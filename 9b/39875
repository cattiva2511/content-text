>	Поемата на Гийом дьо Лорис

>>
P>
	Според някои хора лъжа е*
	[* В българския превод не са предадени стихове от френския оригинал, които не са включени в номерацията. От друга страна, номерацията на стиховете в превода не съответства на тази в оригинала.]
	туй, че нещо сънят ни вещае.
	Но нерядко на сън през нощта
	ни се случват такива неща,
5	със които животът ни среща
	не след дълго. Това ме подсеща
	за Макробий* — той бил и писател,
	[* _Макробий, Амброзий Теодосий_ (ІV-V в.) — римски прозаик, автор на „Коментар към «Сънят на Сципион»“, в който разглежда откъс от книга шеста на философското съчинение „За държавата“ на Марк Тулий Цицерон (103–43 пр.Хр.).]
	и на сънища сведущ гадател
	и затуй с вещина разтълкувал,
10	съня, що Сципион* бил сънувал.
	[* _Сципион Емилиан, Публий Корнеий_ (185–129 пр.Хр.) — римски политик и държавник. През 147 г. пр.Хр. става консул. В Третата пуническа война предвожда римските войски, които превземат и разрушават Картаген.]
	И макар че мнозина твърдят,
	че е чиста измама сънят,
	аз не мога това да приема;
	пък дори и за луд да ме вземат,
15	все така убеден ще съм аз,
	че сънят и на мен, и на вас
	може важни неща да предскаже.
	Много хора са сигурни даже,
	че ще видят, дордето си спят,
20	със какво ще ги срещне денят.
	Бях на двадесет (възраст, когато
	_Амур_ пуска стрели във сърцата)
	и веднъж, уморен, в късен час
	за почивка отпуснах се аз
25	във леглото, заспах непробудно,
	и сънувах видение чудно.
	После всичко от тоз сън красив
	стана истина. Тъй съм щастлив,
	че изпитах през свойте дни млади
30	туй, което сънят предугади.
	Ще разкажа съня си във рима,
	тъй че повече звучност да има
	в редовете, защото така
	го изисква _Амур_. Аз сега
35	да започна роман съм готов —
	най-подхождащ за него наслов
	е _Романът за Розата_. Там
	за любовните тайни със плам
	ще говоря: не ще ми е лесно,
40	но ще бъде за вас интересно.
	Дано тази, която обичам
	и която се Роза нарича,
	го хареса — на нейния чар
	посвещавам стиха си със жар.
45	Преди може би пет-шест лета
	във съня ми дойде пролетта
	със оназ чудна майска отрада,
	тъй желана от всяка твар млада.
	Виждах как в този чуден простор,
50	накъдето да хвърлех аз взор,
	вред изглеждаше всичко готово
	след студа одеяние ново
	да си сложи. Гората най-сетне
	щеше пак зелен плащ да си метне
55	и земята се радваше вече,
	че роса върху нея се стече
	и не е така изпосталяла,
	както става през зимата бяла.
	Как щастлива се чувстваше тя,
60	че се кичеше с пъстри цветя —
	жълти, сини, оранжеви, бели,
	изобилно навред нацъфтели:
	те досущ като накит блестяха
	и най-висшата гордост й бяха.
65	Сладкопойните птици, смълчани
	зимно време в горите, сковани
	от студа и дебелия сняг,
	през април се пробудиха пак
	и в тях толкова радост заблика,
70	че в небесната шир ведролика
	кръшни трели извиха в захлас.
	Славей пееше в ранния час,
	до небето гласът му ехтеше,
	навъзбог чучулига летеше,
75	упоена от ясната вис,
	безброй млади сърца с порив чист
	запламтяха от обич гореща…
	Този, който през май не усеща
	на сърцето любовния пламък,
80	във гърдите си носи той камък.
	Моят сън ме пренесе във дните
	чародейни, когато мечтите
	се изпълват със тръпна любов.
	Във съня си аз виждах, че нов
85	майски ден бе току-що изгрял
	ведно с първия лъч засиял.
	Свойте дрехи облякох за миг,
	взех игла от красив игленик
	конец вдянах и без да се бавя,
90	реших градския шум да оставя
	та сред синия слънчев простор
	да се радвам на птичия хор.
	Взех да бродя из сънни дъбрави
	и, подшивайки свойте ръкави,
95	слушах пойните птичи ята
	и се радвах на чудни цветя.
	Подир малко достигнах реката,
	завървях по брега, край водата,
	освежен, жизнерадостен, млад,
100	с мисълта, че на белия свят
	по-прекрасен кът никъде няма.
	И макар че не беше голяма
	като Сена, тя по` бе разлата
	и течеше тъй бързо по ската,
105	че стихийните бистри води
	образуваха бели бразди.
	Като бисер блестяха вълните
	и ми пълнеха с радост очите,
	впити в тази прекрасна картина.
110	С шепи гребнах си аз хладовина,
	освежих си обилно лицето
	и погледнах към дъното, дето
	всеки камък се виждаше ясно.
	Край брега на реката, отдясно,
115	се простираше тучна поляна,
	една чудна морава, обляна
	от лъчи. Там за малко поспрях
	да отдъхна и пак завървях,
	преизпълнен с неземна наслада,
120	из зелената росна ливада
	Доста път тъй успях да измина,
	после спрях край овощна градина,
	със зъбчата стена оградена,
	а стената — отвред украсена
125	със рисунки и надписи. Аз
	доста време стоях във захлас
	пред онези картини чудесни
	и за тях смятам тук за уместно
	да разкажа подробно, дордето
130	те са ми в паметта и в сърцето
	още свежи и пресни. В средата
	бе _Омраза_: в яда и в кавгата
	най-добре тя лика си разкрива.
	На вид бе озлобена, свадлива,
135	от див гняв бе обзета изцяло,
			беше с криво и сгърчено тяло,
	с ниско чело и вирнат крив нос,
	с мрачен поглед, препълнен със злост,
	изпоцапана, цялата в кал,
140	със един изпокъсан стар шал
	бе загърнала своето рамо.
	А отляво, на две крачки само,
	видях образ на вид уродлив,
	а под образа надпис четлив
145	ми представи _Коварство_. Отдясно
	пролича с грозотата си ясно
	_Мерзостта_ — така злобна бе тя,
	че на мен се ужасна видя.
	По вид бе на _Коварство_ прилична,
150	а по нрав ми се стори себична,
	във очите й беше стаен
	гняв ехиден и присмех студен.
	Несъмнено бе дълго школувал
	този, който ги бе нарисувал
155	тъй добре!… _Алчност_ също бе там:
	тя, която без чувство за срам
	подстрекава човека без пот
	да натрупва пари и имот,
	тя, която към ежби и свади
160	подстрекава лентяите млади,
	а впоследствие много от тях
	изкупуват с въже своя грях,
	тя, която невинни подбужда
	към измами и кражби без нужда,
165	от добрите мошеници прави,
	с непочтени прийоми борави
	и лишава с коварно кокетство
	от имот, от законно наследство
	и момци, и девойки неуки.
170	Тя е с пръсти, подобни на куки,
	и с ръце като обръчи… Нея
	всяка чужда вещ силно влече я,
	една цел я безспир занимава —
	чрез какво всеки път да успява
175	да извлича изгода голяма…
	Друг стремеж тя в душата си няма
	и навеки ще бъде такава.
	Съвсем близо до нея, отляво
	е _Скъперничество_. То изглежда
180	изпокъсано, с мръсна одежда,
	погрозняло, с изпити черти,
	ще речеш, че тегло го гнети,
	че от глад то начесто примира
	и че хлебецът, който намира,
185	като камък е твърд, та с водица
	го размеква във свойта паница.
	То живее в оскъдица явна,
	ходи с дрехи, каквито отдавна
	всеки, с който се срещнете тука,
190	би захвърлил тозчас на боклука —
	по тях толкова кръпки личат.
	На върлина до него висят
	риза нова на вид, но мизерна,
	а до нея — сетренце възчерно;
195	с груба агнешка кожа обшито,
	а не с кожи красиви, които
	биха стрували много пари.
	И на ум не му идва дори
	да си сложи по-хубава риза.
200	Та дори от пръв поглед излиза,
	че от десет-петнайсет лета
	тя виси там и сбира прахта.
	Би му станало мъчно и болно,
	ако някак я скъса неволно,
205	а не можеше дума да става
	свои средства за друга да дава.
	Всъщност то беше доста богато —
	торба стискаше пълна със злато,
	но бе вързана толкова сложно,
210	че практически бе невъзможно
	да извадиш от нея петак.
	Беше с вид на последен голтак,
	но не щеше в торбата да бръкне,
	та за дрехи пари да измъкне.
215	По-натам _Завист_ беше се спряла.
	Почти нивга не бе се тя смяла,
	освен в дните, когато узнае,
	че се някой за нещо терзае*.
	[* Тук и в следващите стихове описанието на Завист се придържа към това на едноименната героиня на римския поет _Публий Овидий Назон_ (43 пр.Хр. — 17 или 18 сл.Хр.) в „Метаморфози“, ІІ, 755–795.]
	Добрините посреща тя с яд
220	и светът става чер като ад,
	ако някой бедите избегне.
	А когато злина го налегне
	и в живота от нещо пострада,
	тя изпитва неземна наслада.
225	Сякаш капе й мед на сърцето,
	щом попадне в семейство, в което
	някой някак е станал за срам.
	А когато човек смогне сам
	да успее, за чест и за слава,
230	тежка скръб я обзема тогава
	и не може тя нощем да мигне,
	ако някой чрез ум се издигне.
	Обладана от ярост на звяр,
	не признава ни близък другар,
235	нито родна сестра или брат —
	злоба храни към целия свят.
	Според мен и на своя баща
	завидяла би сигурно тя,
	ако знае, че той преуспява,
240	че животът му в радост минава.
	Но за своята злоба кипяща
	скъпо тя и прескъпо заплаща.
	Подреди ли се някой добре,
	_Завист_ може от злост да умре,
245	но злостта й за нея самата
	е от Бога и мъст, и отплата,
	ала нейният яростен глас
	не замлъква, уви, нито час.
	Ако някой през девет морета
250	и през девет държави в десета
	в мир със свойте съседи живее,
	и по него тя жлъч ще излее.
	А във случай че той се опита
	да използва във своя защита
255	храбростта си и своята чест
	с благороден, почтителен жест,
	ако зло да му стори не може,
	тя се мъчи петно да му сложи.
	На картината даже личеше
260	как в очите й злоба гореше,
	как към всичко — към мъртво и живо —
	непрестанно тя гледа накриво,
	как в околните поглед зъл вперва
	и под вежди ги ядно измерва.
265	Ще добавя, че _Завист_ злобее,
	ако някой човек преуспее,
	ако срещне в приятел опора
	и е в сговор със другите хора.
	А до _Завист_ на същия ред
270	аз съгледах _Тъга_ на портрет —
	със съсухрено, слабо лице,
	с уязвено до болка сърце.
	Безотрадна, досущ мъченица,
	с вид на болна от зла жълтеница,
275	и от _Завист_ тя по-жалка беше,
	във очите й мъка личеше
	и от скръб бе загубила сила.
	Денонощно печална, унила,
	от безспирни тегла и от пости
280	тя бе станала кожа и кости.
	Никой друг на земята ни клета
	не живее в такава несрета,
	сред каквато линее _Тъга_.
	Аз не вярвам, че някой сега
285	изнамерил би нещо, с което
	да й стопли що-годе сърцето.
	Тя самата не би пожелала
	от душата й, скръбна и вяла,
	да изтръгнат покрусата черна.
290	Бе потънала в жалост безмерна,
	отчаяние връх беше взело
	в нея, бе я до лудост довело.
	Как могла бе тя тъй да издраска
	свойте бузи, нестоплени с ласка!
295	Как полата си тя на парчета
	бе раздрала, от ярост обзета!
	Беше с плитки, когато бе млада,
	а пък днеска косата й пада
	в безпорядък по сухия врат,
300	сякаш тя във моменти на яд
	я е скубала. Често горката
	се спотайваше в сълзи облята.
	Ако само я зърнете вие
	как с юмруци жестоко се бие,
305	и с душа да сте твърда и властна,
	ще ви парне сълза съучастна.
	На печал тя се беше отдала,
	непрекъснато в гнет бе живяла
	и не вярваше, че ще намери
310	топъл прием, приятелски двери.
	Този, който от зла участ страда,
	не очаква отнийде отрада;
	как да пее и как да играе,
	като все се за нещо терзае?
315	Ако мъка в душата му има,
	тя със радост не е съвместима.
	По-натам _Старост_ беше се свила:
	с цяла педя тя бе се смалила
	при това за съвсем кратко време.
320	Не желаеше залък да вземе
	и ликът й така бе посърнал,
	че не би свойта свежест възвърнал.
	Погрознели й бяха страните,
	побелели й бяха косите,
325	а краката — съвсем отмалели.
	Да я бяхте в момента видели,
	бихте счели, че никой не би
	взел за нейната смърт да скърби
	и дори не би сложил жалейка.
330	На снага е досущ като вейка,
	а онуй лице бяло-червено
	с безброй бръчки е днес набраздено,
	с косми са й обрасли ушите
	и са я тъй болели зъбите,
335	че едва ли един е останал.
	Чак така се е кръстът й схванал,
	че не ще стори крачка, горката,
	ако няма тояжка в ръката.
	А пък времето тъй си отива,
340	сякаш нито за миг не почива;
	за момент ще речеш, че замира
	в една точка, но не, то не спира,
	от злините ни рядко предпазва
	и ни нейде фатално зарязва.
345	И не би могъл никой да каже,
	та бил той със сан най-висок даже,
	как извечното време изглежда.
	За разсъдъка няма надежда
	да прозре в това тайнство. Завчас
350	много време минава през нас.
	Това време, което изтича
	безвъзвратно и всичко повлича
	като буен пенлив водопад,
	е обзето от истински глад:
355	то е алчно и всичко поглъща,
	дори камъка в пясък превръща,
	то желязото даже руши,
	то разяжда тела и души,
	то подхранва, гради, съживява,
360	то сразява, съсипва, сломява…
	Ни князе, ни крале то щади,
	то погълна и наште деди,
	ще направи и всички нас стари,
	ако гробът не го изпревари.
365	Непреклонното време и нея
	бе така състарило, че ей я
	вече грохнала, мършава, слаба,
	неподвижна, съсухрена баба.
	От житейския път изтощена,
370	тя дотолкова е вдетинена,
	сякаш влачи крачка покрай тебе
	едно малко, безпомощно бебе.
	Всеки неин познат ще признае
	колко умна и мъдра била е,
375	докато се е чувствала млада.
	Но сега възрастта без пощада
	е и нея от разум лишила.
	Погледнете я как се е свила,
	как е сгушена тя под палтото
380	като призрак. Така е, защото
	всички стари и немощни хора
	чувстват винаги студ и умора.
	До портрета на _Старост_ личеше
	един образ неведом — туй беше
385	_Лицемерие_. Подло, притворно,
	то със свойта ехидност безспорна,
	без задръжки, без срам би могло
	да направи на всекиго зло.
	То бе с хрисимо, благо лице,
390	но с лукаво и злобно сърце.
	За светец бих го сметнал дори,
	да не знаех, че в него гори
	страст, която го прави коварно.
	То представено бе много вярно
395	на портрета: със щрихи красиви,
	с маниери привидно вежливи…
	Но на постник приличаше то
	в свойто старо, протрито палто.
	Псалтир прашен държеше в ръката
400	и, помръдвайки леко с устата,
	то молитви шептеше престорно
	към всевишния Бог Чудотворец.
	Хитро скривайки свойта ехидност,
	то се мъчеше, само привидно,
405	благодетелен лик да покаже —
	власеница надяваше даже.
	Уж бе слабо, с изпъкнали жили,
	сякаш пости го бяха изпили,
	а пък мислеше нощем и денем
410	все за своя стомах… Според мене,
	нивга няма да иде то в рая.
	От Светото Писание зная,
	че чрез пост и молитва мнозина
	са успели от Бог милостиня
415	да измолят… Но лесно не може
	да се стигне до царството Боже*.
	[* Вж. Евангелие от Матей, 6:16: „Също, кога постите, не бивайте намръщени като лицемерците; защото те си правят лицата мрачни, за да се покажат пред човеците, че постят. Истината ви казвам, те получават своята награда.“ (Библия, изд. на Св. Синод на Българската църква, С., 1982).]
	Най-накрая аз _Бедност_ съзрях.
	Щом се вгледах във нея, разбрах,
	че каквото да стори, едва ли
420	пукнат грош нявга биха й дали —
	все тъй бедна ще бъде горката.
	Ако мраз скове утре земята,
	неизбежно от студ ще загине.
	Та нима би могла тя да мине
425	само с чул, който зиме и лете
	уж й пази от студ раменете?
	Често пъти я виждах как мръзне,
	как изобщо не спира да зъзне
	надалече от другите хора,
430	като куче без дом край стобора,
	позагърната в дреха мизерна.
	Сиромахът е с орис най-черна —
	всички други от него странят.
	Триж проклет нека бъде часът,
435	в който беден човек е роден!
	Той живее от всичко лишен:
	нито се е наял и напил,
	нито пък е на някого мил.
	Дълго в тези портрети се взирах
440	и от фините щрихи разбирах,
	че художник изкусен с позлата
	и лазур е изписал стената.
	От здрав камък е тя построена,
	за да бъде отвред оградена
445	една странна овощна градина.
	Как през тази ограда да мина,
	за да вляза в това място чудно?
	Би било изключително трудно.
	Цял живот ще съм аз задължен
450	на тоз, който един хубав ден
	ми помогне да стигна дотам
	и да вляза във нея. Не знам
	дали има на белия свят
	земен кът тъй красив и богат,
455	с толкоз птички и с толкоз цветя.
	Топъл прием предлагаше тя
	на безбройните гости пернати
	сред огромни дървета клонати.
	Те по чет и по брой вероятно
460	надвишават сега многократно
	всички птици във Франция… Ето
	колко нежно ехти над полето
	песента им и носи отрада.
	Дано всеки изпита наслада,
465	щом се вслуша във тях, както аз
	ги послушах, изпаднал в захлас.
	Ако можех навътре да ида,
	та отблизо туй чудо да видя,
	злато жертвал бих аз и елмази.
470	Нека милост Господня опази
	сладкопойните птичи ята,
	за да леят навред красота
	те със своите песни чаровни,
	предизвикващи тръпки любовни,
475	Щом дочух този хор многогласен,
	се почувствах нерад и нещастен,
	че не можех по някой скрит път
	крадешком да премина отвъд.
	В този прелестен кът закопнях
480	да остана, ала не разбрах
	за момента дали бе възможно
	и, обхванат от чувство тревожно,
	доста време отвън престоях
	сам и никой човек не видях,
485	за да каже по кой път да хвана.
	Неприятно и мъчно ми стана,
	ала в миг през ума ми премина
	мисълта, че към тази градина
	вход не е невъзможно да няма.
490	Мойта страст беше толкоз голяма,
	че реших да обходя стената.
	Най-накрая намерих вратата,
	но под ключ. Твърде ниска и тясна,
	беше тя, но пък беше ми ясно,
495	че се влизаше само оттук.
	По вратата заудрях с юмрук,
	чух, че някой към мен приближава,
	но не знаех какво вътре става.
	Неочаквано, както стоях,
500	една мила девойка видях
	да отваря прозорче. А тя
	бе дарена от Бог с красота
	ненагледна: под вежди извити
	с ярък плам й блестяха очите,
505	сякаш зорко оттам те следят
	две соколски зеници. Носът
	бе безупречно прав и красив,
	дъхът — нежен, видът — приветлив,
	а косата — с бакърен оттенък.
510	На лице тя бе бяла-червена,
	уста имаше малка и сластна,
	а под нея — трапчинка прекрасна.
	Виждах как тя извива полека
	шия прелестна, гладка и мека —
515	нито бръчка, ни пъпка по нея.
	И до _Божия гроб_ да успея
	да отида, дали ще открия
	друга с толкова хубава шия?
	Беше бюстът й приказно бял —
520	като сняг в зимна нощ навалял,
	пресен сняг върху клончица гола,
	а снагата й — тънка топола.
	Беше с шапка, обшита богато
	със коприна и с най-чисто злато.
525	Върху своята шапка от свила
	тя от рози венец беше свила,
	във ръка огледалце държеше
	и косите си ситно плетеше.
	За удобство и двата ръкава
530	с конец свилен зашила бе здраво,
	а ръцете й, пъхнати в бели
	ръкавици, не бяха видели
	слънчев лъч. Беше с рокля, обшита
	със дантела, от Гент чак добита.
535	Ти не можеш я с друга сравни:
	ни в далечни, ни в близки страни.
	Няма друга девойка, чиято
	красота тъй пленява душата.
	Но от нейната външност личеше,
540	че трудът не я много влечеше.
	Сутрин, щом като тя премени се
	със коприни и щом натъкми се,
	значи всичко е вече наред
	и денят й ще бъде зает
545	с нещо хубаво — с нещо приятно
	ще запълни тя времето златно…
	След това, без да ми проговори,
	тя широко вратата отвори
	и понеже добре съм възпитан,
550	поклоних й се аз и попитах
	как се казва, къде е родена.
	Тя изобщо не беше надменна
	и отвърна с усмивка любезна:
	„Мен _Безделна_ наричат ме тези,
555	със които се знаем отдавна.
	Но нали съм суетна, тщеславна,
	една грижа ме все занимава
	и на нея цял час посвещавам —
	непрестанно се гиздя и кича.
560	Пищността ме най-силно привлича
	и във всичко аз търся забава.
	Мой най-близък другар си остава
	_Удоволствие_ — ласкав и мил
	момък, който е с вкус подредил
565	тази чудно красива градина.
	Преди време в Египет замина
	и оттам ми донесе калеми,
	присади ги и клонки големи
	се разлистиха. Той заповяда
570	да издигнат солидна ограда
	и по нейната външна стена
	да изпишат една по една
	тези фигури — ярки портрети
	на създания горки и клети.
575	Доста често, ей тъй, за отмора,
	той си взема най-близките хора
	и ги води на групички тука
	да разсеят събраната скука.
	Може би и сега е тъдява,
580	за да слуша как сладко припява
	в храсталаците кос гласовит.
	Неизказно блажен и честит
	той се чувства в градината… Няма
	в никой край по земята голяма
585	друг младеж тъй щастлив и благат.
	Затуй трябва, приятелю млад,
	ако искаш да имаш престиж,
	с _Удоволствие_ ти да дружиш.“
	Щом _Безделна_ с глас сладък и тих
590	се представи, аз мигом реших
	да надмогна предишния страх,
	и й рекох спокойно: „Разбрах,
	че въпросният момък в тоз час
	весели се наблизо до нас.
595	А редът ви дали позволява,
	докато той се там забавлява,
	да отида и аз? Бих желал
	да се срещна с младежа, създал
	този кът, и с онез, у които
600	той безспир предизвиква възхита.“
P$

>>
P>
	Едва бях си затворил устата,
	и тя вече открехна вратата
	и ме пусна да вляза. Надникнах,
	възхитих се, неволно възкликнах
605	и за миг си помислих: „Комай
	съм попаднал във земния рай!
	Това място е толкоз чудесно,
	че прилича на царство небесно.“
	Кой каквото си ще да говори,
610	но тогава на мен ми се стори,
	че наистина аз този път
	бях попаднал в най-дивния кът.
	Колко птици в небето летяха,
	колко песни край мене ехтяха!
615	Чувах славей как нежно свирука
	и как нейде гугутка гугука,
	как й сладко пригласят авлиги,
	гълъбици, скорци, чучулиги.
	Как синигер сърцат мери глас
620	с мушитрънче във китния храст
	и оглася със трели простора.
	Но усетили вече умора,
	чучулигите спряха да пеят.
	Зърнах как из гъстака се реят
625	кос и дрозд, сякаш влизаха в спор
	с многогласния пролетен хор.
	По-натам пък се бяха събрали
	пъстроцветни ята папагали
	и те, редом със всички пернати,
630	ми изпълваха с нежност душата.
	Слушах този величествен хор и
	изведнъж и на мен ми се стори,
	че там горе, под свода небесен,
	изпълнява божествена песен
635	хор от ангели. В същото време
	неизказана радост обзе ме,
	че на мене единствен се пада
	да изпитам подобна наслада.
	Тези трели тъй нежно се сляха
640	и в простора така проехтяха,
	сякаш песни на морски сирени
	аз дочух да се носят край мене.
	Непрекъснато разните птички
	се надпяваха в унес и всички
645	бяха тъй сладкогласни, че пак
	към зеления бухнал клонак
	хвърлих взор… Всичко беше във цвят.
	Каква хубост, каква благодат!
	Бях уверен, че тъкмо тогаз
650	най-щастливият момък бях аз.
	Тъй приятно бе всичко за мен,
	че попаднах изцяло във плен
	на това празненство безгранично.
	Всъщност дадох си сметка отлично,
655	че _Безделна_ ме властно привлече
	още в онзи момент, в който вече
	тя на драго сърце позволи ми
	в този кът с красоти несравними
	да проникна. Омаян от тях,
660	ще опиша какво там видях.
	И така, ще предам най-напред
	с какво момъкът беше зает,
	с какви хора най-често дружеше,
	и как той преди всичко държеше
665	ред да има в таз чудна градина.
	Но от страх да не би да отмина
	нещо важно, поред ще говоря,
	даже с риск да се тук-там повторя.
		Чувствах как до слуха ми достигат
670	птичи песни и как се издигат
	на възбог, пълни с плам поетичен.
	Ту с възторг, ту със тон елегичен
	за любов се говореше в тях
	и за страсти горещи. Аз бях
675	в плен на някакво чувство незнайно,
	озарен бях от нещо сияйно.
	Слушах птичите песни умилни
	и в мен трепна желание силно
	до самия младеж да отида,
680	за да мога отблизо да видя
	с какво точно се той занимава.
	И с походка чевръста тогава
	по пътечка, сред копър и мента,
	аз се втурнах направо. В момента,
685	в който поглед отправих уж скритом,
	разпознах го сред тези, които
	бяха с него, и щом ги видях —
	все красиви и стройни — аз бях
	възхитен: във коя ли държава
690	се е раждала хубост такава!…
	Те изглеждаха толкоз чудесни,
	сякаш ангели бяха небесни.
	Хора по-съвършени не зная
	от онези, които в омая
695	там танцуваха. Всички в екстаз
	се заслушваха в нежния глас
	на чаровна девойка, която
	се наричаше _Радост_. Когато
	тя запее и глас извисява,
700	всички други тозчас се смълчават,
	за да чуят как звучен и ясен
	еква нейният припев прекрасен…
	На лице грациозна и мила,
	в такт чевръст снага кръшна извила,
705	тя потропваше леко със крак.
	Колко хора са чували как
	тя със усет безгрешен умее
	първа звънко рефрен да запее!
	Възхитили се бихте и вие
710	от хорото, което се вие,
	и от свежата тучна морава.
	На забави се всички отдават:
	менестрели*, жонгльори**, флейтисти
	[* _Менестрел_ — средновековен поет-музикант, произхождащ от ниските социални слоеве.]
	[** _Жонгльор_ — менестрел, който изпълнява куртоазна поезия, като си акомпанира на някакъв инструмент.]
	се надсвирват, изкусни хористи
715	пеят бърз ротруанж* и танцуват.
	[* _Ротруанж_ — една от най-старите форми на лирическата френска поезия (XII-XIII в.).]
	Лотарингски напеви се чуват
	тук и там. Та в кой друг земен кът
	по-омайващи песни звучат?
	Ако бяхте там, бихте видели
720	как момите дайрета са взели
	и в кръг кръшно играят. Дордето
	те подхвърляха сръчно дайрета
	и с туптящо от радост сърце
	ги улавяха ловко с ръце,
725	две девойки, красиви и мили,
	снага в туники къси извили,
	с коси сплетени, с пламък в очите,
	вече бяха въвлекли в игрите
	_Удоволствие_ — с радостен смях
730	и то кръшно танцуваше с тях.
	С две ръце така силно едната
	то притиснало бе, че главата
	тя си беше към него склонила,
	сякаш устни във устни бе впила,
735	а то другата хващаше вече…
	Аз със думи не мога изрече
	туй, що виждах. Та как да опиша
	този танц. Човек спира да диша,
	като гледа как бързо телата
740	се извиват в игра непозната.
	На таз гледка почти до забрава
	вече бях се отдал и тогава
	една дама на име _Вежливост_
	приближи се до мен и с учтивост,
745	на която не се устоява
	(дано Господ Бог здраве й дава!),
	тя приятелски рече: „Не знам,
	драги момко, защо сте тук сам
	в този толкова радостен час
750	и защо не играете с нас!“
	Не се нито за миг колебах,
	до _Вежливост_ във такт заиграх
	и бях крайно признателен аз,
	че тя с много приятелски глас
755	ми отправи таз мила покана
	на хорото до тях да се хвана.
	Пък и танцът ме много привлече,
	а и лесен излезе. Добре, че
	своя смут бързо аз овладях
760	и за миг не показах се плах.
	Гледах как се усмихват лицата
	и как в такт се извиват телата,
	но за тези така мили хора
	малко по-късно аз ще говоря.
765	_Удоволствие_ (вече ви бях
	споменал, че и то бе сред тях)
	бе младеж с лице бяло-червено,
	от ранила зора озарено,
	с нежни устни, със горда глава
770	и с очи като къс синева,
	с гръцки профил, изящен, висок,
	в кръста тънък, в плещите широк.
	Вгледан в него, човек би си казал,
	че от чудна картина е слязъл.
775	Тъй красив беше този младеж,
	тъй бе снажен, и строен и свеж,
	на вид тъй откровен бе и прям,
	че друг момък по-фин аз не знам
	дали има. Понеже бе млад,
780	бе все още съвсем голобрад:
	виждах само лек мъх по лицето.
	Беше с хубаво тяло, напето
	в нови дрехи, обшити с ресници
	и с красиво извезани птици.
785	Всичко много добре му стоеше!
	Златотканата дреха блестеше,
	сякаш светеше чист изумруд.
	Беше с нови обувки обут,
	леко стегнати с връзки от свила.
790	А пък _Радост_, девойката мила,
	венец беше изплела от рози
	и го бе подарила на този
	момък, който я беше избрал
	за любима и бе й отдал
795	любовта си. Той припкаше с нея
	като с някаква приказна фея.
	Била седемгодишна, когато
	нему тя си обрекла душата
	и сега за ръце се държаха
800	и във танц неуморно кръжаха
	стройни, хубави, млади, засмени
	и за обич взаимна родени.
	_Радост_ имаше приказен тен,
	който може да бъде сравнен
805	с розов цвят. Дълго време се взирах
	в нея аз и все тъй не разбирах
	как по нейното хубаво чело
	няма никакви бръчки. Умело
	бе изписала тя свойте вежди.
810	Под тях, вдъхвайки светли надежди,
	двете весели, живи очи
	му отправяха свойте лъчи,
	преди още с устата си малка
	тя, с усмивка на чудна весталка,
815	с шепот свойта любов да признае.
	Кой творец такъв нос ще извае?
	Ами устните! Толкова бяха
	нежни те и тъй силно пламтяха
	от тях момъкът сладост да вкуси!
820	Как блестяха косите й руси,
	леко вързани с панделка фина!
	Беше с шапка от скъпа коприна,
	избродирана с истинско злато
	и с изящна дантела, каквато
825	не съм виждал. А тънкият стан
	бе загърнат в сатен златоткан,
	от какъвто и нейният мил
	нови дрехи си беше ушил.
	Досами _Радост_ беше застанал
830	_Амур_, който в ръце беше хванал
	лък и остри любовни стрели…
	Той единствен решава дали
	гордостта да сломи и кога
	от владетел да стори слуга
835	и слугини от дами почтени,
	пък били те преди туй надменни.
	Бе всесилен и горд този бог
	но не беше чак толкова строг.
	Хубостта му се среща тъй рядко,
840	че не бих я описал накратко —
	туй ще е непосилно за мен.
	Той не носеше бляскав сатен,
	а бе с дреха, с цветчета обшита
	и с амурчета нежни, които
845	сякаш истински ангели бяха.
	Върху дрехата ясно личаха
	малки гербове, лъвове, птички,
	леопарди, елени… И всички
	те напомняха полски цветя,
850	избуяли във тучни места:
	теменужки, лалета, жълтуги,
	зеленики и множество други —
	жълти, розови, бели, червени,
	виолетови, сини, зелени.
855	Между тях тук и там върху този
	плат изпъкваха прелестни рози.
	На цветенца и шапката беше,
	а над нея риж славей летеше
	и събаряше нежен листец.
860	Съзрях също авлига, врабец,
	чучулига, скорец, папагал,
	от небесната вис долетял
	като ангел. И както стоях,
	недалече от мене видях
865	друг младеж — това бе _Поглед Мил_,
	на когото _Амур_ поверил
	отговорна и важна заръка —
	да се грижи за двата му лъка.
	Взрях се в първия — той бе извит
870	от дърво с плод съвсем нефелит:
	хем възкисел на вкус, хем горчив.
	Този лък беше чворест и крив
	и по-черен дори от катран.
	От един биковит клон от дрян
875	който нямаше никакъв сък,
	изработен бе вторият лък.
	Той бе с ярки бои оцветен
	и с рисунки бе тъй украсен,
	че изпъкваха в пищни премени
880	кавалери и дами засмени.
	_Поглед Мил_ за колчана му бдеше
	и в ръцете си здраво държеше
	стрели остри — във всяка по пет.
	Тези в дясната, фини наглед,
885	бяха с жлебове, врязани точно,
	и с перца, пригодени нарочно
	да достигат желаната цел.
	Върху тях някой майстор умел
	бе изписал картини различни.
890	Върховете не бяха челични,
	а излети от най-чисто злато
	и изострени тъй, че когато
	се забият на някой в сърцето,
	той да страда безспирно, дордето,
895	макар трудно, върви по земята.
	От стрелите в колчана едната
	предизвикваше най-леки рани:
	тъй перцата й бяха подбрани,
	че достигаше право в целта.
900	_Красота_ се наричаше тя.
	_Вярност_ втората бе: тя пробожда
	най-дълбоко и на`й й подхожда
	това име. До нея видях
	_Откровеност_ и мигом разбрах,
905	че е тя. А четвърта поред
	бе стрелата _Другарство_: отпред
	с доста тежък връх тя бе снабдена
	и за близка цел бе пригодена.
	Този, който с _Другарство_ се цели,
910	стига винаги своите цели.
	Най-подир различих _Миловидност_,
	Тя на външен вид бе безобидна
	и макар че и тя наранява,
	ни най-малка следа не остава.
915	Който с тази стрела е ранен,
	не унива: на другия ден
	той усеща, че болката спада,
	и напълно престава да страда.
	Вляво виждах пък другите пет —
920	тез стрели бяха грозни наглед,
	върховете им страшно блестяха,
	но по-черни от дявола бяха.
	Отначало _Надменност_ аз зърнах,
	а когато се леко обърнах,
925	видях _Мерзост_… Тя нивга не скрива
	свойта злоба. Ах как й отива
	това име! На педя от там
	бе стрелата, наричана _Срам_.
	Редом с тях _Отчаяние_, свело
930	тъжен взор, тъй бе поза заело,
	че да има место за _Измама_.
	Но чувствителна разлика няма
	между тях — така бяха подбрани,
	че отваряха кървави рани,
935	но в сравнение с тези отдясно
	те изглеждаха триж по-ужасно
	и въздействаха точно обратно.
	Във романа си аз многократно
	ще говоря за всяка от тях
940	и нещата, които видях,
	ще опиша подробно. Предлагам
	всички вкупом да идем веднага
	да послушаме песни игриви,
	да погледаме танци красиви,
945	че аз искал бих всичко това
	да представя с най-точни слова.
	Вижте само _Амур_ как играе
	с млада дама. Безспорно това е
	_Красота_. Хубостта й зачел,
950	тъкмо нея бе той предпочел,
	нея беше избрал. Та нали
	и една от петте му стрели
	е наречена с нейното име.
	Тя блести с красота несравнима,
955	така както луната сияе
	на небето, а тъй ярка тя е,
	че край нея звездите блещукат
	като свещи, които мъждукат.
	Тази чудно красива девица,
960	чиста, сякаш бе капка росица,
	беше с профил пленително нежен,
	като лилия, с тен белоснежен.
	Без да слага ни грим, ни помада,
	тя изглеждаше свежа и млада;
965	всички прелестни дами така са —
	нямат нужда от външна украса.
	Светлоруси й бяха косите
	и й стигаха чак до петите.
	А за челото и за устата
970	надали ще ми стигнат словата
	да предам колко бяха красиви,
	обаятелни и примамливи.
	Често споменът в мене извиква
	този образ и той ми прониква
975	до сърцето. На белия свят
	по-чаровен не ми е познат.
	Редом с нея танцуваше дама,
	предизвикваща почит голяма —
	за _Богатство_ в тоз случай говоря.
980	Щом си някой устата отвори
	срещу нея или нейна близка,
	нека знае, че тя не потиска
	свойта злоба: човек би могло
	от _Богатство_ да чака и зло,
985	и добро. Нали никой не спори,
	че богатият може да стори
	едни — радостни, други пък — жалки.
	Затова и големи, и малки
	пред _Богатство_ прекланят се днес.
990	Много искаха с някакъв жест
	да докажат, че верни му бяха,
	а пък други дори не посмяха
	да си вдигнат главата, защото
	се страхуваха явно от злото.
995	Куп мазници въртят се край тая
	знатна дама — те все я ласкаят
	и се мъчат да й угодят,
	а пък хулят, петнят, позорят
	достолепните, честните хора.
1000	Пред очите им те най-позорно
	се преструват, че ужким ги хвалят
	и звезди от небето им свалят,
	а зад тях със одумки коварни
	правят дните им адски кошмарни.
1005	Те към всекиго гледат със завист
	и затуй предизвикват ненавист.
	От сплетните им подли и долни
	най-добрите са най-недоволни.
	Ах, та кой в този свят не презира
1010	подмазвача и кой не разбира,
	че на всеки ласкател се пада
	да изтлее в катрана на ада!
	Тази дама бе толкоз богата,
	че по нея бе всичко в позлата.
1015	Не използвам излишни похвали,
	а си мисля, че друг път едва ли
	ще изпитам такава възхита.
	Тя бе с рокля, изцяло обшита
	със ресни, а в разкошни десени
1020	се редуваха дворцови сцени.
	На яката, изкусно скроена,
	златна лента бе тъй прикрепена,
	че по нея зрънца изумрудни
	се преливаха в тонове чудни;
1025	скъпоценният камък блестеше,
	сякаш огън запален гореше.
	А коланът! Откакто съм жив
	не съм виждал чак толкоз красив —
	той с тока бе от камък вълшебен,
1030	който бе хем красив, хем целебен.
	Щом човек такъв камък си сложи,
	след туй в никакъв случай не може
	от отрова да бъде сразен.
	Този камък е толкоз цене`н,
1035	че за всичкото злато на Рим
	и Париж не би бил заменим.
	Чудодейна и брошката беше —
	зъбобол се със нея цереше.
	Съществува поличба дори,
1040	че щом някой на гладно в зори
	я погледне, през целия ден
	ще се чувства неземно блажен.
	Беше с гвоздеи златни коланът
	обкован — от тях могат да станат
1045	цяла купчина златни монети.
	Тя не беше прибрала с фуркети
	на косите си меката свила,
	а на плитки я бе разделила
	и във обръч, от злато излят,
1050	те прикриваха нейния врат.
	Завидял бих на който успее
	да опише изкусно как грее
	като слънце тоз обръч в косата!
	И кой може да каже цената
1055	на червените ярки рубини,
	на сапфирите в тонове сини,
	на нефритните малки зрънца,
	засияли подобно слънца?
	А отпред като огън запален
1060	в обков златен гранат тъмноален
	ярко грееше в нощния мрак.
	Една левга достигаше чак
	този лъч, тъй че всеки в тъмата
	би открил тази дама богата.
1065	Скъпоценните камъни бяха
	тъй лъчисти, че с тях засияха
	и лицето на таз чудна фея,
	и предметите близо до нея.
	Беше хванала тя за ръката
1070	един момък, а той бе самата
	красота — неин верен приятел,
	неин предан до гроб обожател.
	В чудни дрехи той беше облечен
	и вред срещаше прием сърдечен.
1075	А конете му!… Сторил би грях
	който кранта дръглива сред тях
	доведе — все едно е откраднал
	или някого с нож е нападнал.
	За младежа бе радост голяма
1080	да е близо до своята дама
	и за нея пари да прахосва,
	независимо колко му коства.
	Но тя гледаше всички разноски
	да покрива и с мили обноски
1085	го приемаше — тъй щедра беше,
	сякаш с крина парите гребеше.
	На хорото и _Щедрост_ видях —
	щом се вгледах във нея, разбрах,
	че със много пари и имот
1090	разполага, а нейният род,
	както сочи семейната книга,
	Александър Велики достига.
	Тя не спираше да се раздава
	и бе най-мила тъкмо тогава
1095	(както тя със широка ръка
	всичко даваше, точно така
	_Алчност_ искаше всичко да граби).
	Безспир _Щедрост_ на бедни и слаби
	да раздава блага се стремеше
1100	и затуй Господ много ценеше
	всеки неин дарителски жест.
	Луд и мъдър, щастлив и злочест —
	всички хора й бяха подвластни,
	и признателни и съпричастни.
1105	Ако някоя долна особа
	се отнася към нея със злоба,
	тя и нея дори ще спечели
	за приятел. Добро са видели
	от таз щедра душа всички хора
1110	и за всички била е опора.
	За човек, чийто ранг е висок,
	алчността е най-срамен порок.
	Ако той е от алчност обзет,
	на кого би могъл занапред
1115	да разчита? Как бил би щастлив
	един лакомник стиснат, свидлив?
	Как той в своя ламтеж за богатство
	би се радвал на истинско братство?
	Ако искаш приятели верни,
1120	не ламти за богатства безмерни.
	Щом желаеш да имаш другар,
	не скъпи се за никакъв дар.
	Всеизвестно е, че щедростта
	като силен магнит е, че тя
1125	неизменно привлича сърцата
	със подаръци скъпи и злато.
	_Щедрост_ бе по душа отзивчива,
	а на вид бе неземно красива:
	всеки ден пременена тя беше,
1130	сарацински чист пурпур лъщеше
	на гръдта й от слънце по-ясно.
	Преди време на същото място
	една бисерна брошка блестяла,
	но на своя позната я дала,
1135	и сега, с разкопчана яка,
	тя бе чудна, защото така
	се откриваше бялата плът
	на една възхитителна гръд.
	_Щедрост_ най-дружелюбно държеше
1140	за ръка един рицар. Той беше
	от рода на Артур* — онзи крал,
	[* _Крал Артур_ (VІ в.) е известен със своите подвизи и приключения, възпети в рицарските романи за Кръглата маса.]
	който бе триумфално развял
	знамената на бойната слава
	и затуй неведнъж оттогава
1145	бе прославян в голям брой романи,
	та крале и велможи избрани
	да го знаят. Тоз рицар недавна
	със успех в една битка неравна
	беше своя меч сръчно въртял.
1150	В нейна чест той, от коня си бял,
	не един вражи шлем бе свалил,
	не един бляскав щит бе разбил…
	Смел и силен, в един ли двубой
	бе сразил враговете си той.
1155	Друга дама до нея стоеше —
	тя пък се _Откровеност_ зовеше:
	белолика, досущ като сняг,
	с нос красив, възхитителен чак
	(а не чип и нагоре извит),
1160	с тънки вежди, със прелестен вид,
	със подкупваща мекост в косите
	и със син ярък пламък в очите,
	По-невинна от гълъб бе даже,
	не бе склонна зла дума да каже,
1165	камо ли пък със зло да откликне.
	Ако някой я нявга обикне
	и започне по нея да страда,
	много бързо в душата й млада
	той намерил би обич и нежност.
1170	А разминат ли се, неизбежно
	тя би счела за своя вината,
	че по нея му страда душата.
	Бе в сукман тя, какъвто в Арас
	не бях виждал до този си час,
1175	пък и много добре й стоеше.
	Дори най-придирчив ти да беше,
	би разбрал, че шивачът с иглата
	не го беше ушил бързешката.
	А когато моминският стан
1180	е пристегнат във хубав сукман,
	изработен по майсторска кройка,
	чудно чувства се всяка девойка.
	Неслучайно сукманът се смята,
	че е най-подходящ за жената.
1185	А пък щом една дама желае
	да е в бяло, туй значи, че тя е
	откровена, добра, милостива.
	Редом с тази девойка красива
	аз съгледах един момък млад.
1190	Кой бе той и от кой ли бе град?
	Подразбрах, че в Уиндзор живял
	и бил син на английския крал.
	А до него играеше живо
	споменатата вече _Вежливост_ —
1195	нали тя ми отправи покана
	на хорото и аз да се хвана.
	Тя бе с много изящни привички
	и затуй я почитаха всички,
	Тя постъпваше мъдро и умно,
1200	изключително бе сладкодумна,
	радост грееше в нейния взор.
	Не подхващаше с никого спор
	и не влизаше в празна разправа.
	С кожа нежна, с коса кестенява,
1205	достолепна, красива, спокойна —
	тя наистина беше достойна
	да стои редом с краля на трона
	и да бъде със златна корона.
	А до нея се бе уловил
1210	рицар млад, елегантен и мил —
	явно в него тя влюбена беше.
	Благороден бе той и личеше,
	че със своите бойни доспехи
	не един път е жънал успехи.
1215	А _Безделна_ се виждаше само
	на пет крачки от моето рамо.
	За вида й, за нейния стан
	писах вече във своя роман.
	Милостив да е Господ към нея,
1220	че нали в тази цветна алея
	топло тя ме прие най-напред!
	И за _Младост_ сега дойде ред
	да говоря: красива, засмяна,
	на хорото тя също се хвана.
1225	На години не беше голяма —
	май че бе на дванайсет… Измама
	и лукавство не знаеше тя,
	надарена бе с чар, с доброта,
	беше весела, буйна, игрива…
1230	Нали млада бе, как ще унива?
	В младостта си тъй всеки е бил.
	А до нея бе нейният мил —
	той пред всички ту с нежни милувки
	я даряваше, ту със целувки,
1235	без изобщо да се притеснява.
	Наблюдавах ги как се отдават
	те на своята обич: без срам,
	един друг се целуваха с плам
	като влюбени гълъби. Той
1240	бе красив и височък на бой,
	несъмнено дарен бе със чар
	и от нея не беше по-стар.
	Всички тези младежи, които
	изброих, бяха толкоз честити,
1245	че прекарваха в танци и песни
	свойте дни в таз градина чудесна
	и се чувстваха в нея прекрасно.
	Аз описах подробно и ясно
	тез, които във този кът бяха
1250	и на воля играха и пяха.
	След това пожелах да отида
	из градината — исках да видя
	как във нея растат на простор
	дрян, клен, кестен, липа, лавър, бор…
1255	Там бе свършило вече хорото
	и играчи не зърнах, защото
	всеки с дамата си на прохлада
	бе намерил любовна отрада.
	Тъй щастливи изглеждаха те.
1260	Би бил глупав тоз, който не ще
	да изпита през своята младост
	тази най-земна, най-чиста радост…
	Ако ти си със свойта любима,
	от теб по-щастлив няма да има…
1265	В мига, в който оказах се сам,
	аз понечих насам и натам
	по тревата ей тъй да поскитам,
	пък и някой плод зрял да опитам,
	но не щеш ли _Амур_ в това време
1270	решил мене на прицел да вземе
	и на _Поглед мил_ да повели
	да приготви петте му стрели
	и лъка му. Със вид дръзновен
	бог _Амур_ се насочил към мен
1275	(ах, дано на _Амур_ от стрелите
	Господ Бог ми предпази гърдите!)…
	Всъщност аз не бях нищо видял
	и дордето самин съм вървял
	по тревата, облята с лъчи,
1280	бог _Амур_ ме следял със очи.
	Без да спирам, вървях в своя път,
	и обходих така всеки кът
	в тази чудна и дивна градина.
	С неизказана радост преминах
1285	край стените оградни, където
	видях кичести горски дървета
	и овошки от всякакъв род,
	натежали от хубав зрял плод.
	Зърнах сочните нарове южни
1290	(те предимно за болни са нужни
	и затуй са тъй много ценени).
	Под надвиснали клони зелени
	видях орехи едри, които
	ще ти грабнат веднага очите
1295	(те, твърди се, били по-богати
	на масло от индийски мускати.
	Ще добавя, че редом със тях
	доста много бадеми съзрях
	и че с дъх на фурма и смокиня
1300	бе изпълнена тази градина.
	Ако иска човек в своя дом
	да си има бахар, кардамон,
	сладка папрат, зрънца карамфил,
	анасон или пък джинджифил,
1305	той оттук би могъл да ги вземе.
	Плодовете, които по време
	на десерт обичайно сервират,
	и те също се тука намират.
	Тази китна градина дъхтеше
1310	на червени и бели череши;
	пълна беше със дюли и сливи,
	с едри лешници, с ябълки диви,
	с жълти праскови, с вкусни малини,
	с едри мушмули, с черни маслини.
1315	Забелязах в различни посоки
	стройни борове, буки високи,
	кипариси и лаврови стволи,
	белокори шумнати тополи,
	стари брястове, дрянове прави,
1320	липи клонести, дъбове здрави;
	глог, ела, габър, ясен, и клен
	се изпречваха вредом пред мен.
	Във действителност толкова много
	бяха те, че аз няма да мога
1325	да посоча със сигурност кой
	би ви дал точно техния брой.
	Все пак имаше, помежду тях
	пет-шест разтега, но аз видях
	многократно, че клони дебели
1330	върховете си бяха преплели
	и се свеждаха тъй над земята,
	че не може през знойното лято
	да проникне във никакъв случай
	слънчев лъч до моравата тучна.
1335	А под тези клонати дървета
	попретичваха малки козлета,
	рунтавелки се стрелваха живо,
	тук-там скачаха зайци игриво
	в надпревара в тревите зелени.
1340	А наоколо ледностудени
	бистри извори, много на брой,
	си бълбукаха в летния зной
	и с прохлада даряваха всички.
	Не видях ни попови лъжички,
1345	нито жаби в тях — тъй бяха чисти.
	Дълги клони със перести листи
	се надвесваха ниско над тях.
	_Удоволствие_, както разбрах,
	пожелало да мине по вади
1350	през зелените тучни ливади
	тази бистра вода ромонлива.
	Тук земята не бе буренлива
	и тревата тъй буйно растеше,
	че на всеки младеж му се щеше
1355	върху нея удобно да може,
	като в топличко пухено ложе,
	да лежи със девойка любима.
	Според мен не бе с нищо сравнима
	тази китна овощна градина.
1360	Тук цветята по цяла година
	с миризма чародейна дъхтяха,
	теменужките тъй свежи бяха,
	цветя жълти, червени и бели
	скоро бяха така нацъфтели,
1365	че наистина нямаха чет.
	Те разпръскваха хубост навред
	в този кът извънредно богат,
	напоен със най-свеж аромат.
	В свойте стихове точно и ясно
1370	ви описах туй място прекрасно.
	Вече чувствам, че съм уморен,
	пък и явно не съм надарен
	да предам с живи образи чара,
	който ме до възхита докара.
1375	Както бродех надлъж и нашир
	из градината, аз най-подир
	проумях как тоз кът подреден е…
	Но _Амур_ неотлъчно след мене
	със стрелите си златни вървеше,
1380	като някой ловец ме следеше
	с лък изпънат, напрегнат и бдящ,
	сякаш чакаше миг подходящ.
	Все пак пътя си аз продължих,
	но не щеш ли, след малко открих
1385	извор, бликащ под бор исполин.
	Никой смъртен, след Карл и Пепин*,
	[* Става дума за _Карл Велики_ (742–814) и за неговия баща Пепин (Пипин) Къси (714–768).]
	не бе виждал ни в лес, нито в двор,
	ни в градина такъв чуден бор —
	навъзбог той безспирно растеше.
1390	От _Природа_, със усет безгрешен
	тъй наместен бе изворът чист,
	че да блика под мрамор зърнист.
	Върху мрамора в горната част
	ситен надпис прочетох на глас
1395	и узнах, че тук _Нарцис_* взор вперил
	[* _Нарцис_ — красив момък, син на беотийския речен бог Кефис и на наядата Лириопа. Понеже отблъснал планинската нимфа Ехо, бил наказан от Венера (грц. Афродита), богинята на пролетта, красотата и любовта, да се влюби в собствения си образ. Чезнещ от копнеж по себе си, той се превърнал в едноименното цвете, символ на безсърдечна красота. В основни линии епизодът за Нарцис е разказан според Овидий, „Метаморфози“, ІІІ, 344–503.]
	в своя лик и смъртта си намерил.
	Бог _Амур_ властно в своята мрежа
	омотал бил тъй здраво младежа,
	че безспирно той плачел от жал
1400	и накрая дух Богу предал.
	С много плам го обичала _Ехо_,
	но не виждала в нищо утеха —
	той отвръщал със поглед суров
	на таз нейна гореща любов.
1405	Като нямала обич в ответ,
	_Ехо_ сторила тежък обет
	и напуснала белия свят.
	Хубавец _Нарцис_ бил, но чудат…
	Обладан от надменност незнайна,
1410	тази нейната любов всеотдайна
	той отхвърлил. Щом _Ехо_ видяла,
	че я чака горчива раздяла,
	унизена до скръб в любовта,
	тя сама предпочела смъртта.
1415	Но преди този свят да остави,
	тя успяла все пак да отправи
	Богу свойта молба съкровена:
	„Дано _Нарцис_ с душата надменна
	който моята обич потъпка,
1420	плати скъпо за свойта постъпка —
	от безумна любов дано страда
	и да няма за него пощада!
	Та когато човек с лекота
	пренебрегва на друг любовта,
1425	поне нека да знае доколко
	е жестока сърдечната болка.“
	Справедлива била й молбата.
	Затова Господ Бог, за отплата,
	го наказал. Веднъж се завръщал
1430	той от лов, от жад трудно преглъщал
	и край бистрия извор се спрял
	да отдъхне на сянка. Той цял
	в прах и пот от лова бил потънал
	и не бил през деня крак подгънал.
1435	Тъй бил скитал през жежкия ден,
	че се чувствал съвсем уморен,
	и поискал със глътчица хладна
	да разкваси душата си жадна.
	Стигнал той до зеления бор,
1440	накъм извора чист хвърлил взор,
	по зелената тучна трева
	приближил се, надвесил глава
	и с почуда видял във водата
	своя лик — носа, лоба, устата.
1445	И му хрумнало в същия миг,
	че тоз хубав, пленителен лик
	на друг някакъв юноша бил.
	Чуйте как бог _Амур_ отмъстил
	на младежа безчувствен, задето
1450	разбил грубо на _Ехо_ сърцето.
	Щом се вгледал във извора чист,
	горделивият млад егоист,
	тъй в лика си прекрасен се влюбил,
	че напълно ума си изгубил.
1455	Странно чувство го мигом обзело
	и то всъщност до смърт го довело.
	От абсурдна любов той примирал
	и утеха, уви, не намирал
	нито ден, нито час — любовта
1460	му сломила съвсем гордостта.
	От терзание той полудял
	и в беда не след дълго умрял.
	Тъй за свойта надменност от Бог
	той получил заслужен урок.
1465	Вие, дами бездушни, които
	често пъти се грубо държите
	към мъжете, добре запомнете
	тоз урок и по-мили бъдете.
	Ако някой мъж страда по вас
1470	и от болка умре, Бог тогаз
	ще ви съди за тежкия грях.
	Щом от надписа дребен разбрах
	защо бистрият извор студен
	е наречен на _Нарцис_, у мен
1475	неочаквано чувство на страх
	се прокрадна и аз не посмях
	пак към извора чист да погледна.
	И премина през мен тръпка ледна,
	щом се сетих как _Нарцис_ платил,
1480	затова че безжалостен бил.
	В крайна сметка аз казах си гласно,
	че за мен няма нищо опасно,
	и не виждах причина весден
	да стоя до тоз извор студен.
1485	И застанах аз още по-близко,
	над водата наведох се ниско,
	за да видя на дъното бяло,
	като чисто сребро засияло,
	как водата тъй буйно извира,
1490	че и пясъкът в нея завира,
	и си рекох, изпаднал в омая,
	че по-приказен извор не зная,
	нито друго место тъй уханно.
	Тук водата шурти непрестанно
1495	от два малки отвора прозрачни,
	а край нея поляните злачни
	са покрити с трева избуяла.
	Тя напук и на зимната хала
	все така си расте, не умира
1500	и водата все тъй си извира.
	Дълго там аз надвесен стоях
	и на дъното ясно съзрях
	два кристала… Повгледах се аз
	и изпаднах в небивал захлас.
1505	Ще опитам с най-точни слова
	да опиша тук всичко това,
	от което бях в тоз чуден ден
	възхитен и дори изумен.
	През клонака лъчите небесни
1510	се провираха, после отвесно
	те до дъното стигаха чак
	и в кристалния светъл варак
	заблестяваха сто цвята чудни
	като пъстра дъга: изумрудни,
1515	сини, жълти, червени… Завчас
	всичко там под магическа власт
	се оказваше. Аз, с очи взрени
	в този извор, видях отразени
	и цветя, и дървета, и хора,
1520	и безброй пойни птици в простора.
	Само следния пример ще дам
	за това какво ставаше там:
	както всяко едно огледало
	различава и черно, и бяло
1525	и предмети безброй отразява,
	но цвета и вида съхранява,
	тъй и в извора който се взре,
	ще почувства, че много добре
	отразено е всичко, с което
1530	този кът е дарен от небето.
	Оттук виждаш едва половина
	от това, що е в тази градина;
	щом оттатък отидеш, тогаз,
	ти ще видиш и другата част.
1535	И дори ако някой предмет
	е съвсем маловажен наглед,
	в този извор той блясва така,
	сякаш би го докоснал с ръка.
	Ала той е и доста опасен…
1540	Та нали _Нарцис_ бистър и ясен
	своя образ във него видял
	и от страст безразсъдна умрял.
	В огледалото който се вглежда,
	да не храни изобщо надежда
1545	да избяга от силната власт
	на _Амур_: от любовната страст
	не избягва тоз, който е влюбен.
	В него доста народ е погубен.
	От това огледало са мрели
1550	разни хора — и мъдри, и смели
	неизбежно му падат в капана.
	В него блика страст толкова странна,
	че променя напълно сърцата
	и замайва на всички главата.
1555	Никой смъртен, доколкото знам,
	не е смогнал любовния плам
	да сподави във своята гръд.
	Купидон* (на _Венера_ синът)
	[* _Купидон_ — прозвище на бога на любовта Амур (грц. Ерос), син на Венера и на Марс.]
	бил избрал най-удобното време,
1560	за да пръсне любовното семе,
	и подтикван от тайни кроежи,
	вред заложил капани и мрежи.
	Само младите той омотава
	и тях само за плячка признава.
1565	Тук любовният кълн бил посят,
	затова този извор чудат
	с право бил на _Амур_ назован.
	Та в един ли трактат и роман
	все се казва за него по нещо.
1570	Но едва ли от мене по-вещо
	това тайнство описал би друг.
	Аз стоях с удоволствие тук
	на брега на таз бистра вода
	и забравил за всяка беда,
1575	съзерцавах градината, цяла
	отразена във двата кристала.
	Ала щом във водата видях
	своя образ, от страх онемях.
	Тъжен стана животът за мене
1580	и сърцето почна да стене,
	че на тези кристали и аз
	станах жертва! Да знаех тогаз,
	че в тях имало мощ всепобедна,
	не бих дръзнал натам да погледна.
1585	Но и аз паднах в техните мрежи
	както множество други младежи.
	В огледалото щом се повзрях,
	доста цъфнали рози видях
	в това място потайно, отвред
1590	заградено със китен жив плет.
	И в мен бликна желание силно
	да отида там, дето обилно
	розов цвят своя чар бе разкрил.
	Аз не бих тези рози сменил
1595	ни с Париж, нито с Павия. Бях
	покорен така силно от тях,
	че за своите грижи забравих
	и веднага към тях се отправих.
	Щом дойдох до самата ограда,
1600	аз усетих как чудна наслада
	и блаженство проникнаха в мен,
	сякаш бях във парфюм потопен.
	Да не бях в миг обзет от боязън,
	че ще бъда сурово наказан,
1605	бих откъснал едничка поне,
	та дъха и да сетя. Но не,
	не посмях аз и би било срамно
	с _Удоволствие_ толкоз измамно
	да постъпя. Възмездие строго
1610	бих заслужил… Те бяха тъй много,
	тъй красиви, че свежите пъпки
	породиха в мен сладостни тръпки.
	Доста дребнички някои бяха,
	други само за ден наедряха,
1615	трети видимо бяха на път
	най-прекрасния цвят да дадат.
	А пък те се ценят по-високо
	от онези, които широко
	разцъфтяват и после едва
1620	се задържат за ден или два.
	Нали малките хем по` ухаят,
	хем и по-продължително траят.
	Досега не съм още видял
	розов храст такъв цвят да е дал.
1625	Колко горд и щастлив би бил този,
	който може от свежите рози
	в дар едничка поне да получи.
	Бих ликувал на мен да се случи
	цял венец да извия от тях.
1630	Между розите аз си избрах
	най-изящната — по красота
	несравнима бе с другите тя.
	Ще речеш, че сияние ясно
	тя излъчваше. Нещо прекрасно
1635	явно бе й _Природа_ дарила:
	нали тя лично бе отредила
	да е с четири двойки листа
	на прецизно подбрани места,
	като свещ да му бъде стъблото,
1640	а върхът му да мами окото
	с цвят прекрасен. Каква благодат,
	колко нежен и фин аромат
	той разпръскваше щедро навред!
	Сторих няколко крачки напред
1645	и щом сетих и аз аромата,
	мисъл дръзка ми мина в главата —
	към цвета аз ръка да протегна.
	Но не виждах как бих го досегнал…
	Там растеше къпина хаплива,
1650	избуяла бе гъста коприва,
	черни тръни и други бодили,
	остриета опасни извили,
	се изпречваха. Беше ме страх
	да отида по-близо до тях.
1655	Бог _Амур_ с лък и златни стрели
	зорко гледал към мене дали
	ще посегна. И както стоял
	край смокинята скрит, той видял,
	че наблизо до розата аз
1660	съм застанал, изпаднал в захлас,
	с вид унесен и тъй запленен,
	сякаш чакала тя тъкмо мен.
	Незабавно приготвил стрелата
	и опънал с ръка тетивата
1665	на лъка, право в мене насочен.
	Бързо изстрел последва тъй точен,
	че стрелата в окото ми влезе
	и оттам до сърцето чак слезе.
	В този миг от внезапната рана
1670	аз почувствах, че студ ме обхвана,
	цял треперех в кожуха си топъл
	и без дума да кажа, без вопъл,
	още щом ме удари стрелата,
	се отпуснах по гръб на земята,
1675	със сърце, почти спряло да бие,
	но усетих, че свят ми се вие,
	и изпаднах за дълго в несвяст.
	А щом разумът своята власт
	си възвърна, почувствах доколко
1680	бе мъчителна острата болка.
	Ала нещо не ми беше ясно:
	очевидно се чувствах ужасно,
	от стрелата ме много болеше,
	а пък никаква кръв не течеше.
1685	И тогава със двете ръце
	аз от своето клето сърце
	се опитах стрелата да махна.
	И дордето от болка да ахна,
	тя излезе със свойте перца,
1690	но за жалост върхът _Красота_
	си остана дълбоко забит,
	сякаш беше в сърцето ми впит
	и изобщо там кръв не потече.
	Грохнал бях окончателно вече,
1695	но спасителен път не съзирах.
	Бях отчаян и вече разбирах,
	че едва ли ще найда знахар,
	който би ми дал нужния цяр.
	Тази пъпка така ме зовеше,
1700	че сърцето ми друго не щеше —
	тя единствено би ме спасила,
	тя живота ми би възродила.
	Дори само видът и дъхът й:
	облекчаваха хиляди пъти
1705	мойте болки. В миг аз се изправих
	и към розата крачка направих.
	Но _Амур_ лъка все тъй държеше,
	ала с друга стрела. Това беше
	_Вярност_… Ах, колко свят е пленила
1710	досега тя със своята сила!
	Щом _Амур_ забеляза, че аз
	бях до розата близо, тозчас
	той отпусна лъка и стрелата
	ме удари внезапно в главата,
1715	точно в челото, подир което
	тя достигна ми чак до сърцето.
	Аз не бях повален този път,
	но в сърцето остана върхът
	на стрелата, която успях
1720	да изтръгна навън. Ако бях
	още в първия миг изкушен
	този цвят да е вечно за мен,
	дваж по-силно го исках сега.
	Облада ме дълбока тъга,
1725	но на болката аз устоях,
	щом, бидейки до нея, разбрах,
	че дъхът й от дъх теменужен
	бе по-благ, че ми бе крайно нужен.
	Да отстъпя бе май по-добре…
1730	Но какво би могло да ме спре,
	щом към нея във тоз миг съдбовен
	ме подтикваше пламък любовен?
	Тръгнах пак… Взе _Амур_ своя лък и
	за да станат предишните мъки
1735	по-големи, отново понечи
	на стремежите ми да попречи:
	пожела ново зло да ми стори,
	трета рана в гръдта ми отвори
	със стрелата _Вежливост_. Тогаз
1740	аз изпаднах отново в несвяст
	под една разклонена маслина.
	И така доста време измина…
	А когато се вече свестих,
	аз стрелата с ръце улових,
1745	махнах я от кървящата рана,
	но и нейният връх там остана.
	Тъй дълбоко тя бе се забила,
	че напълно загубил бях сила.
	Поседях дълго аз неподвижен,
1750	безутешен, измъчен, угрижен,
	и макар че дълбоката рана
	ме болеше, държах да остана
	там, при розата. Как бях окаян!
	Пък и как да не бъдех отчаян
1755	досами този точен стрелец!
	Щом си парен веднъж от врелец,
	все ще чувстваш водата гореща.
	Колко сила душата усеща,
	щом от вътрешен зов е обзета!
1760	И да падаше град на парчета,
	и да хвърляше жупел небето,
	пак отишъл бих аз там, където
	от _Амур_ властно бях призован,
	и от нищо не бих бил възпрян:
1765	той ми вдъхваше смелост и дързост
	да надмогна страха си по-бързо.
	Поизправих се пак на крака,
	макар раните вече така
	да ми бяха мощта изтощили,
1770	че почти бях останал без сили,
	и отново към розата бях
	устремен. И не беше ме страх
	от стрелеца… Но как да премина
	през бодил и през гъста къпина?
1775	Изключително бях затруднен,
	сякаш имаше пропаст пред мен,
	а не някакъв стар трънлив плет.
	Ала вместо угрижен и клет,
	аз все пак се почувствах благат,
1780	че съм близо до чудния цвят,
	който вливаше в мене наслада.
	Аз усещах върховна отрада
	и не знаех какво е насита.
	Който радост от обич изпита,
1785	той забравя за миг всяка болка.
	Нямам думи да кажа доколко
	бях обзет от живителен плам
	и не исках да тръгна оттам.
	Никой друг път, откакто съм жив,
1790	не съм бил тъй блажен и щастлив.
	И това продължи доста време.
	Но _Амур_ с настървение взе ме
	пак на прицел и моето тяло,
	вече не една рана видяло,
1795	бе улучено с друга стрела.
	Бях обречен на нови тегла
	и отново в гръдта ми пламтяща
	беше зейнала рана кървяща.
	Знаех аз, че спасение няма
1800	за девойка и даже за дама
	от стрела като тази, която
	се нарича _Другарство_. Когато
	сетих как тя в сърцето ми влиза,
	остра болка така ме прониза,
1805	че аз трижди изпаднах в несвяст.
	После горко заплаках на глас
	и отчаян се питах дали
	тази рана все тъй ще боли…
	Такъв огън в гръдта си изпитах,
1810	че дори да умра предпочитах.
	Но _Амур_ бе навярно решен
	мъченик да направи от мен:
	забелязах, че той в това време
	стрела нова се готви да вземе —
1815	_Миловидност_ се казваше тя.
	Страшна беше, ала в любовта
	ти за нищо не ще съжаляваш,
	ако се на _Амур_ подчиняваш.
	Със стоманен връх тя бе снабдена,
1820	като остър бръснач бе калена,
	но _Амур_ предвидлив се показал
	и с вълшебен мехлем я намазал —
	да е болката някак по-лека,
	та по-малко да мъчи човека.
1825	Аз самият почувствах веднага,
	че мехлемът при болка помага:
	той наистина беше целебен
	и особено много потребен
	за онези, които обичат
1830	и в любов доживотна се вричат.
	Бог _Амур_ си стрелата отправи
	към сърцето ми с цел да направи
	поносима кървящата рана.
	И на мене по-леко ми стана,
1835	щом мехлемът проникна там, дето
	вече бе ми ранено сърцето.
	То, горкото, едва се съвзе.
	В тоз момент, с подкосени нозе,
	щях да падна, от болка примрял,
1840	но мехлемът ми бе повлиял.
	Аз изтеглих стрелата към мен,
	ала нейният връх изтънен,
	не можа да излезе напред
	и стрелите в мен станаха пет.
1845	Този чуден мехлем чародейно
	ми подейства и аз ненадейно
	облекчение сетих в гърдите,
	руменец ми изби по страните.
	От стрелата, която последна
1850	ме удари, почувствах поредно
	силна болка, която разяжда,
	и утеха, която възражда.
	Тя с върха си сърцето ранява,
	а болежа с мехлем облекчава
1855	и ту кара човека да страда,
	ту донася му явна отрада.
	С бързи стъпки към мен се завтече
	бог _Амур_ и съвсем отдалече
	с властен глас ми извика в закана:
P$


>>
P>
1860	„Ти, васале, тъй здраво си хванат,
	че при никакъв случай не бива
	да оказваш на мен съпротива.
	Щом на моята милост държиш,
	глава трябва пред мен да склониш.
1865	Луд е който отпор ми оказва
	и от мойте стрели се предпазва,
	вместо да ми отправя похвали.
	Срещу мене със сила едва ли
	във живота си ти ще успееш.
1870	Най-добре ще е да проумееш,
	че не с гордост през дните си идни
	ще постигнеш успехи завидни.
	В мен се вслушай — предай се веднага
	и недей в никой случай отлага!“
1875	Аз отвърнах: „Заклевам се в Бога,
	че от теб да се браня не мога.
	Който искрено Господ почита,
	срещу тебе не търси защита.
	Ако смяташ, че съм непочтен,
1880	постъпи както искаш със мен —
	умъртви ме с ръцете си здрави.
	Знам, че нищо не мога направи,
	щом изцяло съм в твоята власт.
	Аз не бих нито ден, нито час
1885	изживял против твоята воля.
	Сега само за здраве те моля
	и макар че се още оплаквам
	от стрелите ти, аз ще очаквам
	избавление само от тебе.
1890	Щом на мен се е паднал тоз жребий
	да съм пленник под твоя надзор,
	аз не мисля, че туй е позор,
	и омраза в душата ми няма.
	Вече чух не един и не двама
1895	да говорят за теб добрини.
	Чак до края на моите дни
	поверявам на тебе изцяло
	и духа си, и своето тяло.
	Да те следвам във всичко желая
1900	и не ще се за нищо разкая.
	Ще дочакам щастливия ден,
	в който с милост ще бъда дарен,
	и затуй се на теб уповавам!“
	Пожелах да целуна тогава
1905	бог _Амур_ по крака. А той взе, че
	за ръката ме хвана и рече:
	„Отговори на моя въпрос ти
	по достойнство. Над хората прости
	извисява те твоята чест
1910	и не ще те оставя злочест.
	Щом така спрямо мен се държиш,
	ще успееш, а щом пък склониш
	да ми станеш подвластен от днес,
	то ще бъде във твой интерес.
1915	Целуни ме сега по устата
	и помни, че с такава отплата
	не зачитам аз нито свинаря,
	ни орача прост, нито овчаря.
	Само който е чист, благороден,
1920	само той да ми служи е годен.
	Ако ти се на мен покоряваш,
	неминуемо по-честит ставаш
	и за тебе е истински дар
	да си имаш такъв господар,
1925	увенчан с непомръкваща слава,
	който винаги такт проявява
	и е много добър и почтен.
	Този, който е с мен откровен
	и е винаги прям, отзивчив,
1930	цял живот той ще бъде щастлив —
	ни ще тръгне по лоша следа,
	ни на друг ще докара беда.“
	Аз в ответ ръце клетвено сключих
	и целувка от него получих
1935	по устата — като за награда
	и това ме изпълни с отрада.
	Той, обаче, поиска залог:
	„Слушай, драги, аз имах облог
	с много други. Те лесно склониха,
1940	но безскрупулно ми измениха.
	Аз съм лъган от хора нечестни:
	най-напред се показваха свестни,
	после долно постъпваха с мен
	и от туй много бях огорчен.
1945	Ако те пак пред мен се вестят,
	твърде скъпо ще си заплатят.
	Ала тъй като ти си ми драг
	и все още ти вярвам, аз пак
	ще повторя, че искам така
1950	да си свързан със мен отсега,
	че и в бъдеще нивга да няма
	между нас ни лъжа, ни измама.
	Ти почтено сега се държиш
	и не вярвам да ми измениш.“
1955	„Господарю мой — рекох му аз —
	защо трябва да искаш в тоз час
	доказателство тъкмо от мен?
	Нали ти си съвсем убеден,
	че сърцето ми в миг покори
1960	и го лесно спечели. Дори
	то не може без твоята воля
	да пулсира. Покорно те моля
	да повярваш, че в твои ръце
	давам своето вярно сърце.
1965	То ще слуша безспир твоя глас,
	друг над него не ще има власт.
	Ти снабди го с най-сигурна стража
	и от теб аз не ще се откажа.
	Ако пък се съмняваш, тогава
1970	заключи го с челичена брава
	и на никого ключа не давай!“
	„Все по същия път продължавай! —
	ми отвърна _Амур_. — А дордето
	бог _Амур_ ти владее сърцето,
1975	и над тялото той има власт.
	Нищо друго не бих искал аз.“
	_Амур_ беше доволен. Когато
	ми показа и своя ключ златен,
	с назидателен тон той ми рече:
1980	„Щом заключа сърцето ти, вече
	от обета не можеш отстъпи.
	Знай, че моите вещи най-скъпи
	са заключени с него. То има
	сила, с нищо в света несравнима.
1985	Подчини се на нея най-сетне!“
	И тогава _Амур_ неусетно
	ми докосна гърдите с ключето
	и така ми заключи сърцето,
	че почувствах как просто завчас
1990	се оказах под негова власт.
	Аз отвърнах с почтителен жест:
	„Ще призная, че скланям от днес
	да живея по твойте закони
	Затова приеми благосклонно
1995	да ти служа достойно до гроб.
	Не от страх, не с покорство на роб
	завявам ти свойта готовност.
	Всеки верен слуга безусловно
	цял живот своя дълг изпълнява
2000	и в замяна все пак се надява
	господарят му да го цени.“
	_Амур_ свойски ми рече: „Помни,
	че щом следваш ти моя урок,
	ще достигнеш до ранг най-висок.
2005	и че щом си на мен посветен,
	ще се чувстваш щастлив един ден.
	Затова потърпи дотогава!
	Нищо хубаво бързо не става.
	На търпение се научи
2010	и тъй болката ще отзвучи
	и животът ти по` ще е лек.
	Разполагам с магически лек,
	с който можеш да бъдеш спасен,
	щом изцяло си предан на мен.
2015	С мойте лекове вещо подбрани
	ще зараснат съвсем твойте рани.
	Много скоро ще стане известно
	дали служиш ми вярно и честно,
	и дали изпълняваш най-точно
2020	правилата, които нарочно
	съм наложил на младите хора.“
	Аз отвърнах веднага: „Ще сторя
	всичко, що е угодно на Бога,
	със сърце и със ум, за да мога
2025	правилата ти да съблюдавам
	неизменно. Не ги ли познавам,
	ще изляза от правия път.
	Затуй някои хора грешат
	и аз много държа да ги зная
2030	и по тях да се водя до края.“
	„Тогаз чуй ги, добре ги помни
	и дълбоко във тях ти вникни! —
	ми отвърна _Амур_. — Според мен,
	щом не е ученикът решен
2035	над уроците сам да заляга,
	щом поуките той не прилага,
	то горкият учител, за жалост,
	би пилял свойте сили нахалост.
	Каква полза ще има тогаз?“
2040	И _Амур_ с повелителен глас
	правилата си взе да диктува…
	В тоз роман ясно те се тълкуват,
	тъй че който държи да сполучи
	в любовта и добре да изучи
2045	правилата му, нека внимава
	в моя разказ. Нататък той става
	все по-хубав. Читателю, знай,
	че щом ти прочетеш го докрай,
	ще проникнеш във тайни любовни
2050	и ще срещнеш герои чутовни,
	но ще трябва да имаш търпение,
	за да чуеш как аз с увлечение
	своя сън чудноват ще представя
	със подробности. Тук ще прибавя,
2055	че в тоз текст само истина има
	и че лесно е тя доловима,
	ако ти го следиш със внимание.
	Ето как почна свойто послание
	бог _Амур_: „Аз на _Мерзост_ нерядко
2060	се натъквам. Тя с остри нападки
	и със злост атакува мнозина.
	Затуй нека я всеки проклина!
	В мен омраза и гняв предизвиква
	този, който към _Мерзост_ подтиква.
2065	Тя с коварство и подлост борави,
	свойте жертви безскрупулни прави
	и ги тласка към действия низки,
	не признава роднини и близки,
	и навред сипе хули неверни.
2070	Да не чувам от теб думи скверни,
	че те водят света до развала.
	Припомни си за Ке сенешала,*
	[* _Ке_ — главен управител (сенешал) в двора на крал Артур. Бил известен със своя зъл и присмехулен език.]
	който толкова бил присмехулен
	че навред бил презиран и хулен.
2075	Така както Говен* бил почитан
	[* _Говен_ — племенник на крал Артур, един от най-забележителните рицари в романите за Кръглата маса, прочут с великодушието си.]
	затова, че бил смел и възпитан,
	тъй Ке бил ненавиждан и мразен,
	затова че с език безобразен
	се обръщал към всички във двора.
2080	Щом държиш да избегнеш позора,
	бъди винаги мил и учтив,
	говори с тон любезен, вежлив
	както с млади, така и със стари.
	Нека твоят поклон изпревари
2085	тез, които по пътя си срещаш!
	И за друго държа да се сещаш:
	ако някой теб пръв поздрави те,
	погледни го ти право в очите
	и не се в никой случай бави,
2090	а му поздрав вежлив отправи.
	В обществото и друг урок спазвай:
	никой път груби думи не казвай
	и недей назовава нещата,
	щом събуждат погнуса в душата.
2095	По-добре би било да мълчиш,
	вместо жлъчен език да държиш,
	че едва ли за умен се смята
	който грубости само подмята.
	Към жените се винаги дръж
2100	като честен и доблестен мъж.
	Ако твойте уши са дочули,
	че ги някой ругае и хули,
	осъди го пред всички открито.
	Прави само неща, на които
2105	ще се радват жените. Тогава
	много почит на теб ще отдава
	всяка дама — и млада, и стара —
	и похвали за теб ще повтаря.
	Гордостта неизменно гони:
2110	който трезво нещата цени,
	в гордостта вижда глупост и грях.
	Горделивият става за смях,
	щом на другите нищо не дава
	и за нищо не ги умолява.
2115	Много често той прави обратно
	на това, що било би приятно
	в любовта. За да бъдеш обичан,
	бъди ласкав, вежлив и тактичен.
	Този, който е мил, отзивчив,
2120	само той в любовта е щастлив.
	Гордостта не поражда любов.
	Който люби, е вечно готов
	да те срещне със взор мил и благ,
	а не с вид на надменен глупак.
2125	Според своите средства парични
	ти обувки и дрехи прилични
	си купувай… Твърди се отвека,
	че по дрехите срещат човека.
	Затова повери своя плат
2130	на шивач, вещ във тоз занаят,
	който дрехи най-хубави прави,
	с подходящо скроени ръкави.
	Често нови ботуши купувай
	и обувки със връзки обувай —
2135	те стоят на крака най-удобно.
	И тогава глупаците злобно
	не ще питат на присмех, с преструвки
	как си влязъл ти в свойте обувки.
	Носи хубав колан, ръкавици
2140	и кесия, обшита с ресници.
	Ако нямаш в излишък пари,
	и с по-евтини дрехи дори
	можеш спретнат все пак да изглеждаш,
	без на сметките си да навреждаш.
2145	С шапка проста, но с рози закичен,
	всеки момък би бил симпатичен,
	би могъл и другар да ти стане,
	без да има голямо имане.
	И внимавай добре да не би
2150	да си с мръсни ръце и зъби.
	Ако черно под ноктите имаш,
	за ленив и нехаен те взимат.
	Не прибягвай до гримове разни —
	от тях само жената се блазни
2155	и мъжът със съмнителна слава —
	тез, които намират забава
	в похотливост коварна и гнусна.
	Нещо важно аз щях да пропусна:
	знай, че има в живота наслада
2160	и че тя и на тебе се пада.
	Любовта, макар тя да е болест,
	не допуска при себе си горест.
	Тя дарява със радост и смях
	всички влюбени. Всеки от тях
2165	е бил весел или натъжен
	и е имал добър и лош ден,
	уж изглежда щастлив засега,
	а след час го обзема тъга.
	Дълго болка любовна не трае…
2170	Любовта ту в очите сияе,
	ту боли като удар нанесен —
	тя извиква и сълзи, и песен.
	Играй, щом те игрите увличат
	и тогаз ще те всички обичат
2175	и със теб ще им бъде приятно.
	Свойта работа най-акуратно
	изпълнявай и все някой ден
	ти ще бъдеш добре оценен.
	Щом си с леко и пъргаво тяло,
2180	на игрите отдай се изцяло.
	Ако майсторски яздиш на кон,
	непременно яхни вихрогон;
	ако сабята сръчно въртиш,
	ти в турнирите пръв ще блестиш,
2185	а щом в боя не си победим,
	то на всички ще бъдеш любим.
	Щом си с глас като медна камбана,
	ти от други не чакай покана,
	а им пръв покажи своя дар,
2190	че гласът има истински чар.
	Трябва всеки младеж да умее
	на вивула и лютня да лее
	нежни звуци, та младите с тръпки
	да се впуснат във танцови стъпки.
2195	Не ще никога бъдеш щастлив,
	ако си прекалено стислив;
	който ценни неща притежава,
	той на своя любим ги дарява
	и в това висша радост намира.
2200	Той доказва, че явно разбира
	от изкуството на любовта.
	Ако полза във всички неща
	стръвно търсиш, кому ще си мил?
	Щом сърцето си ти си дарил
2205	за усмивка, която те грабва,
	и за поглед гальовен, ще трябва
	да не ти е за златото жал,
	щом най-скъпото вече си дал.
	Искам още веднъж да повторя
2210	това, що досега ти говорих,
	само с няколко прости слова.
	Не забравяй най-вече това,
	че когато е кратка речта,
	най-добре си личи мисълта.
2215	Щом над теб любовта има власт,
	отхвърли всяка гордост тогаз,
	покажи се мил, щедър, възпитан,
	за да бъдеш от всички почитан.
	Ще ти дам и друг ценен съвет:
2220	препоръчал ти бих занапред
	да обвързваш мечтите си само
	с любовта, чувство толкоз голямо,
	че си спомняш за всеки свой час,
	в който бил си в любовен захлас.
2225	Пак повтарям и точно, и ясно,
	че от днес ще се чувстваш прекрасно,
	ако си поверяваш сърцето
	на едно само място — където
	не долавяш лъжа и измама.
2230	Раздвоение нивга да няма!
	Щом на няколко дами се вричаш
	във любов, ти на риск се обричаш.
	Този, който едно сърце люби,
	в любовта нивга нищо не губи
2235	Затова в постоянството нека
	любовта да пребъде довека —
	само тъй радостта ще познаем.
	Запомни, че сърцето назаем
	човек нивга не бива да дава:
2240	да си стиснат — това отвращава.
	Щом си влюбен, люби всеотдайно
	и блаженството ти ще е трайно,
	че блаженство, на заем добито,
	не ти прави сърцето честито.
2245	Само щом нещо даром си дал,
	радост истинска би изживял.
	На сърдечния плам се отдай,
	обречи си сърцето докрай
	и тогаз в твойта гръд изтомена
2250	ще ликува любов споделена.
	Кой ли би твоя дар оценил,
	от душа щом не си го дарил.
	Но, от друга страна, щом решиш
	щедро свойто сърце да дариш,
2255	вероятно през бъдните дни
	ще те срещнат тегла, изпитни.
	Но когато те спомен споходи
	за отминали мъки, несгоди,
	ти от общия път ще отбиеш,
2260	та от погледи хорски да скриеш
	огорчение, болка и срам.
	В таен кът ще останеш ти сам,
	ще въздишаш злощастен и клет,
	от мъчителни тръпки обзет —
2265	ту студени, ту тягостно топли.
	Ще издаваш сподавени вопли
	и ту блед ще си, ту зачервен,
	от небивала треска гнетен.
	А когато пък в мъка любовна
2270	потопи се душата тъжовна,
	ще си кажеш, че май дотогава
	не си страдал от болка такава.
	Отмалял, може би някой ден
	ти в несвяст ще изпаднеш втрещен,
2275	ще стоиш дълго време все сам,
	като образ застинал и ням.
	Няма нищо тогаз да те сепва,
	нито крак, ни ръка ще ти трепва,
	ще поглеждаш, но с поглед на сляп.
2280	Не след дълго, макар още слаб,
	щом възвърнеш вида си нормален,
	ще изтръпваш от страх нереален,
	като някой наплашен човек,
	ще въздишаш, не виждайки лек,
2285	и ще шепнеш: «Дали досега
	е изпитвал подобна тъга
	всеки, който в любов е болял?»
	А подир това, ясно видял,
	че далече е твойта любима,
2290	ще речеш: «Боже мой, дали има
	поне мъничко разум у мен,
	щом приемам да съм отделен
	от сърцето си?… Вече разбирам
	защо то извън мене пулсира,
2295	а пък тук са ми още очите!
	Щом не са при сърцето били те,
	то какво са могли да съзрат?
	И не трябва ли вече на път
	да съм аз, за да ида навреме
2300	там, където сърцето влече ме?
	Не изглеждам ли вял, малодушен,
	щом не съм на сърцето послушен?
	Боже мой, като глупав се мая!
	Но защо се така колебая?
2305	Дали все пак ще го разбера,
	щом до него се аз добера.»
	И ще тръгнеш на път. Вероятно
	ще ти стане съвсем неприятно,
	щом достигнеш дотам и, за жалост,
2310	разбереш, че отиват нахалост
	всички твои надежди и ти
	си оставаш със голи мечти.
	И ще тръгнеш тогава, трикратно
	по-нещастен, по пътя обратно,
2315	със кървящи в душата ти рани,
	и във свойте гърди изтерзани
	ще почувстваш ти болки, каквито
	се усещат във гръд, с нож пробита.
	Ако някой все още не знае
2320	таз неведома болка каква е,
	нека влюбен човек да попита.
	Но сърцето не знае насита:
	то ще иска да тръгнеш и пак
	да потърсиш доколко и как
2325	се засища любовната жад.
	Ще се чувстваш неземно благат,
	ако въпреки всичко успееш
	да достигнеш туй, дето лелееш.
	Ще се пълнят с наслада гърдите,
2330	светла радост ще грее в очите…
	_Красота_ ще съзреш ти тогава,
	но помни, че и тя не прощава:
	ще те срещне и тя с тежък дар,
	ще посипе в сърцето ти жар
2335	и ще почне то пак да пламти.
	Знай, че колкото повече ти
	впиваш взор в тази, дето обичаш,
	толкоз повече ти се обричаш
	на любовния плам безпощаден.
2340	Всеки влюбен е силно отдаден
	на това, дето в него гори.
	По-припрян се показва дори,
	при любимата щом той отиде.
	Той копнее отново да види,
2345	възжеланата своя изгора,
	ала тайно от другите хора.
	Щом е с нея, по-силно я иска,
	щом е той до жаравата близко,
	и той пламва. Нали всички знаят
2350	как очите от обич сияят,
	как зениците ярко пламтят.
	Ако нявга отидеш в друг кът,
	ще си спомняш девойката мила,
	таз, която с любов е пленила
2355	твойта млада душа тъй дълбоко.
	Ще се чувстваш ограбен жестоко,
	затова че не си се решил,
	сам когато ти с нея си бил,
	да й кажеш две думи, а пак
2360	си мълчал като сетен глупак…
	Мисълта, че ти грешка си сторил,
	като с нея не си поговорил,
	миг не ще те остави на мира.
	Ако в даден момент се намира
2365	надалеч от теб твойта мила,
	таз, която на теб е дарила
	поглед нежен, кажи си, че всъщност
	за теб нищо не е по-насъщно
	от тоз взор. В плен на грижи безплодни,
2370	ти ще ходиш при случаи сгодни
	дето бил си я вече видял,
	но със жал, че не си бил посмял
	две-три думи на глас да й кажеш.
	В такъв случай съветвам те даже
2375	да отидеш във нейния дом,
	но съвсем крадешката, че щом
	някой види те, той няма как
	да не пусне мълвата, че пак
	ти при нея си ходил. Не казвай
2380	де отиваш, добре се предпазвай
	от одумници разни, които
	не си нивга пестят клеветите.
	Върши всичко това най-потайно!
	А когато пък нейде случайно
2385	ти девойката мила съзреш,
	пробвай с нежни слова да я спреш.
	Ще усетиш кръвта ти как ври,
	как в очите ти пламък гори,
	силен смут ще почувстваш в душата
2390	и не ще си отвориш устата.
	Ако почнеш все пак да говориш,
	със срама си не ще се пребориш
	и от силно вълнение даже
	половината няма да кажеш.
2395	Та как няма да се притесниш,
	сдържан как би могъл да стоиш,
	кой не би се смутил в този миг,
	освен някой лъжец и мазник?
	Тез, които привидно обичат,
2400	те в любов най-горещо се вричат
	и безспирно си служат с похвали,
	ала техните думи едва ли
	ще прикрият сплетните им скверни
	и брътвежите им лицемерни…
2405	Но когато ти спреш да говориш,
	съвестта ти все тъй ще те бори,
	ще ти стане и тъжно, и болно,
	че пропуснал си някак неволно
	да й кажеш най-важното нещо,
2410	ще те мъчи тогаз по-зловещо
	тази вечна душевна борба
	и ще стане тя твоя съдба.
	Ще е вечно злочест който люби,
	все ще страда, все нещо ще губи,
2415	докато не използва мой лек,
	за да бъде денят му по-лек.
	Колко мъчно минава нощта,
	ако пълна с кошмари е тя!
	С мисълта, че тоз смут ще избегнеш,
2420	ще отидеш в леглото да легнеш,
	за да чакаш да дойде сънят,
	ще ти спира от мъка дъхът,
	ще се мяташ наляво, надясно
	и леглото ти все ще е тясно.
2425	Ще пухтиш по корем и по гръб,
	все едно те боли някой зъб,
	но умът ти ще е завладян
	от лика й, от нейния стан
	и от нейните форми красиви…
2430	Ще сънуваш неща причудливи
	и към тях неведнъж ще се връщаш,
	насън ти ще я гола прегръщаш
	и ще бъдеш до лудост захласнат,
	като чуеш, че тя е съгласна
2435	отсега с нея в брак да живееш.
	Ти напразни мечти ще лелееш,
	ще бленуваш за щастие дивно,
	докато се поддаваш наивно
	на безпочвени мисли чаровни —
2440	уж красиви, а всъщност лъжовни.
	Как е трудно човек да гради
	свойто бъдеще само с мечти!
	Те ще рухнат, уви! «Боже мой —
	разридан ще извикаш ти — кой
2445	ще ми каже защо тъй зле стана,
	тази мисъл защо ме обхвана?
	Аз по няколко пъти на ден
	бих желал да се връща тя в мен,
	да ми вдъхва и бодрост, и сила.
2450	Колко радости в мен би вселила,
	ако беше тя по-дълготрайна?
	Боже мили, разкрий ми таз тайна
	и кажи как да ида завчас
	там, където в съня си бях аз.
2455	След туй, щом е от Бог отредено,
	бих приел да умра най-смирено —
	не е толкова страшна смъртта
	на любима жена до гръдта.
	_Амур_ често ме кара да страдам,
2460	да се вайкам и духом да падам.
	Ако той стори тъй, че при нея
	още радостни дни изживея,
	бих ги с ново тегло заплатил.
	Но дали съм добре оценил
2465	това благо или лековерно
	съм го търсил до днес прекомерно?
	Този, който за много ламти,
	го отпращат от всички врати.
	Най-добре да призная тук честно,
2470	че друг, с моята участ, чудесно
	ще се чувства и с по-малък дял.
	За скръбта ми, за мойта печал
	пребогато ще съм награден,
	ако тя ме дари един ден
2475	със целувка. Аз виждам от днес
	мрачно бъдеще… Тъй съм злочест!
	А дали пък наивен не бях,
	та й свойто сърце завещах,
	без да знам дали радост ще имам?
2480	Защо сам за глупак да се взимам,
	ако нейния поглед тъй мил
	с друга радост не бих заменил?
	Боже мой, как желая да ида
	пак при нея и пак да я видя,
2485	та дано ме избави от злото.
	Не стоях ли предълго в леглото,
	дали няма да съмне най-сетне,
	дали в мойта душа ще просветне?
	Колко страшно е сам да лежиш,
2490	без да можеш изобщо да спиш,
	да те мъчи това, че вън нощ е,
	че зората далече е още
	и че изгревът все се отлага!
	Щом се съмне, ще стана веднага.
2495	Бързай, слънце, без тебе не мога,
	пак изгрей, покажи се, за Бога!
	Прогони начаса тъмнината
	и гнетящата болка в душата!»
	Ако страдаш от рана сърдечна,
2500	ще ти бъде нощта безконечна
	и до първите бледи лъчи
	няма ти да затвориш очи.
	И макар че не си никак спал,
	изнурен, изтощен, отмалял,
2505	твърде рано ще трябва да станеш
	и обут, и облечен, да хванеш
	пътя, водещ към нейния праг.
	Даже дъжд да вали или сняг,
	търпеливо изчакай навън,
2510	че в туй време, унесена в сън,
	без да мисли за теб, тя ще спи…
	Ти до задния вход пристъпи,
	провери дали той е отворен,
	постой малко и там, безпризорен,
2515	под обилния дъжд всепроникващ.
	Със неволите трябва да свикваш…
	После пак пред дома се върни
	и слуха си така напрегни,
	че да чуеш дали тя говори,
2520	дали някой врата ще отвори,
	или хората все още спят.
	Ако в даден момент долетят
	нейни думи до теб, аз те моля
	да дадеш на молбите си воля,
2525	та от тях тя дано разбере,
	че не си през нощта спал добре
	от любов. Щом е свястна жената,
	ще й трепне от жалост душата,
	ще те срещне с надлежно внимание,
2530	ще покаже дори състрадание.
	Постарай се, макар и да страдаш,
	любовта си да й изповядаш,
	отвън портата й целуни,
	а след туй към дома си тръгни,
2535	дорде още тежи тъмнината
	и не е засияла зората,
	да не би някой мъж подранил
	да се сети къде ти си бил
	и да тръгнат сплетни всевъзможни.
2540	От безсънните нощи тревожни,
	от тъгата, в която живеят,
	всички влюбени хора линеят.
	Щом те мъка любовна гнети,
	непременно в най-кратък срок ти
2545	ще отслабнеш. Отколе така е —
	любовта безпокойства вещае.
	Който мъж любовта не зачита,
	рядко би видял зло от жените.
	Ще твърди уж, че мъчи го жажда,
2550	че храната не му се услажда,
	а като манастирски абат
	ще се пъчи се с дебел червен врат
	И по друг мой съвет се води:
	към околните щедър бъди!
2555	Не забравяй ни миг, че е редно
	да дадеш на слугинята бедна
	една брошка красива, та тя
	да ти помни до гроб щедростта.
	Ако имаш любима, зачитай
2560	и роднините й: ту ги питай
	как живеят, ту нещо им дай
	като спомен от тебе и знай,
	че и тя със добро ще отвърне
	ще те с искрена обич обгърне.
2565	И недей се пиля надалече!
	Ако работа важна ти пречи
	да си близо до нея, сърцето
	остави си тогаз там, където
	тя живее, и гледай веднага
2570	да се върнеш. А щом се налага,
	бъди винаги редом със тази,
	дето зорко сърцето ти пази.
	Щом си истински влюбен, изцяло
	посвети се — и духом, и тялом —
2575	на любимата си… Според мен
	само тъй ще се чувстваш блажен.“
	Щом _Амур_ свърши свойте заръки,
	аз възкликнах: „Ах, колко ли мъки
	отредил си за хората, Боже!
2580	Нима, който обича, ще може
	да се някак избави от тях?
	Разтрепервам се при мисълта,
	че за влюбения да живее
	означава безспир да линее.
2585	Ако той от любов осенен е,
	нима трябва да плаче и стене,
	да се мъчи досущ като грешен,
	все угрижен и все безутешен.
	Аз, за Бога, съм страшно учуден,
2590	че любовният път е тъй труден.
	И да беше човек от метал,
	този ад той не би изтърпял…
	От какво ли не тегли душата!“
	Ето как обясни ми нещата
2595	бог _Амур_: „Ти ще се утешиш
	все пак, драги… Не си ли платиш,
	добрина току-тъй не се дава.
	Много по-драгоценна тя става,
	ако с чувства, със страсти и сили
2600	сме надлежно за нея платили.
	Всяко щастие, щом се изстрада,
	носи дваж по-голяма отрада.
	Но любовната скръб е най-тежка,
	тя довежда до бледност мъртвешка.
2605	И тъй както водата в морето
	ти не можеш изгреба с решето,
	тъй не можеш разказа във книга
	до какви изпитания стига
	всеки влюбен. Той тегли хомота
2610	но все пак не намразва живота.
	Та нали от смъртта всеки бяга…
	И да гние в тъмница и влага,
	и да кисне в отблъскваща смрад,
	да е жертва на всякаква гад,
2615	с черен хляб и вода да се храни,
	от смъртта пак човек ще се брани.
	Щом _Надежда_ все още крепи го,
	ще понася той всякакво иго
	и ще мисли, че все някой ден
2620	от теглото ще бъде спасен.
	Щом _Амур_ му сърцето владее,
	той все пак със мечти ще живее
	и душата му, с вяра пропита,
	на _Надежда_ до гроб ще разчита
2625	да му вдъхва и смелост, и воля
	за отпор срещу всяка неволя
	и ще чака достойна отплата
	за безмерната скръб и теглата.
	А щом тя любовта насърчава
2630	и щом всички злини побеждава,
	дано бъде от Бог подкрепена!
	Тя е смела, сърцата, калена,
	през опасности път си проправя,
	но човека в беда не оставя.
2635	И тоз, който грози го въжето,
	таи малко надежда в сърцето.
	Тя при нужда и теб ще предпазва,
	помощта си не ще ти отказва,
	ще те варди от разни злини…
2640	Ще ти дам още три добрини —
	чрез тях чакай подкрепа от мен
	щом си ти от любов запленен.
	Първо с _Помисъл Благ_ ще започна.
	Ако някой млад влюбен е скочил
2645	в мойте мрежи, чрез _Помисъл Благ_
	ще достигне заветния праг.
	Щом от мъка любовна заплаче,
	той му носи утеха, така че
	разпиляват се в миг като прах
2650	и неволи, и горест, и страх.
	Често _Помисъл Благ_ го подсеща
	за приятните бъдещи срещи
	със любимата му, чрез _Надежда_
	уредени, или му отрежда
2655	да си спомни за своята мила,
	за устата й трепетна, скрила
	дъх, от който фатално опит е,
	за косата, носа и очите,
	с една дума — за всичко, което
2660	му събужда копнеж във сърцето.
	Знай, че всеки млад влюбен тогава
	по-щастлив и по-радостен става.
	Чародеен е _Помисъл Благ_
	и затуй неизказано драг
2665	за безбройните влюбени той е.
	_Блага дума_ е втората моя
	добрина. Цял живот ще се каеш,
	драги мой, ако ти не желаеш
	да те винаги тя придружава.
2670	Предоволен от нея остава
	всеки, който на мен се обрича.
	Тя на тези, които обичат
	или страдат от горест нелепа,
	предоставя навреме подкрепа
2675	и им вдъхва надежда голяма.
	Затова една влюбена дама
	съчинила е песен за нея
	и мнозина все още я пеят:
	«_Блага дума_, добро ще ми сториш.
2680	щом за моя любим заговориш.
	Дори само да го назовеш,
	ти от мъки ще ме отървеш.»
	_Блага дума_ по верни пътеки
	неизменно повела би всеки.
2685	Тя и теб ще научи на ум,
	ако тръгнеш по нейния друм.
	Първо верен другар намери,
	свойте тайни му ти довери,
	разкажи му за свойта изгора
2690	и ще имаш във него опора.
	Щом сърцето те вече боли
	от любов, с него ти сподели
	своя блян съкровен към жената,
	по която ти чезне душата.
2695	Изложи му ти свойте несрети
	и поискай от него съвети,
	за да знаеш за в бъдеще как
	да й станеш по-мил и по-драг.
	Ако твоят приятел познава
2700	любовта, и на него тогава
	от това ще му стане приятно
	и на свой ред съвсем деликатно
	и най-искрено той ще признае
	за коя непрестанно мечтае.
2705	И не би те изобщо смутила,
	мисълта, че със твоята мила
	би могъл някак той да ви скара,
	а един в друг ще имате вяра.
	Тази дружба е ценна, защото
2710	ще си имаш приятел, с когото
	да споделяш и болка, и радост.
	Тя ще бъде за твоята младост
	ценен дар: във това един ден
	ти ще бъдеш съвсем убеден.
2715		Драги момко, предлагам, най-сетне,
	_Поглед Мил_ в твоя взор да просветне
	и да те надари със търпение,
	ако имаш любовно тежнение.
	До любимата близо бъди
2720	и с мил поглед я ти награди,
	та тъгите й той да разсее.
	Всеки влюбен по него копнее,
	сутрин с него лъч грейва в очите
	и Бог щедро дарява душите
2725	с едно чувство свещено, което
	засиява на всеки в сърцето.
	Ако денем те той придружава,
	нищо твойта душа не смущава
	и очите ти гледат без страх,
2730	че ще духне лош вятър към тях.
	А когато очите сияят,
	много важно ще бъде да знаят
	на сърцето да пратят отрада,
	та по-малко от обич да страда.
2735	Като верен вестител, очите
	запознават го със новините
	и му казват кого са видели,
	във чия душа радост са влели
	и задълго забравят сърцата
2740	че е тъй неприятна тъгата.
	Както ранният утринен зрак
	ще прогони дълбокия мрак,
	точно тъй _Поглед Мил_ ще успее
	мрака в твойта душа да разсее.
2745	И тогава сърцето ти клето,
	от любовни тегоби обзето,
	ще забрави скръбта изживяна
	и ще грейне в очите ти блянът.
	Вероятно разбираш сега
2750	защо трябва, в момент на тъга,
	да са с теб добрините, които
	правят още по-хубави дните
	на онези, които обичат —
	тъкмо те ги на радост обричат.
2755	И за теб дни добри се отреждат,
	щом за спътници имаш _Надежда_,
	_Блага Дума_ и _Помисъл Благ_.
	А пък те знаят най-добре как
	да ти пазят душата, която
2760	ще търпи до момента, когато
	пак ще можем при случаи сгодни
	да се видим и други подобни
	добрини да получиш от мен.“
	И така, в този паметен ден,
P$


>>
P>
2765	_Амур_ сетната дума изрече
	и преди да отвърна, той вече
	бе изчезнал оттам, дето бях.
	Все така изумен аз стоях,
	от стрелите гръдта ме болеше,
2770	а лекът против болките беше
	в тази мъничка розова пъпка,
	предизвикала първата тръпка
	във сърцето ми. Как се тревожех
	и треперех, защото не можех
2775	без _Амур_ да достигна до нея.
	Ако исках все пак да успея,
	длъжен бях бог _Амур_ да помоля.
	Храст със рози цъфтеше на воля
	зад един трънлив плет невисок
2780	и аз можех с един само скок
	да премина и сам да застана
	до чудесната пъпка уханна.
	Но рискувах да бъда упрекнат,
	че съм си позволил да посегна
2785	на покрития с цвят розов храст.
	Докато дълго питах се аз
	да прескоча ли гъстия плет,
	зърнах момък красив и напет,
	който право към мене вървеше:
2790	това явно_ Добър Прием_ беше —
	на _Вежливост_ синът. С вид блажен,
	учтив поглед той хвърли към мен
	и отправи ми мила покана:
	„Защо трепетен там си застанал?
2795	През плета премини, друже мой,
	и до розите по-близо стой,
	за да сещаш дъха им. Бъди
	убеден, че в живота беди
	не ще имаш, щом бъдеш разумен.
2800	Не държа ти със глас сладкодумен
	да ме молиш: ще имаш веднага
	помощта ми, щом туй се налага.“
	Трогнат, аз му отвърнах тогава:
	„Сеньор, чувствам, че сили ми дава
2805	добрината, която към мен
	прояви… Ще съм ти задължен
	цял живот. Ти си тъй благороден
	и аз искал бих случая сгоден
	да използвам на драго сърце.“
2810	После вдигнах високо ръце
	и успях през трънак и къпина
	при _Добър Прием_ бързо да мина.
	Как се радвах, че той ми оказа
	свойта помощ, та смогнах да вляза
2815	при чудесния ран розов цвят,
	пръскащ сладостен, свеж аромат.
	_Добър Прием_ до мене закрачи
	и аз бях тъй щастлив от това, че
	толкоз близо до пъпката бях.
2820	Аз към нея ръка не прострях,
	тъй като една дама коварна
	до трънливия плет ми се мярна,
	очевидно _Опасност_ туй беше.
	Ден и нощ тя за розите бдеше,
2825	на кълбо спотаена в листака,
	под прикритието на трънака,
	та от взора й да не убегне,
	щом към розите някой посегне.
	И макар като пес да бе зла,
2830	тя с помощници беше дошла:
	с нея дебнеха, както разбрах,
	край плета _Зъл Език_, _Срам_ и _Страх_.
	Най-разбран ми изглеждаше _Срам_,
	а нали той, доколкото знам,
2835	на _Разумност_ е син, а баща му
	е _Злодейство_. С един поглед само
	бил заченат синът — тъй ленив
	бил баща му и тъй уродлив,
	че _Разумност_ със тоз гаден мъж
2840	не била спала нито веднъж.
	Та когато _Разумност_ родила
	_Срам_, тайфа от крадци оградила
	_Девственост_ (а нали тя на парка
	открай време била господарка).
2845	Щом наблизо злодеи видяла,
	от уплаха тя в миг пребледняла
	(между тях и _Венера_ била е,
	а нали открай време се знае,
	че тя скришом, със котешки стъпки,
2850	често късала рози и пъпки).
	В смут изпаднала _Девственост_, в миг
	към _Разумност_ отправила вик
	и понеже огромен бил рискът,
	се решила подкрепа да иска.
2855	Щом _Разумност_ я чула, тя там
	изпроводила своя син _Срам_
	да спасява градинската чест.
	А пък _Ревност_ при грозната вест
	призовала и _Страх_ — нощ и ден
2860	той й бил като роб подчинен.
	Четирима за розите бдели,
	тъй че те без съмнение щели
	да се справят с крадците завчас.
	Свойта цел лесно стигнал бих аз,
2865	ако те не си бяха на поста.
	_Добър Прием_ помъчи се доста
	във стремежа си тъй да направи,
	че да ми задоволство достави.
	Приближихме дотам, откъдето
2870	се достига с ръка стъбълцето,
	към което така се стремях,
	но аз зърнах _Опасност_ и спрях,
	а пък той със нескривана тръпка
	ръка вдигна към малката пъпка
2875	да откъсне оттам лист зелен
	и веднага го даде на мен
	за утеха. В листеца се взрях
	и чрез него почувствах, че бях
	с _Добър Прием_ с другарство обвързан —
2880	сякаш всичко мечтано тъй бързо
	бях постигнал. Тогава реших
	да му кажа как скъпо платих
	на _Амур_ с петте рани в сърцето.
	„Сеньор — рекох му тихо — дордето
2885	не добия тоз цвят тъй красив,
	аз не ще се почувствам щастлив.
	Заболял съм от болест проклета,
	тя до болка ми стяга сърцето,
	но как своята скръб да предам,
2890	като чувствам пред теб страх и срам!…
	Предпочитам със нож от стомана
	да ме режат, та жив труп да стана,
	вместо ти да се чувстваш от мен
	наскърбен или пък огорчен.“
2895	„По-добре ми кажи защо страда
	и линее душата ти млада.“
	„Друже, чуй мойта мъка каква е —
	казах аз. — Бог _Амур_ ме терзае.
	Той със свойте стрели най-отбрани
2900	ми отвори пет кървави рани
	във сърцето… И няма са спре
	тази болка… Аз знам най-добре,
	че сега за таз пъпка уханна
	се измъчвам, защото тя стана
2905		за мен всичко — и смърт, и живот.
	Не ми трябва ни чест, ни имот.“
	_Добър Прием_ се стресна и рече:
	„Прекаляваш, приятелю, вече
	с тази твоя безумна идея.
2910	Ако аз те допусна до нея,
	ще помислят, че съм оглупял,
	щом на време не съм те възпрял
	да откъснеш прекрасната пъпка?
	Риск голям крие тази постъпка.
2915	Разсъдлив бъди, много те моля,
	остави си я тука на воля
	да расте. Този тъй красив цвят
	аз за нищо на белия свят
	не ще никога никому дам.“
2920	Но, уви, същевременно там,
	като някаква мрачна прокоба,
	обладана от завист и злоба,
	се показа _Опасност_, по-черна
	и от дявола. С ярост безмерна,
2925	с вид намръщен от яд и възбуда,
	тя извика досущ като луда:
	„_Добър Прием_, защо ли се вреш
	между розите с този младеж?
	Ти на срам и позор се излагаш,
2930	щом му своята помощ предлагаш.
	Как така той проникнал е тук?
	Знай, че той ще ти прави напук,
	че с крадеца и ти крадец ставаш.
	Ако розата му обещаваш,
2935	зарад него ще станеш за срам.
	Ей, младежо, махни се оттам,
	че смърт чака те! Колко е жалко,
	че _Добър Прием_ толкова малко
	те познава, а ти се увличаш
2940	и беля чрез това му навличаш!
	Как да имам на двама ви вяра,
	щом преминахте всякаква мяра
	и в престъпни кроежи ви хванах?“
	Аз край храста и миг не останах —
2945	знаех колко _Опасност_ бе злобна
	и на колко злини бе способна.
	По обратния път се насочих
	и плета незабавно прескочих.
	А пък тя се извърна и рече,
2950	че отида ли там, няма вече
	да избегна смъртта така леко.
	_Добър Прием_ изчезна далеко,
	а аз дълго останах замаян,
	унизен, оскърбен и разкаян
2955	и се взех за съвсем оглупял,
	след като всичко бях си признал,
	и затуй тегота непозната
	ми разпъваше адски душата.
	Ако срещнал си ти любовта,
2960	вече знаеш какво е скръбта —
	всеки влюбен от нея си пати.
	И на мен бог _Амур_ ми изпрати
	извънмерна любовна печал.
	Кой човек би със думи успял
2965	да разкаже за мойто тегло?
	И кое ли сърце би могло
	да изтрае такава прокоба?
	Бе за мене по-страшна от гроба
	мисълта, че аз няма да ида
2970	най-красивата роза да видя.
	Както в плен на скръбта си стоях,
	ненадейно _Разумност_ видях,
	като слиза от своята кула.
	Тя била ме видяла и чула
2975	и понеже изглеждах смутен,
	бързо тя се насочи към мен.
	Възрастта й не бе я привела,
	не изглеждаше нито дебела,
	нито пък много тънка във кръста —
2980	всичко беше й точно по ръста.
	На главата тя беше с корона,
	сякаш вечно седеше на трона,
	и светлик й гореше в очите
	така, както пламтяха звездите.
2985	По вида й безспорно личеше,
	че тя в рая създадена беше
	и затуй днес светът не познава
	друга дама с тъй фина направа.
	Ако вярно е туй, що се пише,
2990	тя при нас била пратена свише
	като рядка божествена твар.
	Бог й бил отредил чуден дар:
	да ни дава разумни съвети
	и да бди да не бъдем обзети
2995	от убийствена лудост… Дордето
	все тъй скръбно ми беше сърцето,
	тя до мен приближи и ми каза:
	„Мой приятелю, теб те наказа
	лудостта ти и твоята младост.
3000	Месец май вля в сърцето ти радост,
	но обзет от омая всевластна,
	по градината ти се захласна.
	Държа много от мен да научиш,
	че _Безделна_ за там държи ключа
3005	и щом с нея дружиш, на опасност
	се излагаш. Не ти ли е ясно,
	че ти всъщност от нея пострада?
	Ако тя, при таз плътна ограда,
	не ти беше отворила входа,
3010	_Амур_ нивга не би имал сгода
	да те срещне във този кът дивен?
	Тя разбра, че си много наивен
	и затуй те до лудост докара.
	Нима още й имаш ти вяра?
3015	Който своята лудост надмогне,
	той на себе си сам ще помогне.
	Уви, младите често грешат
	и не тръгват по верния път.
	Отдай тази любов на забрава;
3020	виждаш колко те тя изтощава
	и безспир ти душата гнети.
	Не ще можеш по друг начин ти
	да си върнеш младежката сила,
	а _Опасност_ е твърдо решила
3025	най-отявлено с теб да воюва.
	Не води с нея бой — не си струва:
	та _Опасност_ какво чини там
	във сравнение с моя син _Срам_?
	Той за розите ден и нощ бди
3030	и за всичко най-зорко следи:
	ако с него не се разбереш,
	беди много ще си навлечеш.
	А и _Зъл Език_ също е с тях —
	сред крадците и той всява страх
3035	и на никого не разрешава
	до тез рози да се доближава.
	Имаш работа с твари опасни…
	Затуй нека от днес ти е ясно,
	че не си струва с тях да се бориш.
3040	А какво ще е нужно да сториш,
	ще ти кажа: ще трябва да спреш,
	вместо цял живот ти да влечеш
	тази болест коварна _Любов_.
	Който не уважи моя зов,
3045	сам на лудост вовек се обрича.
	Невъзможно е, който обича,
	с важни работи да се захване —
	от тях нищо добро не ще стане.
	Ако някой свещеник се влюби,
3050	той и съвест, и ум ще изгуби,
	ще се мъчи и в празник, и в делник,
	като някой нещастен отшелник,
	и това ще го вечно терзае.
	Радостта му и ден не ще трае
3055	(пък и радост нима е възможна,
	щом душата е толкоз тревожна?).
	Цял живот като грешник ще страда
	и не ще знае що е отрада.
	Ако следваше моя съвет,
3060	драги мой, не би сторил обет,
	пред _Амур_. А нали оттогава
	тази лудост ти мира не дава,
	и до гроб ще ти трови душата.
	Но за туй си е твоя вината.
3065	По-добре ще е гръб да обърнеш,
	на _Амур_ и назад да се върнеш.
	Ако ти на любов се отдаваш,
	всичко в своя живот похабяваш.
	Лудостта става триж по-голяма,
3070	щом пред нея препятствия няма.
	Срещу нея бори се безспирно,
	укроти си сърцето немирно,
	противи се на туй, към което
	поривисто те тегли сърцето.
3075	Който сляпо сърцето си слуша,
	в грехове ще затъне до гуша.“
	Така грубо _Разумност_ към мен
	се държа, че аз бях възмутен
	и й рекох: „Госпожо, защо ли
3080	ме обсипвате с упреци голи?
	Как така ще си пазя сърцето
	от _Амур_ да не бъде превзето?
	Ако сам си сърцето потискам,
	_Амур_ сметка от мене ще иска.
3085	Щом сърцата са в негова власт,
	срещу него не бих тръгнал аз.
	И на моето е отредено
	да е все на _Амур_ подчинено;
	той държи го с ръка несломима
3090	и единствен за него ключ има.
	Лицемерния тон оставете
	и нахалост слова не хабете,
	че не виждам в тях полза голяма.
	По-добре мене жив да ме няма,
3095	а не някой ден сам да допусна
	към _Амур_ вероломство тъй гнусно.
	Щом не мога да любя дълбоко,
	нека бъда наказан жестоко.
	Я не ме поучавайте вече!…“
3100		Но _Разумност_ в тоз миг бе далече —
	недоволна бе, че не сполучи
	да ме лесно на разум научи.
	Продължавайки скръбно да плача,
	все тъй тъжен, пак взех да се влача
3105	под товара на мъки огромни,
	но в един момент аз си припомних,
	че _Амур_ настоя против злото
	да си търся приятел, с когото
	да деля всяка своя тревога
3110	и с когото единствено мога
	да се чувствам добре. И тогава
	се досетих, че вече познавам
	младеж, който мой мил другар беше
	и че той се _Приятел_ зовеше.
3115	Не се нито минута забавих,
	към дома му се бързо отправих
	и му казах какво ме измъчва
	(така както _Амур_ ми заръча).
	Доверих му, че злата _Опасност_
3120	за мен готви разправа ужасна,
	че от нея бе вече изгонен
	_Добър Прием_, затуй че бил склонен
	да ме пусне до свежата пъпка,
	и пред мен тя едва не го стъпка.
3125	Дори рече, че щом моят крак
	през трънливия плет мине пак,
	нещо страшно със мен ще се случи.
	И така, щом _Приятел_ научи
	какво в тоя момент ми тежи,
3130	той ми каза: „Не се тревожи,
	друже мой. Нали вред е известно,
	че _Опасност_ постъпва нечестно,
	че използва обиди, заплахи
	срещу тези, които са плахи
3135	в любовта си. И аз преди време
	също страдах под нейното бреме.
	Грубиянщина тя проявява
	отначало, но по-мека става
	след това, дори по-отстъпчива,
3140	ако ти се държиш доверчиво,
	ако с нея вежливо говориш.
	Виж какво ще е редно да сториш:
	със добро само би я смилил
	и със сигурност би я склонил
3145	да отстъпи от свойте закани.
	Обещай, че каквото да стане,
	не ще правиш тук нищо нередно,
	че за тебе това ще е вредно.
	Със _Опасност_ ще се помириш,
3150	щом учтиво се с нея държиш.“
	Тези тъй дружелюбни слова
	ме накараха миг след това
	да усетя и смелост, и воля,
	щом _Опасност_ съзра, да я моля
3155	благосклонна да бъде към мен.
	И макар че бях доста смутен,
	аз се върнах при нея, защото
	по` бях склонен да вярвам в доброто.
	И понеже ми бе забранено
3160	да премина плета, най-почтено
	спрях пред него. Тя още там беше,
	във очите й злоба гореше,
	а в ръката й зърнах кривак.
	Аз със вид на виновен хлапак
3165	заговорих й с най-кротък глас:
	„Идвам прошка да моля от вас,
	затова че държах се позорно.
	Зле постъпих — това е безспорно,
	осъзнавам вината си тежка
3170	и тозчас бих платил за таз грешка.
	Според мен от _Амур_ всичко тръгна.
	Но сърцето си как да изтръгна
	аз от него? Едва ли сам щях
	да извърша такъв тежък грях.
3175	По-добре е от скръб да загина,
	вместо пак тук да стана причина
	за ненужна на никого свада.
	Аз дойдох да измоля пощада,
	но видът ви ме плаши ужасно.
3180	Ще постъпвам от днес ежечасно
	тъй, че никоя моя проява
	никой път да не ви наскърбява.
	Помня вашата строга забрана,
	ала аз не можах да престана
3185	да обичам. По-мила бъдете
	спрямо мен, не ме строго съдете!
	Аз по принцип не съм малодушен,
	но се вричам да бъда послушен.
	Нивга нищо не бих сторил аз,
3190	щом е в разрез със вашата власт.
	Не, не ще ви излъжа. Нали
	и бездруго не бихте могли
	да ме спрете. Решил съм се вече
	да обичам. Кому туй ще пречи?“
3195	Доста трудно за мен се оказа
	прословутата нейна омраза
	да смекча. При това предугаждах,
	че със свойте молби й досаждах,
	но накрая все пак тя склони
3200	и ми рече: „Добре! Но помни,
	че на мен грижи ти не създаваш.
	В любовта можеш сам да решаваш:
	ако ти си по тоз път поел,
	по начало аз нямам за цел
3205	да ти преча. Ала не минавай
	край цветята и много внимавай,
	че не ще имам милост към този,
	който крал би от моите рози.“
	С тези думи тя даде ми право
3210	да обичам. Тогава направо
	към _Приятел_ аз бързо поех
	да му кажа за своя успех.
	След като ме изслуша, той рече:
	„Тя не ще те гнети безконечно
3215	и ще бъде по-мека накрая.
	Може би отначало желае
	да изглежда сърдита, сурова,
	а пък щом я смириш, е готова
	да съчувства на твойта нерадост.
3220	Но ще трябва все още да страдаш
	и да чакаш, без зъб да обелиш,
	докато за целта я спечелиш.
	Който миром понася теглото,
	най-успешно се бори със злото.“
3225	Явно моят _Приятел_ желал би
	край да има за моите жалби
	и наистина бе отзивчив.
	Аз обаче не бях търпелив —
	подир малко го сам изоставих
3230	и към розите пак се отправих,
	но _Опасност_ на поста си бдеше.
	А да знаете как ми се щеше
	мойта роза да видя завчас!
	Каква радост изпитал бих аз!
3235	Но _Опасност_ следеше навред
	дали всичко си беше наред.
	Как ли щях да посегна отново,
	щом ме гледаше тя тъй сурово!
	Предпочетох да върша насила
3240	туй, което ми бе наредила,
	за да бъде по-мила към мен.
	Но и този път бях огорчен —
	злобен взор тя ми хвърляше тайно.
	Но нима щях да чакам безкрайно?
3245	Аз за пъпката все тъй копнеех,
	ала бях притеснен и не смеех
	през трънливия плет да прескоча
	и към розата да се насоча.
	Как жестоко _Амур_ ме гнетеше!
3250	По вида ми си ясно личеше,
	че наистина аз боледувах
	и не се ни най-малко преструвах.
	И _Опасност_ дори забеляза,
	че аз страдах, ала не показа
3255	нито с жест, нито с думи доколко
	я е трогнала моята болка.
	Взел предвид тези мои несгоди,
	бог _Амур_ на часа изпроводи
	_Откровеност_ и _Милост_ при мен.
3260	Щом ме зърнаха тъй натъжен,
	те се сдумаха, без да отлагат,
	при _Опасност_ да идат веднага
	и аз вярвах, че тези две дами
	щяха да уталожат скръбта ми.
3265	_Откровеност_ с любезност извечна
	към _Опасност_ пристъпи и рече
	със твърд глас: „Убедена съм аз,
	че Бог бди и за теб, и за нас,
	но защо тогаз младият влюбен
3270	е изложен на страх душегубен?
	Знаеш колко той страда сега…
	Докога да търпи, докога?
	Нима грях спрямо тебе е сторил,
	щом за свойта любов е говорил?
3275	Ако тъй му _Амур_ повелява,
	защо ти го упрекваш тогава?
	Да не искаш във този капан
	да се чувства все тъй изтерзан?
	Щом престъпи той своя обет
3280	към _Амур_, ще ли има по-клет
	от тоз момък? Кажи, за какво ли
	му стовари такива неволи?
	Той е поданик твой вечно предан,
	а пък ти му внушаваш страх леден
3285	и безспир го преследваш без право.
	Той със бог _Амур_ свързан е здраво,
	но сега е под твоята власт…
	Защо още го мразиш тогаз?
	Нека срещне и в тебе пощада —
3290	малко милост все пак му се пада.
	Камък носи във свойте гърди
	който глух е за чужди беди,
	а _Вежливост_ изисква да бдим
	за онез, над които стоим.“
3295	После _Милост_ подзе: „Все тъй става,
	че в живота ядът надделява,
	а когато той по-дълго трае,
	само скръб и злини ни вещае.
	Според мене, _Опасност_, не бива
3300	да тормозиш чак толкоз злобливо
	този момък, затуй че открито
	продължава _Амур_ да зачита.
	Той се чувства злочест, угнетен,
	че по твоя вина е лишен
3305	от възможност без страх, без лъжи
	с _Добър Прием_ сега да дружи.
	Тази толкова тежка разлъка
	потопи го в нечувана мъка.
	Щом _Амур_ го тъй строго следи
3310	защо трябва и други беди
	да понася? Не стигат ли тия
	огорчения, таз тирания,
	та и ти днес изпитваш охота
	да му правиш по-тежък живота?
3315	Нека сам _Добър Прием_ реши
	как той своя другар да теши.
	Щом простима е всяка вина,
	направи му ти таз добрина!
	Този момък добро заслужава…
3320	Нали чу как на туй настоява
	_Откровеност_? Пределно жестоко
	е да гледаш на нас отвисоко.“
	Щом _Опасност_ видя, че не бива
	с тези дами така заядливо
3325	да постъпва, тя рече смирено:
	„Ще призная, че бях прекалено
	строга с него. Все пак ще направя
	нещо с цел да му радост доставя:
	нека бъде, щом толкова иска,
3330	с _Добър Прием_ във дружба най-близка!“
	Едва чула това, _Откровеност_,
	със присъщата й надареност
	да държи добър тон, се завтече
	към _Добър Прием_ бързо и рече
3335	с властен глас: „Драги мой, погледни
	онзи влюбен! От толкова дни
	все така настрани го държиш.
	Нима няма да го утешиш?
	Той очаква, че в твойте очи
3340	съучастие ще проличи.
	Ако аз съм ти все още драга,
	промълви му една дума блага.
	С _Милост_ действахме тъй съпричастно,
	че склонихме дори и _Опасност_,
3345	а нали тя ви бе разделила.“
	„Щом и тя се е с вас съгласила —
	каза той — сега нека задружно
	сторим всичко, каквото е нужно.“
P$


>>
P>
	„И така тя изпрати при мен
3350	_Добър Прием_. Възпитан, почтен,
	поздрави ме той много учтиво
	и постъпи така отзивчиво,
	както никой друг път досега.
	Свойски хвана ме той за ръка
3355	и след малко, за моя отрада,
	бях оттатък онази ограда.
	Там _Опасност_ на стража стоеше,
	но нали разрешено ми беше
	да отида където желая.
3360	С _Добър Прием_ от пъкъла в рая
	сякаш минах: той всичко направи,
	за да ми задоволство достави.
	Щом зад нас се оказа плетът,
	аз в сравнение с първия път
3365	забелязах, че розата беше
	наедряла и силно дъхтеше,
	ала най се зарадвах, че тя
	беше още със свити листа,
	че не бе ги напълно развила
3370	и не бе си сърцето разкрила.
	Под листенцата то бе стаено,
	сякаш беше на тях поверено
	да го пазят, възникне ли нужда,
	да не го похити ръка чужда.
3375	Така гъсти й бяха листата,
	че закриваха плътно средата
	на ранилата роза червена.
	Дано бъде от Бог пощадена!
	Като пъпка, цветът ми се стори
3380	тъй красив, но пък щом се разтвори,
	трижди той по-пленителен стана
	и _Амур_ триж по-здраво ме хвана
	в свойте толкоз примамливи мрежи
	и със своите тайни кроежи
3385	ми подготвяше нови наслади.
	У _Добър Прием_ пак се обади
	онова добро чувство, с което
	той ми беше спечелил сърцето,
	и онази готовност, с която
3390	би ми той уталожил тъгата.
	Много бях убеден в благостта му,
	и поисках едно нещо само:
	«Щом си склонен да ме утешиш,
	аз те моля да ми разрешиш
3395	да целуна прекрасния цвят
	и да вдъхна блажен аромат.
	Ако виждаш ти в мен мил другар,
	не отказвай ми този скъп дар
	и, за Бога, кажи ми най-после
3400	кога розата аз ще докосна.
	Бих постъпил към теб много долно,
	ако сторя това самоволно.»
	«Друже — каза той — Бог да те пази!
	Знам, че _Девственост_ ще ме намрази,
3405	ако дръзко държа се със нея.
	Ще призная пред теб, че не смея
	срещу волята й да застана
	при една толкоз строга забрана.
	Всеки влюбен целувка желае,
3410	но за _Девственост_ явно това е
	тежък грях. Ще ли бъдеш доволен
	да получиш дар трудно измолен?
	Със целувката ти получаваш
	най-доброто, което ти дава
3415	любовта; после, както изглежда,
	всичко друго само се нарежда.»
	Този отговор вдъхна ми страх,
	но от чутото аз подразбрах,
	че _Добър прием_ би се ядосал,
3420	ако аз го отрупам с въпроси
	и с досадни припрени молби.
	Всеки знае добре може би,
	че дърво с един удар не пада,
	че във виното има наслада,
3425	ала то с много труд се добива
	и затуй така силно опива.“
	Тъкмо моят приятел мил млъкна,
	и _Венера_ пред мене изпъкна.
	Тя, която _Амур_ бе родила
3430	и с любов всички нас е дарила,
	връх над _Девственост_ иска да вземе
	и със нея е в спор открай време.
	Във ръка тя държеше отдясно
	главня тлееща, твърде опасна
3435	за жените… Със фигура стройна,
	пременена, с осанка достойна,
	като приказна фея тя беше.
	От пръв поглед дори си личеше,
	че до мене същинска богиня
3440	приближи се, а не монахиня.
	Как да я пресъздам на картина
	със това облекло толкоз фино,
	с тези плитки, с тоз златен гайтан,
	с тази фина тока, с тоз колан!
3445	За това ще ми трябва и време,
	пък и много место ще заеме.
	И макар че бе толкоз красива,
	тя изобщо не бе горделива.
	В тоз момент пред _Добър Прием_ вече
3450	тя застанала бе и му рече
	с тон загрижен: „Защо този момък
	сам стои като жалък отломък?
	Защо въртели ти му създаваш
	и целувка не му разрешаваш?
3455	Той обича с любов съкровена,
	а тук всичко му е забранено…
	Виж го само какъв е наглед:
	здрав и прав, с вид приятен, напет,
	а на ръст грациозен и строен.
3460	Той за висша любов е достоен,
	а освен туй не е никак стар
	и съвсем му подхожда тоз дар.
	Според мен би било непочтено,
	щом една дама с него студено
3465	се държи или пък се нервира,
	затова че безспир я задиря.
	И защо ти не му разрешиш
	този цвят да целуне? Я виж
	колко мил е! Устата му сочна
3470	е създадена сякаш нарочно
	радост и еликсир да дарява
	с дъха сладостен, който издава.
	Устните му — корали червени,
	като бисерен низ подредени
3475	са зъбите — по-бели от сняг.
	Разреши му, повтарям ти пак,
	една кратка омайна целувка,
	щом като люби той без преструвка.“
	Доближи тя до него главнята
3480	и, усетил за миг топлината,
	_Добър Прием_ тоз път позволи ми
	да целуна листцата любими.
	Време нямах и дъх да поема —
	толкоз исках целувка да взема
3485	от цветеца на храста бодлив.
	Не ме питайте бях ли щастлив
	и дали радостта бях познал.
	Мирис фин в мене беше се влял,
	той за миг ми разсея тъгата
3490	и смекчи тази болка в душата,
	от която се чувствах сломен,
	и бях вече неземно блажен.
	Който дъхава роза целува,
	той сам своите болки лекува.
3495	И да падна пак в плен на скръбта,
	ще се върне във мен радостта,
	щом целувката спомня си аз.
	В самота неведнъж оттогаз
	съм прекарвал мъчителни нощи,
3500	много страдах и страдам все още…
	И през най-безметежните дни
	по морето ще има вълни.
	Нито ден любовта не остава
	във покой — тя ту радост ти дава,
3505	ту гори те със своя жив плам.
	Нека кажа сега как от _Срам_
	преди туй си изпатих жестоко,
	как издигна преграда висока
	той пред мен, как успя подир време
3510	бог _Амур_ да я ловко превземе
	и как бързо във прах той събори я.
	Със охота аз свойта история
	пак подхващам — на моята дама
	ще достави тя радост голяма,
3515	пък дано аз един Божи ден
	в любовта се почувствам блажен…
	_Зъл Език_, който лесно узнава
	туй, което в сърцата ни става,
	и злослови наляво, надясно,
3520	напоследък видял, че прекрасно
	_Добър Прием_ към мен се държи,
	и сега вредом сипе лъжи.
	Стара вещица майка му беше —
	и на нея дъхът й вонеше,
3525	и той е като нея хаплив,
	раздразнителен и заядлив.
	И от онзи момент _Зъл Език_,
	не остана спокоен ни миг,
	с клевети и със хули най-дръзки
3530	ме винеше за моите връзки
	с _Добър Прием_. Той често твърдял,
	че дори би главата си дал,
	ако всичко това не е вярно.
	_Зъл език_ се държеше коварно
3535	с _Добър Прием_, а също и с мен
	и дотолкова бе настървен,
	че със своя хаплив, дрезгав глас
	той и _Ревност_ нави срещу нас.
	А пък тя, щом от него научи
3540	какво с мен би могло да се случи,
	дотърча като вещица стара
	и с лудешки яд взе да се кара
	с _Добър Прием_: „Негоднико, как
	си се свързал с такъв дебелак?
3545	Та това е направо скандал!
	Според мен си съвсем полудял,
	щом се вслушваш така лековерно
	във похвалите му лицемерни
	На такъв ренегат как надежда
3550	да възлагам аз? Както изглежда,
	скоро в кулата ще те затворя.
	И ще бъде мой дълг да го сторя!
	_Срам_ сега е от тебе далече
	и изобщо не се мъчи вече
3555	да ти стяга юздите по-здраво.
	И аз смея да кажа направо,
	че петни той и _Девственост_ днес,
	че засяга и моята чест
	и че този безсрамен слуга
3560	всички нас за срам прави сега.“
	_Добър Прием_ и зъб не обели…
	Та в подобен момент той къде ли
	би се скрил от такива обиди?
	Къде можеше той да отиде?
3565	Аз измъкнах се доста смутен,
	щом съгледах, че _Ревност_ към мен
	приближава… Тя бе тъй устата,
	че не виждах как можем кавгата
	да избегнем. След малко при тях
3570	дойде _Срам_, цял треперещ от страх
	че ще го обявят за виновен.
	Като стреснат послушник църковен,
	свит смирено във своето рухо,
	той погледна към _Ревност_ и глухо
3575	проговори: „Госпожо, недей
	нивга вярва на този злодей
	_Зъл Език_! Той при първа възможност
	лъже всеки… И лъже безбожно.
	_Добър Прием_ ни пръв, ни последен
3580	бе от този измамник подведен.
	Та нали _Зъл Език_ не престава
	съчинява интриги безчет
	срещу младите. Няма да крием,
	че каквото рече _Добър Прием_,
3585	това _Зъл Език_ най-често прави.
	Той не го обузда с юзди здрави,
	ами му позволи въобще
	тук да води когото си ще.
	За _Добър Прием_ бих се заклел,
3590	че не гони с това лоша цел.
	Той от своята майка _Вежливост_
	е получил урок по учтивост —
	с добър тон да посреща добрите
	и с ненавист да гледа на злите.
3595	Но една малка слабост той има —
	щом се с хора сбере, го обзима
	непонятен възторг. Той по нрав
	е приветлив, но аз не бях прав,
	че съвети добри не му давах
3600	и надлежно не го надзиравах.
	За това, че бях твърде ленив,
	че не бях всеки път предвидлив,
	съм виновен. Но днес обещавам,
	че през идните дни ще внимавам
3605	с _Добър Прием_, ще бъда по-строг,
	пък дано ме подкрепя и Бог.“
	_Ревност_, стресната, каза: „Виж, _Срам_,
	че _Разврат_ също идва насам,
	а пък той ни заплашва честта.
3610	Разтрепервам се при мисълта,
	че днес вече навсякъде _Сласт_
	разпростряла е своята власт,
	а пък _Девственост_ си не намира
	място ни в града, ни в манастира.
3615	Ще издигна тук зид, та насетне
	тези рози, таз ценност несметна,
	да не са на такъв произвол.
	Аз не вярвам на твоя контрол
	и затуй се налага да кажа,
3620	че дори при най-сигурна стража
	стават кражби тук… Туй е тревожно.
	Според мен е напълно възможно
	да се справим с крадците веднага.
	Аз не смятам и ден да отлагам
3625	тоз строеж… Тъй не ще има път
	за онези, които решат,
	без да питат, да дойдат насам.
	Аз умора и леност не знам,
	укрепление тука ще вдигна,
3630	та крадец да не може да стигне
	никой път до цъфтящия храст.
	Една кула бих искала аз
	да иззидат наблизо и там
	ще затворя _Добър Прием_ сам —
3635	да не се скита, както сега,
	а да бъде наглеждан така,
	че да няма той как да се сеща
	за онези, които е срещал
	и които изпърво го хвалят,
3640	а след туй го срамят и провалят.
	Та веднъж ли е той съжалявал,
	че със тях се е виждал тъдява!“
	Тъкмо в тоя напрегнат миг _Страх_
	разтреперан пристигна при тях.
3645	Той дочул бе как _Ревност_ говори
	и не дръзна уста да отвори —
	тя бездруго кипеше от яд
	и _Страх_ бързо отстъпи назад,
	дето _Срам_ бе заел място вече.
3650	_Ревност_ вгледа се в тях отдалече,
	и видя ясно как от уплаха
	_Страх_ и _Срам_ се безспирно тресяха.
	В _Страх_ напираха гневни слова
	и той, свеждайки ниско глава,
3655	рече: „Драги, боли ме душата,
	че отнесохме ние кавгата.
	Безпричинно сега ни винят.
	Досега нали не един път
	пролетта с радост срещахме тука.
3660	А днес _Ревност_ от злоба се пука,
	тя ни мрази, а ние търпим…
	Аз предлагам сега да вървим
	при _Опасност_ — и тя има грях,
	че тук влизаше всеки без страх,
3665	тъй като не бе зид изградила,
	а _Добър Прием_ бе насърчила
	да дружи с който сам прецени.
	Ала щом той не се промени,
	ще му стане в градината тясно.
3670	Отсега нека туй му е ясно!
	Как така с _Ревност_ той ще воюва?
	Та нали, щом се тя разбушува,
	би могла да го строго накаже
	и дори като глист да го смаже.“
3675	_Страх_ и _Срам_ се решиха да идат
	със _Опасност_ тозчас да се видят.
	Като някоя проста слугиня
	тя бе свита под гъста глогина,
	а главата си бе прислонила
3680	върху купчина слама прогнила
	и навярно бе вече заспала.
	Но в миг тя разтрепери се цяла,
	щом чу _Срам_ да й вика: „Я виж
	по кое време все още спиш!
3685	Луд е който на тебе разчита
	и очаква надеждна защита
	за тез рози. Ти тъй си разплута,
	а е нужно сурово и люто
	да наказваш. У теб е вината,
3690	че _Добър Прием_ тук сред цветята
	безнаказан стои до тоз час…
	Зарад него се караха с нас.
	Лягаш, дето сънят те заварва,
	а вината на нас се стоварва.
3695	Колко хубаво тука се гушиш!
	Я стани и иди да запушиш
	всички дупки в плета и тогава
	няма никой крадец да минава.
	Не подхожда ти тъй да си мека,
3700	Бъди по-непреклонна, пък нека
	_Добър Прием_ си бъде учтив
	и почтителен, и услужлив.
	Щом е нужно, бъди и свирепа,
	че добряк да си днес е нелепо —
3705	нито свестен човек от добряка
	ще направиш, ни лебед от сврака.
	Ако ти си на всички полезна,
	в теб ще виждат глупачка любезна
	и ще хвърляш труда си нахалост.
3710	Проявяваш невиждана вялост,
	често пъти дори мекушава
	се показваш и всеки тогава
	би те сметнал за доста страхлива.
	Не бъди чак така доверчива!“
3715	Подир _Срам_ взе и _Страх_ на свой ред
	да говори: „До стария плет
	ти, _Опасност_, ще трябва да бдиш,
	а не тука по цял ден да спиш.
	Ако ти все така се държиш,
3720	неминуемо ще разгневиш
	_Ревност_. Тази клюкарка жестока
	най-брутално и теб ще нахока.
	Ето днес и на _Срам_ тя се скара,
	и със злъчни заплахи накара
3725	_Добър Прием_ оттук да избяга;
	при това се закле, че веднага
	ще го прати в тъмничен затвор.
	Аз се питам как ти своя взор
	си успяла така да смекчиш?
3730	Ако ти по тоз път продължиш,
	това няма да бъде похвално.
	Запомни, че ще свършиш печално,
	ако _Ревност_ и тебе нарочи.“
	Тук _Опасност_ едва не подскочи:
3735	тя главата си силно разтърси,
	с поглед стрелна ги, вежди навъси
	и реши, разярена и злобна,
	да покаже на що е способна:
	„Щом респект не внушавам ви аз,
3740	ще изпитате моя див бяс.
	Ако аз своя дълг не успея
	да изпълня, защо да живея?
	Ако някой проникне в тоз кът,
	нека мен ме на жар опекат
3745	и дано се сърцето ми спука,
	ако нявга крадец влезе тука,
	а щом сметнат, че внасям разкол,
	нека бъда набита на кол.
	От това, дето чух, заключавам,
3750	че за кръгла глупачка минавам,
	но честта си не ще аз погазя
	и туй прелестно място ще пазя
	тъй, че щом някой тук се навре,
	ще пострада… Далеч по-добре
3755	би се чувствал един крадец в Павия!
	Не би дръзнал дори и Лукавият,
	докато съм на този свят жива,
	да твърди, че била съм страхлива.“
	И _Опасност_ в тоз миг се изправи,
3760	взе тояга в ръцете си здрави
	и сама из градината китна
	като призрак започна да скита,
	бързо всички отвори запуши,
	но не спря да тършува, да души.
3765	В нея имаше рязка промяна:
	от такъв яд бе тя обладана,
	че едва ли друг път е била
	чак така разярена и зла.
	А на мене тъй мъчно ми стана,
3770	че при тази изрична забрана,
	нямах достъп до свежите рози.
	А освен това взе да ме гложди,
	че _Добър Прием_ беше сърдит.
	Разтреперан, със ужас нескрит
3775	осъзнах, че голяма угроза
	ме отделя от нежната роза.
	Във душата си още усещах
	как онази целувка гореща
	влива в мен чудодеен балсам.
3780	От тоз шеметен спомен едвам
	не припаднах. Неземно богато
	беше мойто сърце! Но когато
	си припомнех, че има забрана
	да докосвам таз роза уханна,
3785	предпочитах да съм бил умрял.
	Как болеех, че бях я видял,
	помирисал, целунал, а вече
	щях от нея да съм тъй далече!
	С колко мъка се питах дали
3790	ще ме все пак _Амур_ съжали.
	Веднъж вкусил от тоз аромат,
	аз усещах в душата си жад,
	от която изгарях и страдах.
	В отчаяние пълно изпадах,
3795	чувствах как ми сълзите текат,
	как ме тръпки студени тресат,
	предусещах как в дългите нощи
	щях да плача аз още и още,
	щях да пъшкам под страшния гнет.
3800	Дано _Зъл Език_ бъде проклет,
	затова че със свойте злини
	помрачи ми младежките дни.
	Ще направя едно отклонение,
	за да кажа как, в плен на съмнение,
3805	_Ревност_ своята чест защити.
	Тя почука на много врати
	изкопчии събра и зидари,
	неколцина от тях натовари
	да направят край розите ров
3810	и когато той беше готов,
	_Ревност_ щедро ги възнагради.
	На зидарите тя нареди
	между свежите рози и рова
	върху сигурна скална основа
3815	с дялан камък високи стени
	да издигнат — от всички страни
	по сто разтега тя ги направи.
	За да бъдат те двойно по-здрави,
	отвън бяха добре укрепени,
3820	а пък в горните части — стеснени.
	Върху тях малки кули стърчаха
	(и те също от здрав камък бяха).
	Кули тя построи и в ъглите,
	и тъй яки им бяха стените,
3825	че не може ги никой събори.
	Само четири външни отвори
	бе оставила — всички поред
	бяха с тежки врати. Най-отпред
	бе вратата, която не дава
3830	по-нататък чужд крак да минава.
	И във другите три стени тя
	по една много здрава врата
	бе вградила, така че със всяка
	спряла би стенобойна атака.
3835	Тез врати бяха с яки решетки
	и объркваха долните сметки
	на крадците, дошли чак дотука,
	без в зида да открият пролука.
	На тоз замък чутовен в средата
3840	най-добрите зидари в страната
	построиха внушителна кула.
	Тя навсякъде бе се прочула
	с красотата си — хем бе висока,
	хем в основата беше широка.
3845	Всеки блок в тази сграда огромна
	бе докаран от каменоломна;
	освен всичко това, хоросанът
	бе чудесен и кулата стана
	много здрава — дебелият зид
3850	по-як беше дори от гранит.
	Вътре всичко бе с вкус подредено,
	а отвънка тя бе оградена
	със защитна стена. До стената
	градинар подредил бе лехата,
3855	дето чудните рози цъфтяха.
	В амбразурите сложени бяха
	катапулти, стрели, арбалети,
	от които и зиме, и лете
	би се всеки човек побоял.
3860	Как ли някой крадец би посмял,
	да се вмъкне при свежите рози,
	щом го дебне такава угроза?
	И на кон да реши да напада,
	неизбежно пред друга преграда
3865	ще се спре, тъй че никакъв враг
	не би стигнал до кулата чак:
	ако дръзне през рова да мине,
	неизбежно след туй ще загине.
	Недвусмислено бе наредено
3870	да е всичко с войска оградено:
	там _Опасност_ на стража стоеше
	и във свойта ръка ключ държеше
	за едната врата. Тя повика
	трийсетина юначни войника,
3875	а освен тях и _Срам_ бе изпратен
	да застане на пост пред вратата
	откъм юг. Войска доста на брой
	по свой почин събрал бе и той
	и тя заповед чакаше там.
3880	И _Страх_ също, подобно на _Срам_,
	бе на пост, от войска придружен.
	Макар зимният вятър студен
	да бушуваше, без да престава,
	_Страх_ не спираше да наблюдава.
3885	Беше турил ключалка, с която
	да затваря надеждно вратата,
	(и без туй я отваряше рядко,
	при това всеки път бе за кратко.
	Бе достатъчно само да чуе,
3890	че внезапно се вятър надуе,
	че щурче скочи в сухата шума,
	и той губеше ума и дума.
	_Зъл Език_ (дано Бог прокълне го!)
	бе на задния вход. Редом с него,
3895	за подкрепа, наемници смели
	от Нормандия бяха довели.
	Той и другите порти следеше,
	а пък нощем, понеже не спеше,
	обикаляше всичко поред,
3900	след туй вземаше своя тромпет
	и ведно с корнуелски гайдари
	изпълняваше песни прастари
	и до късно в нощта над стената,
	им отекваше бодро свирнята.
3905	Във една от тез песни се пее,
	че на белия свят не живее
	ни една жена вярна и честна,
	че било открай време известно,
	че жената, щом чуе за страст
3910	и наслади, изпада в захлас,
	че с мъжа си тя ту е свадлива,
	ту е глупава, ту е бъбрива,
	че по цял ден безспир се гримира
	и че трудно в тоз свят се намира
3915	жена свястна… И всичко това
	бе изпято с хапливи слова.
	Там и _Ревност_, обзета от яд,
	на пост бдеше (дано тя бял свят
	да не види!), а пък за надзора
3920	взела бе само най-верни хора.
	Най-отгоре във кулата беше
	_Добър Прием_. Как, клетият, щеше
	да излезе от този зандан,
	щом бе вечно под ключ там държан?
3925	Поверен бе на вещица стара
	(дано Бог само зло й докара!) —
	нито час тя не го сам остави,
	да не би лудост той да направи.
	Никой нея със взор или с жест
3930	не успя да излъже до днес —
	всички хитрости бе отгадала.
	Като млада и тя опознала
	и доброто, и злото, с което
	бог _Амур_ надарил й сърцето.
3935	_Добър Прием_ бе в кулата сам,
	но, обхванат от ужас, оттам
	да помръдне не смееше даже,
	да не би нещо лошо да каже
	тя за него. Щом го настани
3940	между четири хладни стени,
	_Ревност_ дъх си пое облекчено.
	Нали кулата бе построена,
	за да може да действа тя властно.
	Кой крадец при такава опасност
3945	ще посегне на свежите рози,
	щом са вечно затворени в този
	зорко пазен отвсякъде замък,
	изграден от най-здравия камък?
	Спи ли нощем или пък будува,
3950	от крадците не се тя страхува.
	Аз все тъй пред стените стоях,
	във мъчителни болки горях
	и изглеждах дотолкоз унил,
	че над мен всеки би се смилил.
3955	Сякаш втори път плащах сега
	на _Амур_ за онези блага,
	за които дължимото аз
	вече дадох. Затуй в този час
	и тъгата ми ставаше двойна,
3960	и душата — все по-неспокойна.
	Какво още да кажа? Ах, как
	заприличах на онзи селяк,
	който житото хвърля в браздата
	и с надежда и радост в душата
3965	гледа как то расте, избуява,
	ала зърното все не узрява.
	Страшен облак излиза в небето,
	дъжд и вятър ломят стъбълцето,
	преди още зрял плод да даде.
3970	И селякът се пита къде
	да намери прехрана, с която
	да изкара до идното лято.
	За едно в тоз момент съжалявах —
	че без капка надежда оставах
3975	На _Амур_ бях последвал съвета,
	ала вместо отрада — несрета
	аз дочаках. Това споделих
	с _Добър Прием_, в когото открих
	преди време другар отзивчив.
3980	Но не беше _Амур_ отстъпчив —
	той ми взе, и то, ей тъй, завчас,
	туй, с което щастлив бих бил аз.
	_Съдба_ също не бе милостива
	спрямо мен… Тя изпърво ни влива
3985	жлъч в сърцата, след туй ни ласкае.
	Прекалено променлива тя е:
	ту се смее, ту с плач ни покъртва
	и така колелото завъртва,
	че които били са отгоре,
3990	слизат долу и чезнат от горест,
	за да бъде пък друг възвисен.
	Аз бях вече отритнат, свален…
	И стената, и рова видях,
	но не можех да мина през тях.
3995	Но какво ли могъл бих да сторя?
	_Добър Прием_ лежеше в затвора,
	мойта роза цъфтеше далече
	и аз вяра изгубил бях вече,
	че с отрада ще бъда дарен.
4000	Ако бе благосклонен към мен,
	бог _Амур_ би направил така,
	че да бъде свободен сега
	_Добър Прием_ — а щом той не страда,
	ще е туй и за мене отрада.
4005	_Добър Прием_, приятелю драг,
	знам, че днес си в затвор, и все пак
	ти на _Ревност_ недей се поддава,
	нека тя да не се заблуждава,
	че без никакви спънки ще може
4010	на духа ти окови да сложи,
	както стори със твоето тяло,
	над което тя властва изцяло.
	Бъди духом по-твърд и от камък,
	за да можеш в проклетия замък
4015	да изтраеш докрай — там, където
	има страст, няма власт над сърцето.
	Любовта щом от него извира,
	то пред никакви пречки не спира:
	ни пред бой, ни пред гняв и омраза.
4020	Ако _Ревност_ се злобна показва,
	ако тя те безспирно гнети,
	озлоби се тогава и ти
	срещу нея, пък нека се въси!
	Покажи й без думи яда си,
4025	ако друго не можеш да сториш.
	Ако ти продължиш да се бориш,
	туй ще бъде от полза за нас.
	Но все още страхувам се аз,
	че не си ти на всичко решен.
4030	Да не би да се сърдиш на мен,
	затова че в затвора лежиш?
	_Добър Прием_, нима ще виниш
	своя най-мил другар за бедата?
	Аз не съм си отварял устата
4035	и не съм казвал дума пред друг.
	Та повярвай, за Бога, че тук
	участта ми по-тежка сега е
	и от твоята. Никой не знае
	колко мойта душа сега страда
4040	и в каква безнадеждност изпада.
	Беда гибелна ме сполетя,
	драги мой, и не знам дали тя
	не ме води към гроба, ей Богу!
	От онези, които най-много
4045	клеветят и завиждат, от тях
	аз изпитвам панически страх.
	Ако те поголовно вредят,
	в близко време и теб ще рекат
	да подмамят с лъжа и навярно
4050	ще успеят, щом действат коварно.
	Аз не знам как ти виждаш нещата,
	но на мен ми се свива душата
	да не би ти да ме изоставиш
	и напълно за мен да забравиш.
4055	_Добър Прием_, аз вече се питам
	на какво бих могъл да разчитам
	един ден, щом случайност нелепа
	ме лиши и от твойта подкрепа.
P$


>	Продължение от Жан дьо Мьон

>>
P>
	Май не съм ти по прежному мил
4060	и очакваш да бъда унил.
	Аз унил! Аз да стана за жал!
	Такъв никой не ме е видял.
	Та какво ще остане от мен,
	ако съм от _Надежда_ лишен.
4065	От _Амур_ знам, че тя вечно бди
	да не би да изпаднем в беди
	и не ни във неволя оставя,
	Ала как да се с нея оправя
	а и как бих й имал аз вяра,
4070	като знам, че на мъки без мяра
	тя обрича безспир всеки влюбен.
	Във сърцето му плам душегубен
	пали тя, уж му рай обещава,
	а пък всъщност му грижи създава.
4075	Много влюбени аз опознах
	и от всички познати разбрах,
	че на щастие те се надяват,
	но с нещастна любов си остават.
	Ще речеш, че _Надежда_ нехае
4080	за това… Ами кой тогаз знае
	що да стори? Излъган остава
	който сляпо се с нея сближава.
	Много влюбени с мъка разбраха,
	че от нея измамени бяха.
4085	Тя показва предразположение
	към човек, който взел е решение
	да я следва до сетния час.
	За какво я упреквам тогаз?
	Тя, по принцип, не ми зло желае,
4090	но душата ми горко ридае,
	като знам, че тя уж обещава,
	но за раните лек не ми дава.
	Обещание къща не прави.
	Тя пред толкоз беди ме изправи,
4095	че спасителен изход не знам.
	Как ми пречат сега _Страх_ и _Срам_,
	и _Опасност_, и _Ревност_!… Как дразни
	_Зъл Език_ с клевети безобразни
	толкоз хора! Как с подли брътвежи
4100	ги оплита той в своите мрежи!
	Те в затвор _Добър Прием_ държат
	и натам мойте мисли летят.
	Ако аз не го видя, тогава
	за утеха смъртта ми остава.
4105	_Добър Прием_ линее в тъмница
	и онази противна старица
	го държи под надзор, без да мигне,
	не му дава и поглед да вдигне…
	Зарад него тъй клет и злочест
4110	аз се чувствам, приятелю, днес.
	Бог _Амур_ (нека всеки го слави!)
	на мен четири дара остави,
	но кому да разчитам все пак,
	щом далече е _Помисъл Благ_,
4115	_Блага Дума_ — и нея я няма,
	и от _Поглед Мил_ нужда голяма
	аз изпитвам… Кълна се, ей Богу,
	че ценя тези дарове много,
	но те никак не ме утешават,
4120	щом _Добър Прием_ още остава
	във затвора без капка вина…
	И смърт чака го. Тази злина
	би и мене до гибел довела.
	Само който безпримерно смел е
4125	ще излезе от страшната крепост.
	_Добър Прием_, било би нелепо,
	ако ти се на мене надяваш.
	Колко глупав излязох тогава
	пред _Амур_! Съжалявам и днес,
4130	че оказах му толкова чест.
	Но за туй бе _Безделна_ виновна.
	Тя ме тласна към крачка съдбовна —
	затова и сега я презирам.
	Та аз нищо добро не намирам
4135	в туй, че пусна ме тя в онзи кът.
	Ако някой е луд, никой път
	не му вярвай, нахокай го даже,
	преди свойте рога да покаже.
	А аз луд бях, не бях разсъдлив
4140	и не можех да бъда щастлив.
	Благосклонно _Безделна_ прие ме,
	но защо ли тя толкова време
	отдели ми? Че аз оттогава
	все скърбя… Да, _Разумност_ бе права,
4145	че съвсем безразсъден аз бях,
	че не я уважих и не спрях
	да обичам. И тя с пълно право
	укори ме, нахока ме здраво
	за туй, дето си бях наумил.
4150	А сега съм измъчен, унил…
	Да избия ли всичко това
	аз, горкият, от свойта глава?
	Но така бог _Амур_ бих предал…
	Да не ме е _Зъл Дух_ обладал,
4155	та против любовта да отида!
	_Добър Прием_ с това ще обидя.
	Как обета си аз ще погазя
	и с _Добър Прием_ как ще се смразя?
	Зарад мен в крепостта е той днес
4160	и там страда самотен, злочест.
	Той ме срещна с учтивост, която
	тук е нещо съвсем непознато:
	разреши ми, когато премина
	сам в уханната китна градина,
4165	да целуна любимия цвят.
	Не изпитвам към бог _Амур_ яд
	и не бих, един ден без причина,
	ни _Надежда_ за нещо проклинал,
	ни _Безделна_. Наистина грях
4170	сторил бих да се вайкам от тях…
	Тъй добри бяха те с мен тогава.
	Какво друго сега ми остава,
	освен свойта съдба да оплаквам,
	без да спра нито миг да очаквам,
4175	че все пак бог _Амур_ ще се трогне
	и на мен най-подир ще помогне
	да постигна душевен покой?
	Та нали веднъж каза ми той,
	че щом аз драговолно приема
4180	да му служа, ранг висш ще заема,
	но е нужно достойно държане,
	за да може все пак туй да стане.
	Като чух тия думи, разбрах,
	че за него наистина бях
4185	мил все още… Оставаше само
	да му служа и тъй милостта му
	един ден да спечеля, защото
	инак сам щях да тегля теглото.
	_Амур_ няма вина — до ден-днешен
4190	никой бог не е считан за грешен.
	Вина в себе си всъщност намирам,
	но, уви, и сега не разбирам
	в какво точно се тя заключава.
	Нека става каквото ще става,
4195	нека бъде така, както казва
	бог _Амур_, нека той ме предпазва
	от неволи и тежки беди!
	Та нали той над всички нас бди.
	Срещу него не бих се аз борил,
4200	пък и кой зарад мен би го сторил?
	Щом _Амур_, който днес ме терзае,
	се смили и все пак пожелае
	да ме види един ден щастлив,
	защо аз да не съм търпелив?
4205	Нека той да реши докъде
	ще ме бъдният път отведе —
	трудно бих се оправил аз сам.
	Какво с мене ще стане, не знам,
	но преди този свят да оставя,
4210	ще го моля дано не забравя
	_Добър Прием_ — за мойта кончина
	да не търси у него причина.
	Бог Амур, чуй ми сетния глас:
	уморен и безсилен съм аз,
4215	моят край не е много далече
	и за изповед време е вече.
	Само мойто сърце ми остава
	на тоз свят — него аз завещавам
	на _Добър Прием_. Виж, че сега
4220	нямам никакви други блага.

	И дордето от болка ридаех
	с безутешни сълзи и не знаех
	дали някога някой човек
	ще предложи за мойта скръб лек,
4225	аз видях, че към мене вървеше
	предобрата _Разумност_. Тя беше
	мойте жалби горчиви дочула
	и бе слязла от своята кула.
	„Друже мой — заговори ме тя —
4230	теб не те ли гнети любовта,
	не усещаш ли вече досада?
	Ако ти зарад нея пострада,
	днес не би ли могъл да решиш
	по друг някакъв път да вървиш?
4235	Дай си сметка добре ли познаваш
	господаря, комуто отдаваш
	свойте сили, щом той те гнети.
	Денят, в който му стана роб ти,
	бе за теб ден нещастен, позорен.
4240	Луд ли си, та си толкоз покорен?
	Без да знаеш, ти много избърза
	и с _Амур_ се тъй здраво обвърза.
	Ако бе го отрано познал,
	ти не би станал негов васал.
4245	Глупав бе и му стана слуга,
	ала как го търпиш досега?
	Всеки би се от таз чест отказал
	и не би пак в капана му влязъл.
	Да не мислиш, че днес го познаваш?“
4250	„Да, госпожо“. — „Кого заблуждаваш?“
	„Но нали той ми каза веднъж,
	че ще съм най-щастливият мъж,
	ако стана му верен васал.“
	„Значи ти не си нищо разбрал“
4255		„Щом изложи ми свойте закони,
	той се скри, сякаш вихър го гони,
	и наистина аз бях смутен…“
	„Зле познаваш го ти според мен.
	Чуй добре какъв всъщност е този,
4260	който с толкова злост те тормози,
	че видът ти събужда в мен жал.
	Друг несретник не би издържал
	под такъв непосилен товар.
	Щом над тебе стои господар,
4265	опознай го, че инак в зандан
	цял живот ти ще бъдеш държан.“
	„Ех, госпожо — отвърнах тогаз —
	аз съм вече под негова власт
	и сърцето ми силно желае
4270	още много за него да знае.“
	„Щом сърцето ти тегли натам,
	сега чуй за _Амур_ какво знам:
	в него крие се нещо незримо,
	нещо странно, дори немислимо.
4275	Ако сам вникнеш в него, и аз
	бих ти лесно разкрила тогаз
	туй, което не се опознава,
	и което не се научава.
	Щом човек обрече си сърцето
4280	на _Амур_, сам открива туй, дето
	като болка до гроб ще го стяга,
	ако той не реши да избяга.
	Според мен ще е в твой интерес
	да развържа аз възела днес
4285	и за туй странно чувство тогава
	ще добиеш най-вярна представа.
	Любовта е мир, пълен с ненавист,
	с дружелюбен стремеж и със завист,
	срам е тя, но те прави достоен,
4290	тя е страх, с който ти си спокоен,
	път без изход и сляпа надежда,
	разум, който до лудост довежда,
	тя е лудост със взор далновиден,
	за удавника — пристан привиден,
4295	скръб е тя, ала радва сърцето,
	тя е злата Харибда* в морето,
	[* _Харибда_ — според древногръцката митология това е опасен въртоп, чудовище, което погубвало моряците, като поглъщало морските води заедно с корабите и отново ги избълвало.]
	под примамлива външност стаена,
	тя е слабост, със здраве споена,
	тя е здраве, но в болки се мята,
4300	глад е тя при трапеза богата,
	задоволство, подклаждащо жажда,
	жад, която пиянство поражда,
	тя е ситост, но вечно гладува,
	тя е радост, която тъгува,
4305	веселба, от която се страда,
	сладко зло и горчива наслада,
	нежен дъх, ала той задушава,
	грях, за който се лесно прощава,
	прошка, водеща често до грях,
4310	тя е мъка и радостен смях,
	безсърдечност, от милост дошла,
	и игра, ала без правила,
	мощ е тя, ала мощ уязвима,
	немощ, имаща мощ несравнима,
4315	покоряваща с власт всичко живо,
	постоянство, ала колебливо,
	лудост мъдра, разсъдъчност луда
	и затвор, в който няма принуда,
	и успех, който ужким е лесен,
4320	смях, със сълзи горчиви примесен,
	изнурителна, тежка отмора,
	ад, приятен за грешните хора,
	рай, изпълнен със мъки и смут,
	пролет, носеща лют зимен студ,
4325	молец, който плата не подбира
	и прояжда каквото намира.
	Човек може по род да е знатен,
	да е дързък или деликатен,
	да е плах или в битки кален,
4330	да е с висши достойнства дарен —
	_Любовта_ е над всичко. Светът
	върви вечно по нейния път.
	_Амур_ всички във него ще вкара
	освен тези, които в поквара
4335	тънат, правейки грях подир грях,
	но пък _Гений_* разправя се с тях.
	[* Свещеникът _Гений_ е олицетворение на съзнанието, че трябва да се следват природните закони за продължаване на рода. На латински език _Гений_ означава ангел-хранител.]
	Те са явно от долна порода
	и вредят на самата _Природа_.
	Но кой днеска за редно ще сметне
4340	да обичаме тъй, че насетне
	да сме цял живот клети, злочести
	и до лудост да стигаме често?
	Ако искаш да бъдеш спасен
	от любовни тегоби, весден
4345	от _Амур_ ти ще трябва да бягаш.
	Ако тоз чуден лек не прилагаш,
	ако ти не възпреш _Любовта_,
	тя ще ти заслепи мисълта:
	щом я търсиш, тя идва веднага,
4350	а щом бягаш, и тя от теб бяга.“
	Но _Разумност_ премного слова
	похаби… Подир всичко това,
	без задръжки, й рекох припряно:
	„Зная колкото знаех по-рано.
4355	От _Амур_ аз не ще се спася,
	но дордето ви слушах гласа,
	чух неведоми думи — от тях
	почти нищичко аз не разбрах.
	Уж добре долових всяко слово,
4360	всичко бих преповторил отново,
	уверявам ви даже, че знам
	как на други да го препредам,
	но това не ми никак помага.
	_Любовта_ според вас предполага
4365	както упреци, тъй и похвали,
	но за нея до днеска едва ли
	дефиниция някой е дал,
	а пък аз всъщност туй бих желал.“
	„Чуй тогава — отвърна ми тя —
4370	точно как виждам аз _Любовта_.
	Тя мъжа и жената подлага
	на тормоз и ума им засяга,
	щом са те от копнеж завладени
	и щом вече се чувстват огрени
4375	от любовния плам във сърцата,
	който страстно подтиква душата
	към целувки и плътска наслада.
	Знай, че никаква друга отрада
	един влюбен не чака, освен
4380	да е този му плам споделен.
	Нима мисли си той поначало
	какъв «плод» това чувство би дало
	и дали нещо тайно е скрито
	в любовта. Мъже има, които
4385	не изпитват подобна любов.
	Уж те следват сърдечния зов,
	но с жените се само задяват,
	обещания празни им дават
	и най-често със думи лъжливи
4390	съблазняват жени доверчиви,
	за да си утоляват страстта,
	и така си постигат целта.
	Морал странен за тях днес важи —
	«Вместо лъган да бъдеш, лъжи
4395	и помни: в любовта и в борбата
	няма как да стоиш по средата».
	Ще добавя, от друга страна,
	че щом някой мъж спи със жена,
	ще е нужно деца да родят,
4400	та във тях да се те преродят
	Все по този изпитан стар път
	открай време вървял е светът.
	Щом родителят вече старее,
	за да може родът да живее,
4405	по природен закон синовете
	трябва да подновят родовете.
	И това не им никак дотяга —
	та нали този дълг предполага
	удоволствия, радости, сласт
4410	в часове на бушуваща страст.
	Ако няма наслада, едва ли
	всички биха играта играли.
	А _Природа_ със много умение,
	с усет верен, с добро намерение,
4415	ни насочва към свойта цел близка —
	удоволствие всеки да иска.
	Който търси любов и забава,
	той на тях се безумно отдава,
	но приема за свой господар
4420	един сприхав, безпринципен цар —
	тъкмо тук злото почва намира.
	Цицерон на въпроса се спира
	в един свой философски трактат*,
	[* Става дума за диалога на Цицерон «Катон Стари, или За старостта».]
	в който _Младост_ вини той, че тя
4425	безогледно подлага душата
	и плътта на мъжа и жената
	на безбройни сурови тегла.
	Но какво по-добро би могла?
	Я ръката си някой строшава,
4430	я крака и сакат си остава,
	друг пък води разгулен живот
	и с туй прави за срам своя род,
	трети тръгва по грешна следа
	и попада в такава среда,
4435	че в ума му все лудост напира,
	а четвърти друг изход намира:
	свободата си щом не цени,
	между четири голи стени
	изолира се той в манастир
4440	и се мисли за божи пастир,
	щом обет пред Небето поеме.
	Ала смазан под тежкото бреме
	на живота на мрачен монах,
	хвърля расото… Друг пък, от страх
4445	и от срам, в манастира остава,
	там той своите дни изживява
	и в несрета смъртта си дочаква.
	Ще го чуеш как често оплаква
	свободата предишна или,
4450	ако Бог се над него смили,
	той забравя съвсем за бедите
	и в покорство минават му дните.
	_Младост_ младия и до поквара
	би могла някой път да докара:
4455	обладан от неведома сласт,
	като губи над себе си власт,
	на раздори поддава се той
	и не вижда минута покой.
	На каква орисия нелека
4460	_Младостта_ е обрекла човека,
	който търси насладите само!
	Те обсебват ума и плътта му…
	_Младост_ стига дотам, че помага
	на пороци и сили полага
4465	лошотии различни да прави,
	сякаш лошото на`й й се нрави.
	Само _Старост_ държи се почтено
	и това би разбрал непременно
	който старите хора запита:
4470	би узнал, че те също насита
	не са имали… Колко беди
	са се случили с тях отпреди,
	и какви са ги страсти гнетили,
	щом на стари години без сили
4475	са останали! Колко нерадост
	носи в себе си лудата младост!
	_Старост_ по-добър край им вещае —
	най-добрата им спътница тя е
	и те с нея по правия път
4480	до самата си смърт ще вървят.
	Ала кой ли с добро й отвръща,
	кой я с грижи и обич обгръща,
	кой би сметнал, че вече е време
	в своя дом _Старостта_ да приеме?
4485	Та кой искал би да остарее,
	кой не би желал млад да живее!…
	Човек често не спи през нощта
	и си спомня безбройни неща
	от живота… Дори той самият
4490	осъзнава, че куп щуротии
	е направил със лека ръка,
	и се пита след туй как така
	ги е сторил без срам и без страх.
	Даже който е бил слаб и плах,
4495	все пак смогвал е на младини,
	да избяга от много злини,
	да се пази от удари груби,
	да печели, без много да губи.
	Всеки тук _Младостта_ възхвалява,
4500	без да знае где тя обитава.
	_Младост_ е на _Наслада_ покорна
	и е нейна най-вярна придворна,
	ала даже и в своя разцвет,
	не успява от нейния гнет
4505	да избяга и винаги ходи
	там, където _Наслада_ я води.
	На насладите _Младост_ всецяло
	се отдава — и духом, и тялом.
	А сега ще ти кажа къде е
4510	този кът, дето _Старост_ живее…
	Запомни, че там трябва и ти
	да отидеш… Не се инати,
	да не би пък, дордето си млад,
	в изба ледена, в мрак непознат
4515	да те хвърли _Смъртта_ като в пъкъл.
	Във окови, при _Болка_ и _Мъка_,
	много строго е _Старост_ държана
	и е толкова чак изтерзана,
	че е склонна сега тя самата
4520	да си каже открито вината.
	Но е късно… С коса посребряла,
	тя се чувства отслабнала, вяла,
	съжалява, че _Младост_ със разни
	изкушения най-безобразни
4525	я е лъгала, че безвъзвратно
	отлетяло е времето златно
	и е своя живот похабила.
	Все така тя ще бъде унила,
	ако в дните на болка най-тежка
4530	не намери подкрепа човешка —
	прошка сетна за всеки свой грях.
	Мъки, болки! Ще трябва през тях,
	като дава и мило, и драго,
	тя да стигне до висшето благо,
4535	от което, в младежките дни,
	я е _Младост_ държала встрани.
	Така бързо денят й залязва,
	че тя даже не го забелязва.
	Във живота, каквото да става,
4540	само бог _Амур_ щастие дава.
	Но е нужно жената, мъжът
	непрекъснато да се стремят
	да добие плод тяхната страст
	и насладата тъкмо тогаз
4545	най-голяма ще бъде. Аз зная
	жени, дето съвсем не желаят
	да са бременни, но щом заченат,
	не се сърдят, не плачат, не стенат.
	И те носят си тежкото бреме
4550	и усещат от време на време,
	че изпадат във нервно дразнение,
	но не чувстват от _Срам_ притеснение.
	Щом гори в тебе пламък любовен,
	той ти прави живота чаровен,
4555	но това не важи за жените,
	над които власт имат парите:
	за пари те плътта си продават
	и за срам пред околните стават.
	Кой мъж любил би дама такава,
4560	щом като за пари се продава,
	и на кой мъж не би се отщяло
	измърсено в разврат женско тяло?
	Който вярва в жената, когато
	тя му слага рога крадешката,
4565	а пък само привидно се врича,
	че единствено него обича,
	според мене той лъже се сам
	и пред хората става за срам.
	Нима може в такова създание
4570	да намери мъжът упование
	и нима обич тя заслужава?
	Пък и как ли ще я уважава,
	щом тя гледа какво да заграби
	от мъжа си. Не всяка жена би
4575	тъй постъпила… Не че не бива
	да е дамата с брошка красива
	или с накит изящен, дарен
	от любимия мъж. Според мен,
	ако тя ги сама пожелае,
4580	неприлично и дръзко това е.
	На свой ред и една жена може
	на мъжа хубав дар да предложи —
	хем дарът ще му радва душата,
	хем ще им свърже здраво сърцата.
4585	В никой случай не бих аз желала
	между тях да настъпи раздяла.
	Нека заедно все да вървят
	със достойнство по своя общ път,
	нека нивга сърдечния зов
4590	не превръщат в лудешка любов!
	Нека те заглушат алчността,
	дето трови безспир любовта —
	тя на щедрите само се пада.
	Знай, че нито от плътска наслада,
4595	ни от дар една обич голяма
	има нужда… Любовният пламък
	ти подбужда душата за ласки
	и към плътска наслада те тласка.
	Ти за своята роза копнеещ
4600	и днес други мечти не лелееш,
	но далече от теб сега тя е
	и жестоко това те терзае.
	Ти прие бог _Амур_, но нали
	той направи ти само бели!
4605	Как държиш такъв гост в своя дом?
	Изгони го завинаги, щом
	той ти пречи! Защо се боиш
	и все още защо го търпиш?
	На горчиви тегла се обрича
4610	този, който безумно обича.
	Може би ще го сам проумееш
	чак когато и ти пропилееш
	младостта си и грохнеш от скръб,
	със превит от неволите гръб.
4615	И да се от _Амур_ ти спасиш,
	ще се случва все пак да скърбиш,
	че си толкова дни пропилял
	и не си пълноценно живял.
	Но дали, от любов обладан,
4620	ще излезеш от този капан,
	в който сам ти погубваш изцяло
	и духа си, и своето тяло?“
	Тук _Разумност_ замлъкна. Обаче
	_Амур_ все тъй нащрек бе, така че
4625	да не може тя в мен да възпре
	любовта. Осъзнавах добре
	какво иска _Разумност_, но страх
	от _Амур_ чувствах аз — нали бях
	под властта му: той буден държеше
4630	моя ум, той стопанин ми беше,
	бе ми взел под опека сърцето
	и то негово бе. Туй, което
	бе изрекла _Разумност_ дотука,
	тази нейна ненужна поука
4635	през едното ухо във главата
	ми бе влязла, но сякаш с лопата
	бог _Амур_ я навънка изкара,
	а Разумност, наместо със вяра,
	ми изпълни душата със злоба.
4640	„Вие явно сте странна особа —
	отговорих й аз отегчен. —
	Какво искате всъщност от мен?
	Нима трябва от днес да се пазя
	от _Амур_ и света да намразя?
4645	Докато съм на белия свят,
	как ще гледам на хората с яд?
	И най-долен престъпник да бях,
	не бих сторил такъв смъртен грях.
	Да обичам или да презирам —
4650	между двете ли днес да избирам?
	Ако хората мразя, тогаз
	само загуба имал бих аз.
	Колко жалки ни правят враждите!
	Вие мъдри съвети редите,
4655	но защо според вас трябва вече
	да стоя от _Амур_ надалече?
	Аз не съм нито луд, нито глух.
	Но освен туй, доколкото чух,
	и за друга любов дума стана,
4660	но не бе тя от вас порицана.
	За каква любов тук се касае?
	Този, който не ще и да знае
	с колко вида любов е дарил
	Бог човека, безумец би бил.
4665	А аз искам да зная все пак.“
	„Друже — рече тя — ти си глупак,
	щом не се вслуша в мене до днес.
	Поучавах те в твой интерес
	и пак своя съвет ще повторя,
4670	щом желаеш да ти отговоря
	на въпроса. Доколкото знам,
	освен оня мъчителен плам,
	който твоя разсъдък помъти
	и направи печален деня ти,
4675	по света любовта е позната
	в много други прояви. Едната
	е _Приятелство_. Щом между двама
	близостта стане толкоз голяма,
	че сами преценят, че е нужно
4680	да живеят един с друг задружно,
	тогаз общи благата им стават,
	от кавгите те се отвращават,
	не се водят от сметки дребнави
	и не стигат до долни разправи,
4685	а един за друг грижи полагат
	и при всяка беда си помагат…
	Че какво би им струвал умът,
	щом ги води по пагубен път?
	Няма нивга раздор между тях,
4690	всичко те си споделят — без страх,
	че била би възможна измяна
	и враждебност едва премълчана.
	Но такава любов заслужава
	който щедрост и такт проявява
4695	и не е на съдбата васал.
	Щом с такъв човек ти си се сбрал,
	и бедняк да е той, и богат,
	ще го считаш за истински брат.
	А когато го зло сполети,
4700	помогни му, недей чака ти
	за подкрепа смирен да те моли.
	Ако дар ще даряваш, защо ли
	да те молят? Че ти за какво си,
	щом приятеля караш да проси?
4705	Който някому помощ поиска
	чувства как нещо все го потиска
	и изглежда угрижен и плах,
	сякаш сторил е някакъв грях.
	От съмнение той обладан е
4710	да не би неразбран да остане.
	Който дълго с другар е живял,
	свойта радост и свойта и печал
	откровено му е доверявал
	и не се е и миг притеснявал
4715	да признае какво го терзае.
	Както казах ти вече, другар е
	тоз, от който ти можеш без свян
	да приемеш подарък желан.
	Ако твоята тайна научи,
4720	той, каквото и ще да се случи,
	ще я пази. Той знае дали
	да си сдържа езика, или
	да говори разумно и вещо.
	Само лудият все дрънка нещо…
4725	А пък ближният, без да отлага,
	прави всичко със цел да помага
	и дори по-доволен остава
	той от този, комуто дар дава.
	Щом не стори добро някой ден,
4730	той усеща се по-притеснен
	от човека, понесъл щета.
	В туй е силата на любовта.
	От другаря си чакай поддръжка:
	щом тъжиш ти, и той с тебе пъшка,
4735	щом се радваш, и той весел става,
	ако чиста любов ви сближава.
	Във един свой трактат* Цицерон
	[* Размишленията върху приятелството са повлияни от диалога на Цицерон «Лелий, или За приятелството».]
	казва, че по неписан закон
	от другаря си помощ най-лесно
4740	ще получиш, щом всичко е честно
	между вас. И ти, щом се налага,
	изпълни му молбата веднага,
	ако тя е все пак приемлива.
	Отстъпление тука не бива
4745	да се прави, освен щом смъртта
	ви заплашва или пък честта
	ви засегнат. На всеки човек
	дължим най-подходящия лек,
	без да гледаме някакъв ред.
4750	Според друг Цицеронов съвет
	щом е дарът от дружеска длан,
	той не бива да бъде презрян.
	Любовта, за която говоря,
	е прекрасна и всичко ще сторя,
4755	за да бъдеш под нейната власт.
	И за друга любов в този час
	ми се ще дума с теб да отворим,
	ала тя е изпълнена с корист
	и се ражда във алчната гръд
4760	на онези, които ламтят
	за печалби. Пред съд най-суров
	трябва таз ненаситна любов
	да застане. Тя властва в сърцата
	на онез, дето все към парата
4765	се стремят, и се тъй разпорежда,
	че човек губи всяка надежда,
	ако няма изобщо изгоди.
	Таз любов до добър край не води…
	Как в любов ще се искрено вричаш,
4770	ако хората ти не обичащ,
	ако само облаги желаеш
	и коварно човека ласкаеш?
	С настървеност _Съдба_ ни дарява,
	ала с времето тя избледнява,
4775	точно както помръква Луната,
	ако сянка й хвърли Земята.
	Щом Луната от гъстия мрак
	се покаже пред Слънцето пак,
	тя вида си променя за миг
4780	и възвръща си светлия лик.
	Със себична любов да живееш
	ще рече на луна да се грееш.
	А когато във дни без утеха
	_Бедност_ сложи й вехтата дреха
4785	и богатството спре да блести,
	омърлушена виждаш я ти.
	Щом я лъсне богатството, пак
	грейва сякаш е лъскав варак,
	че тя само в разкош разцъфтява,
4790	а пък в бедност съвсем излинява.
	Любовта, за която говоря,
	радва само свидливите хора,
	дето вечно за чуждо ламтят
	и за нищо не ще се простят
4795	с тези свои безнравствени нрави,
	със които и _Алчност_ се слави.
	Ако някой най-искрено смята,
	че го тачат, защото богат е,
	според мене е кръгъл глупак.
4800	И аз все още питам се как
	тази истина той не прозира
	и дали вече сам не разбира,
	че щом храни подобна надежда,
	и от пуяк по-глупав изглежда,
4805	Ако имаш приятели, знай,
	че любов ти дължиш им без край.
	А богатият как да обича!
	На богатството той се обрича
	и го пази със стръв от очите
4810	на най-близките хора, дори те
	да живеят без дом, в нищета.
	Той ламти чак дордето смъртта
	с шепа пръст му запълни устата
	и не би си пожалил душата
4815	за богатство. Не питай дали
	той благата си с други дели!
	Цял живот егоист си остава.
	Как в сърцето му може тогава
	всеотдайна любов да вирее,
4820	щом за ближния той не милее
	и дордето е жив, все си вярва,
	че нормално си дните прекарва.
	Според мен укор строг заслужава
	който другиму обич не дава.
4825	Ти не знаеш, тъй както изглежда,
	какво точно _Съдба_ ни отрежда
	в любовта. То е толкова чудно,
	че ти, драги, разбрал би го трудно.
	А до правдата мъчно се стига,
4830	както пише във не една книга*.
	[* Авторът се позовава на съчинението «Утешението на философията» на Аниций Манлий Боеций (V-VІ в.), ползвано през Средновековието, както и други трудове на римския философ и коментатор, като учебник по древногръцка философия.]
	Не един човек вече разбра,
	че е злата _Съдба_ по-добра
	от онази, която се слави,
	че на всекиго все добро прави.
4835	Щом не вярваш, със факти тогава
	ще докажа доколко съм права.
	Най-напред запомни мисълта ми,
	че добрата _Съдба_ все ви мами.
	Тя за всички е уж като майка,
4840	но за кой ли се искрено вайка?
	Справедлива се пише, когато
	ви дарява с имоти, със злато,
	и със титли, и с почести разни,
	и с безброй още други съблазни.
4845	Уж увереност тя обещава,
	а човек все тъй плах си остава.
	Всъщност тя с мечти празни го храни
	и ведно със мнозина избрани
	с колелото си тя го въздига
4850	и това вероятно му стига
	за велик и блажен да се смята,
	да си мисли, че тя на земята
	вече нивга не ще го свали.
	И се вижда щастлив: та нали,
4855	ограден от другари безброй,
	все по-сигурен чувства се той,
	като гледа как те се въртят
	покрай него и как се тълпят
	да му хвалят достойнствата лични,
4860	да му правят услуги различни,
	да твърдят, че за него милеят,
	че кръвта си дори ще пролеят,
	за да бъде от зло защитен.
	Всеки срещнат се пише почтен
4865	и готов да върви подир него,
	дето земният път отведе го,
	и замаян от всичко това,
	слуша той раболепни слова,
	вярва в празни похвали и в глуми,
4870	сякаш туй са евангелски думи.
	Щом се случи през твоя живот
	да загубиш пари и имот,
	всички почват от теб да странят:
	те в действителност не теб ценят,
4875	а имота ти. Паднеш ли низко,
	от стотина приятели близки
	да останеш с един, пак бъди
	благодарен на Бога!… Съди
	сам дали е _Съдбата_ лукава,
4880	щом духа и ума завладява,
	а човека държи в нищета
	и му мъти безспир мисълта.
	Тя е много превратна, защото
	завърти ли си пак колелото,
4885	тез, които стоят на върха,
	се търкулват в калта и праха.
	Всъщност мащенски грижи полага
	тя за тях и компреси им слага,
	напоени със бедност и глад.
4890	Тя е истинска. В нашия свят
	затова я все лоша изкарват,
	не желаят на нея да вярват
	и се лъжат, че само добрата
	_Съдба_ дава дължима отплата.
4895	Ако ти си изгубиш имота,
	сам ще схванеш, макар с неохота,
	че мнозина във обич се вричат,
	но са малко които обичат.
	Щом тез, дето живеят в разкош,
4900	един ден разберат, че е лош
	твоят хал, те ще те изоставят,
	и злини ще ти даже направят.
	Беден ти ще стоиш в своя дом,
	а пък те ще злословят и щом
4905	срещнат в пътя си някой познат,
	все за тебе със злоба и яд
	ще говорят и някой дори
	за грях минал ще те укори.
	Даже този, с когото си бил
4910	мил и щедър, не би се свенил
	да твърди, че за него все пак
	ти оставаш си кръгъл глупак.
	Кой ли теб със приятелски жест
	би зачел, ако ти си злочест?
4915	Щом си в нужда, приятелят само
	ще остане до твоето рамо —
	не че той се стреми към богатство,
	а защото вас свързва ви братство,
	не че тъй е _Съдба_ отредила,
4920	а затуй че е извор на сила
	любовта и че той те обича.
	Любов не се с брадва съсича…
	Защо някой меч трябва да вдига
	срещу нея, когато му стига
4925	със надменност и долна измяна,
	с гневен укор, със злост невидяна,
	с ругатни и нападки глупешки
	да отвори в теб рани тъй тежки,
	да ти стори такава вреда,
4930	че от дружбата ви и следа
	да не видиш?… Не знам по-скъп дар
	от добрия и предан другар.
	Всеки смъртен би чувствал отрада,
	ако срещне един на хиляда.
4935	За другарство не само имота
	си отдай, а дори и живота:
	макар че със имот се добрува,
	той пред дружбата нищо не струва.
	Щом с приятел живееш задружно,
4940	друго благо не ще ти е нужно.
	Ако злата _Съдба_ налети
	върху тебе, тогава сам ти —
	чрез бедите, които ти носи —
	изясняваш си много въпроси.
4945	Ненадейно _Съдбата_ те среща
	с нова обич и ти предусещаш,
	че в живота ти тя ще остане
	най-доброто, най-ценно имане,
	че неволята носи утеха
4950	по-голяма дори от успеха!
	От доволство човек оглупява,
	а в беда се на ум научава.
	Ако някой нещастник успее
	сред другарите си да отсее
4955	кой добър и кой лош е, едва ли
	те тревоги му биха създали.
	Даже който заможен е бил,
	със имота си би се простил,
	за да може да действа така, че
4960	след това да не страда и плаче.
	Ако знаел е още тогава
	по какво се добрите познават,
	той към тях доброта би показвал,
	а от лошите би се предпазвал.
4965	От _Съдба_, и когато тя бие,
	куп неща научаваме ние.
	А _Богатство_ във тежки заблуди
	вкарва ни и ни прави на луди.
	Няма как по-щастлив то да стори
4970	онзи, който в сандък го затвори.
	Ако малко имане ти стига,
	до богатия то те въздига.
	Който има една крина мливо,
	той живее дори по-щастливо
4975	от тоз, който го кара с коли.
	Ще ти кажа защо: та нали
	който свойта реколта продава,
	той търговец в действителност става
	и е жертва на пагубна страст:
4980	тя подтиква го час подир час
	да събира пари на грамада,
	дори често го кара да страда,
	за да прави все по-голям купа,
	ала колкото и да натрупа,
4985	той е с поглед все в чуждото впит.
	Всеки може да бъде честит,
	щом си има храна на софрата
	и се радва на своята плата
	и на хляба, спечелен със пот.
4990	Щом човек не ламти за имот
	и не тръпне за всеки петак,
	той остава доволен все пак,
	че се храни с каквото обича
	и че дрехи прилични облича.
4995	И да легне той болен в кревата
	и да му е безвкусна храната,
	не проклина той своята орис,
	тъй като осъзнава прекрасно,
5000	че в това няма нищо опасно
	че коричка хляб може да стигне
	от леглото на крак да го вдигне.
	Ако пък болестта му наложи
	да потърси лечител, той може
5005	да отиде във болница даже,
	да му докторът помощ окаже.
	И понеже ведно с бедността
	често пъти върви болестта,
	той заделя пари настрани,
5010	за да има за по-тежки дни.
	Че щом той не е нищо спестил,
	преди зимният студ да е свил,
	може би било по-добре
	не от студ и от глад да умре,
5015	а по-рано на дните му краят
	да настъпи, така че той в рая
	да отиде — нали Бог е мил
	и там място му е отредил.
	В _Златни стихове_ и Питагор*
	[* Дело на неизвестен, по-късен автор, «Златни стихове» («Златни Питагорови стихове») се приписвали на древногръцкия философ и математик Питагор (VІ-V в. пр.Хр.), тъй като съдържат принципите на неговото учение.]
5020	дава много достоен отпор
	на безверните. Тази му книга
	до завиден престиж го издига.
	«Щом духът ти възбог полети —
	подчертава той там — тогаз ти
5025	изоставяш човешкия род
	и започваш божествен живот.
	Много жалък наивник си, щом
	смяташ земната твърд за свой дом.»
	А това с пълно право твърдят
5030	и отците, които четат
	на поета Боеций трактата
	_За утехата_*. Мисъл крилата
	[* Има се предвид «Утешението на философията» на Боеций.]
	има там и ще бъде уместно,
	за да стане тя вредом известна,
5035	и във наш превод този трактат
	в скоро време да бъде познат.
	Там се казва: «Добре преживява
	който всичко чрез труд получава
	и към чуждото няма ищах —
5040	Той не може да е сиромах.»
	Както с право твърдят мъдреците,
	и в бедняшкия дом, и в дворците
	най-дълбока тъга ще изпита
	който сам за нещастен се счита.
5045	На площад _Грев_* се срещат носачи
	[* «Грев» на френски език означава «пясъчна ивица край море или река». Въпросният площад в Париж е бил разположен близо до р. Сена, където имало пристанище за товарни кораби.]
	на чували. Туй още не значи,
	че товар им в душата тежи.
	Няма кой за какво да тъжи —
	едни скачат, а други танцуват
5050	и от _Сен Марсел_* дроб си купуват.
	[* «Сен Марсел» е бил кварталът на месарите в Париж.]
	За пари и имот не ламтят,
	а пък в кръчмата щом се вестят,
	всеки спастрен петак се пропива.
	Най-безропотно гръб те превиват
5055	под чували, от прах потъмнели:
	тъй се с честен труд хлябът печели.
	Те се радват, че без да крадат,
	на софрата с наслада ядат,
	пък и в кръчмата често се връщат
5060	пълни чаши с вино да обръщат.
	Който е и от малко доволен,
	той живее живот най-охолен.
	От заможен лихвар по-честит
	е беднякът, когато е сит.
5065	Нима може лихварят в тоз свят
	да се чувства щастлив и благат?
	Той от алчност безспирно унива,
	че не всичко при него се отива.
	Той е пленник на пагубна страст,
5070	той гори за имот и за власт,
	все не стига му туй, дето има,
	и начесто луд страх го обзима
	да не би своя пай да затрие.
	Пък и трудно могъл би да скрие
5075	своя толкова силен стремеж
	да се някак снабди с чужда вещ.
	А когато пък си е втълпил,
	че би цялата Сена изпил,
	той изобщо си няма представа,
5080	че все толкоз вода ще остава.
	По` си жаден, щом повече пиеш.
	Докато да се с нещо сдобиеш,
	ти от пъклена страст си обзет,
	а пък тя за душата е гнет,
5085	тя е битка, която не спира,
	и е зло, от което примираш.
	И да води живот най-охолен,
	не е никой търговец доволен.
	Врачът, пасторът и съдията
5090	чувстват същата страст във душата —
	те търгуват със своето знание,
	за да могат имот, състояние
	със лъжи и с измами да трупат,
	ала често те стигат до клупа.
5095	Един доктор при преглед на болен,
	щом получи стотак, е доволен,
	но правистът такава награда
	не приема — той иска хиляда.
	Теолозите вредом сноват
5100	и от страст за печалба горят,
	а умереност уж проповядват,
	и на доблест и чест уж се радват.
	Но измамникът мами се сам,
	проповедникът става за срам,
5105	щом за други уж грижи полага,
	а пък се с алчността си излага.
	Една проповед нищо не струва,
	ако жрецът се само преструва,
	че цели доброта да събуди,
5110	а пък има нечисти подбуди.
	Проповедникът тъй поучава,
	че да жъне печалби и слава.
	Идва ред да разкажа сега
	за онези, които с блага
5115	се затрупват и никой от тях
	не изпитва пред Господа страх.
	Те дори много често заграбват
	чужди вещи, без те да им трябват,
	а бездомните в същия град
5120	от студ мръзнат и гинат от глад.
	Господ Бог, който всичко следи,
	отредил е големи беди
	за тоз, който ламти цял живот
	да натрупва пари и имот:
5125	той дори нито миг няма мира,
	той се трепе безспир да ги сбира,
	да ги пази и страда, защото
	всичко губи подир опелото.
	А за жалост тъй винаги става
5130	и това според мен потвърждава,
	че е нужна любов на земята.
	Ако тя беше вредом позната,
	ако всеки е обич видял,
	кой ли би се на злото поддал.
5135	Щом богатият, без да протака,
	милостиня даде на бедняка,
	щом безлихвени заеми може
	на един сиромах да предложи,
	и щом бедният сам превъзмогне
5140	леността си и сам си помогне,
	никой смъртен не ще е в тоз свят
	ни нуждаещ се, ни свръхбогат.
	Но за хората май не е важна
	любовта… Та тя стана продажна
5145	и от нея човек научава
	как да взема от друг, без да дава.
	Колко жалко, че днес за пари
	се продават жените дори!
	От _Измамата_ злото дошло е.
5150	Туй, което всеобщо било е,
	тя спомага то частно да стане,
	да се всеки от _Алчност_ обхване,
	да смени, при това доброволно,
	свободата за робство най-долно
5155	и да стане слуга на парите.
	Той държи ги във тайници скрити,
	ала всъщност те него държат,
	щом върви по нечестния път.
	Той е низка, окаяна твар,
5160	щом парите си свой господар
	е направил и щом не разбира,
	че не трябва накуп да ги сбира,
	да ги крие в неведоми дупки,
	вместо с тях да се правят покупки.
5165	С настървение той ги спестява,
	не ги харчи, на друг не ги дава
	и забравя, че те ще изчезнат
	като в тъмна, неведома бездна,
	щом смъртта ненадейно го свари.
5170	А пък след това който превари,
	ще ги харчи без сметка, докрай,
	без да каже на някой «сполай!».
	Пък и всеки богат се съмнява,
	че _Съдба_ ще го щедро дарява
5175	цял живот и трепери от страх
	да не би да остане без тях.
	За богатство които ламтят,
	на самото богатство вредят,
	а то трябва да върши услуга —
5180	от едната кесия във друга
	да минава без лихвен облог.
	Нали нявга създал го е Бог
	да се ползва от всички, които
	имат нужда, а не да е скрито.
5185	На богатството на`й подобава
	от ръка във ръка да минава.
	И понеже му пречат, то често
	с мъст отвръща и прави злочесто
	богаташкото алчно сърце:
5190	сякаш някой души го с ръце
	и три меча във него забива…
	С мъка пъклена то се добива —
	в тази мъка е първият меч.
	Ако става за втория реч,
5195	той е в онзи страх, който сковава
	богаташа, дори не му дава
	да заспива, защото щом мигне,
	някой плячката му ще задигне.
	А пък третият меч е тъгата,
5200	че смъртта го разделя с благата.
	Както казах, аз вярвам дълбоко,
	че тук всички се мамят жестоко,
	а _Богатство_, надменно и властно,
	като строг самодържец, пристрастно
5205	отмъщава им с твърда ръка,
	отвисоко ги гледа сега
	и ги кара да страдат безспир.
	На душите им никога мир
	тя не дава, така ги държи,
5210	че товарът й все им тежи,
	пъшкат тежко под най-свиреп гнет
	и понасят неволи безчет.
	Та каква полза те си извличат,
	на богатството щом се обричат
5215	безрезервно? Когато умре
	този, който не знае добре
	да си служи със него, тогава
	то във други ръце преминава.
	А пък умният, вместо да страда.
5220	свойто ценно богатство възсяда,
	за юздите го хваща с ръце
	и полита с открито сърце,
	както древният майстор Дедал
	със сина си Икар полетял
5225	на крилата, които той сам
	бил направил, доколкото знам.
	Само умният с мъдри дела
	от парите си прави крила
	и лети, за да жъне прослава.
5230	На парите си роб той не става
	и не иска да бъде винен,
	че от алчност изпаднал е в плен
	на пороци и пагубни нрави,
	а използва парите да прави
5235	добрини и постъпва така, че
	да е вредом и винаги тачен.
	Той на Господа става угоден,
	щом е водил живот благороден,
	щом на другите нещо е дал.
5240	Както Бог алчността е презрял
	още щом е света сътворил
	и човека с блага е дарил
	(знаеш вече за тези неща),
	така той ни цени щедростта.
5245	А скъперникът, този слуга,
	който робски превива снага
	пред един вездесъщ интерес,
	на страх гибелен жертва е днес.
	При това той си служи с лъжи,
5250	като казва, че много държи
	на богатството само защото
	то му служи за щит във живота.
	Мили, тленни богатства, дали
	вие някога бихте могли
5255	да дарите със щастие този,
	който ви е заключил в чертози?
	Как спокойствие той ще изпита,
	щом не сте под надеждна защита?
	Човек колкото повече има,
5260	толкоз по-голям страх го обзима.
	Как той светли мечти ще лелее,
	щом несигурност в него владее?
	От такива слова разгневен,
	някой би се нахвърлил на мен,
5265	та със укор хаплив да ми спомни,
	че кралете със средства огромни
	за прослава на титла и пост
	(както мисли народът им прост)
	и със грижа за сан и достойнство
5270	са сформирали кралското войнство
	от стотици момци на заплата.
	От мнозина туй често се смята
	за проява на смелост голяма,
	ала Бог вижда в него измама
5275	и причината тук е страхът —
	той ги мъчи, дордето умрат.
	А беднякът от _Грев_ не унива
	и където поиска отива.
	И той няма защо да се плаши
5280	от разбойници зли и апаши.
	Ако кралят, дарен с пълна власт,
	тръгне сам дори с мъничка част
	от богатството ценно, което
	е натрупал с години, където
5285	и да иде, ще срещне крадец,
	ще попадне на някой подлец,
	който може и да го убие,
	преди той в своя двор да се скрие.
	Ако кралят измъкне се жив,
5290	той не ще е към тях милостив —
	ще ги тозчас качи на бесило
	или пък ще прибегне до сила.
	Не до сила! До своята свита
	той прибягва, щом нужда изпита,
5295	че действителна сила той няма.
	И да има, не е по-голяма
	тя от тази, с която се хвали
	един скитник край градските хали.
	Кралят чувства от своите страх,
5300	а уж власт упражнява над тях.
	Власт над тях ли? Той техен слуга е —
	хем угажда им, хем ги ласкае.
	А те всъщност са храбри и здрави,
	далновидни и с мишци корави,
5305	не се плашат от кралската сила —
	явно тъй е _Природа_ решила.
	И са властни! Когато рекат,
	всяка помощ за краля ще спрат.
	Щом народът реши да въстане
5310	срещу него, той сам ще остане.
	Даже и за добра да минава,
	от богатства _Съдбата_ лишава
	онзи, който от тях няма нужда:
	щом излишни са му, те са чужди.“
5315	Аз й рекох: „Кажете, госпожо,
	най-подир какво всъщност ще може
	да се смята за мое до края
	на живота ми? Искам да зная.“
	Тук _Разумност_ се малко намръщи
5320	и подзе: „Не мисли ни за къщи,
	ни за замъци, нито за ниви,
	ни за разни бижута красиви,
	ни за бисери, ни за пари.
	Добрините са в теб. И дори
5325	те са по-драгоценни и скъпи.
	Ти не можеш ги нивга отстъпи
	на друг някой — те твои са само:
	те са твойто богатство голямо.
	Ти над него си с пълни права
5330	и без него не можеш живя.
	А пък другото, казвам ти пак,
	то не струва и пукнат петак
	и разумните няма защо
	да си мислят, че ценно е то.
5335	Всъщност всеки човек притежава
	туй, което у него остава.
	Другото е игра на _Съдбата_:
	тя сама по свой начин пресмята
	на кой луд какъв дял му се пада —
5340	затуй някой се радва, друг страда…
	Но дареният с ум не цени
	други дарове. Той настрани
	си стои — ни добро, нито зло
	не очаква от туй колело,
5345	със което тя вдига и снема,
	_Съдба_ странни решения взема,
	тя дарява с любов, но с такава,
	че на хората грижи създава.
	Разсъдливият нивга не бива
5350	да търпи една обич лъжлива,
	щом съвсем безпричинно я губи.
	Със такава любов не се люби.
	Ти не си от подобна пленен
	и извършил би грях някой ден,
5355	ако се на такваз поддадеш
	и пред някой познат се вречеш,
	че си негов приятел най-мил,
	а пък всъщност подмамен си бил
	от изгода или от пари.
5360	Никой свестен не ще одобри
	поведение толкоз нелепо.
	На такова другарство подкрепа
	не оказвай! Човек да се пази
	ден и нощ от любов като тази!
5165	Бъди мъдър и вярвай весден,
	че е всеки от туй застрашен.
	Глуповато сега би било
	да твърдиш, че аз мисля ти зло
	и насаждам у тебе омраза.
5370	Ти не можеш го с нищо доказа.“
	„Но защо ме съветваш ти днес
	да намразя _Амур_ в интерес
	на една допотопна любов?
	Този свят несъмнено е нов
5375	и дори да е някой решен
	да я търси във град Картаген*,
	[* _Картаген_ (Картахена) — испански пристанищен град на Средиземно море.]
	от страна във страна да снове,
	да преброди безброй светове
	и да чука по всякакви двери,
5380	никой път той не може намери
	тази странна любов, за която
	ти говориш. Не ми е познато
	това чувство… Дали е далече
	в древността, та днес няма го вече?
5385	Щом титаните тук се явили,
	боговете веднага решили,
	ведно с_ Девственост_, _Правда_ и _Вяра_,
	да напуснат земята прастара.
	_Правота_ била мудна, но явно
5390	в този случай и тя незабавно
	отлетяла като херувим.
	И тогаз таз любов като дим
	се изгубила из висините.
	Искайки да избегнат войните
5395	всички те към небето поели,
	изоставяйки тези предели.
	Само някакво чудо, изглежда,
	ги понякога тук пак довежда,
	но _Раздор_, който често подбужда
5400	към кавги, ги отново прокужда.
	Цицерон много книги четял,
	но, за жалост, той трудно успял
	да открие едва пет-шест бройки
	на безкористни, дружески двойки*.
	[* Тези твърдения са според съчинението на Цицерон «Лелий, или За приятелството».]
5405	Аз си мисля, че много по-лесно,
	пък и може би по-интересно
	е било да се вгледа във тези,
	със които е бил по трапези.
	Но поне аз доколкото зная,
5410	за такава любов и до края
	на живота си той не говори.
	Щом не е могъл той да го стори,
	нима аз съм дотолкова луд,
	че да мисля, че с повече труд
5415	тук такава любов ще открия?
	Нима аз ще съм тоз късметлия?
	А щом тя не се среща тъдява,
	накъде да я търся тогава?
	Явно нийде не ще я намеря,
5420	та дори и крила да разперя
	като жерав, възбог полетял,
	или пък като лебеда бял
	на Сократ*. Господ-Бог ми внушава
	да не се на такъв шанс надявам.
5425	Ще призная с ръка на сърцето,
	че война не ще водя с небето,
	[* За «лебеда на Сократ» става дума във философското съчинение «Поликратикус» («Policraticus») на английския теолог Джон (Йоан от Солсбъри (1115–1180). Според автора древногръцкият философ Сократ (470–399 пр.Хр.) видял от олтара на Венера в Академията лебед, който с човката си стигал до звездите.]
	както нявга били се заели
	с доста дързост титаните смели.
	От Всевишния аз се страхувам,
5430	пък и няма защо да рискувам.“
	„Чуй, приятелю, моя съвет! —
	каза тя. — Щом не си ти обзет
	от любов всеотдайна, вината
	според мене ще е на Съдбата.
5435	Ще представя сега любовта
	в по-различен аспект. Всъщност тя
	и под път, и над път се намира,
	ако в смисъл широк се разбира.
	Тя обвързва мъжа с много хора,
5440	а не само с онази изгора,
	на която е станал васал
	и душата си й е отдал.
	Може би е така отредено,
	че и ти да обичаш почтено
5445	много хора. Внимавай тогава
	да ги срещаш със обич такава,
	за каквато във свойте мечти
	поначало жадувал си ти.
	На онези, с които дружиш,
5450	на които ти много държиш,
	не прави нищо друго освен
	туй, което от първия ден
	си очаквал от тях… На човека
	любовта ще му трябва довека.
5455	От злосторника само не бива
	да очаква той чувства такива.“
P$


>>
P>
	„В този свят сред най-нужните хора
	са съдиите. Те са опора
	за тоз, който е жертва на злото.
5460	Той към тях се обръща, защото
	те единствено имат права
	да наказват чрез съд за това,
	че подлецът безспирно вреди,
	че той доноси мръсни реди,
5465	че със крадено само се храни,
	че нанася на хората рани
	със лъжи и сплетни ядовити
	или с действия хитро прикрити.
	За такива — присъда най-строга!“
5470	Аз й рекох: „Госпожо, за Бога,
	не твърдете, че днес правотата
	е от всички на тоз свят призната.
	Аз чух много съвети прекрасни,
	но не всички неща са ми ясни.“
5475	„Та нали откровена с вас бях?“
	„Но от чутото аз не разбрах
	кое по` се цени на земята —
	любовта ли или правотата?“
	„За коя любов питаш ме ти?“
5480	„Не за тая, която трепти
	в мойта гръд, аз съм сигурен в нея
	и затуй както знам си живея,
	а за тази любов, за която
	ми говорите толкоз сърцато.“
5485	„В мен съмнение никакво няма
	и ще бъда със теб съвсем пряма:
	любовта стои над правотата.“
	„Кой и как определя цената?“
	„Ето как: щом на някой дадеш ти
5490	две полезни и хубави вещи,
	от която той по` се нуждае,
	тя ще му е по-скъпа.“ — „Така е.“ —
	„Ала много внимавай, защото
	много важно е тук естеството
5495	на нещата, че щом сме в беда,
	нужди имаме много.“ — „Е, да!“
	„И най-скъпо ще бъде тогава
	туй, което от зло ни спасява.“
	„Според мен е безспорно това.“
5500	„Тук не трябват излишни слова.
	Искам само едно да добавя:
	щом любов вече имаш, тогава
	_Правота_ много полза не носи.
	Сега имаш ли други въпроси?“
5505	„Бих желал да съм по-убеден!“
	„Запомни, драги момко, от мен,
	че най-важното нещо в живота
	имаш вече, щом имаш доброто,
	че то с нищо не е заменимо
5510	и по стойност стои несравнимо
	по-високо от всички блага.
	Убеден ли си вече сега?“
	„Може би, но нали сте съгласна,
	че бих имал представа по-ясна,
5515	ако с някакъв пример успеете
	всички смътни неща да разсеете.“
	„Доказателства искаш?… Не знам
	какъв друг аргумент да ти дам.
	Един пример конкретен ще взема,
5520	за да видиш по-ясно проблема.
	Ако някой мъж, без помагачи,
	би могъл един кораб да влачи,
	а ти сам туй не можеш да сториш,
	то тогава едва ли ще спориш
5525	че по сила той те превишава.“
	„Не, госпожо!“ — „Във случая става
	дума, драги, за сходни неща,
	че каквато да е _Правота_,
	_Любов_ властва и хубав живот
5530	все пак води човешкият род.
	_Правота_ непотребна остава
	без _Любов_. Днес _Любов_ заслужава
	много повече почит от нас.“
	„Други доводи искал бих аз.“
5535	„По-добре замълчи най-напред
	и ме слушай! Когато навред
	на власт още била _Правотата_,
	а Сатурн* властвал сам в небесата,
	[* _Сатурн_ — староиталийски бог на посевите, покровител на земеделския труд, на овощарството и на винарството. Времето на неговото управление над боговете се смятало за златен век на Земята. Баща на Юпитер, Нептун, Дит, Юнона и Церера.]
	тогаз Юпитер*, който бил син
	[* _Юпитер_ — римският върховен национален бог, гарантиращ законите и крепител на държавното единство, владетел на Небето и Земята. Бог на светлината и на всички атмосферни явления, от които зависи земното плодородие. Отъждествяван с древногръцкия Зевс.]
5540	на Сатурн, на тоз горд властелин,
	му отрязал най-зверски мъдете,
	запокитил ги после в морето
	и от тях се _Венера_* родила
	[* Като майка на Еней от Анхиз Венера се смята за родоначалница на императорския Юлиев род, закрилница на Рим, създателка на гражданския сговор и на любовта между хората.]
	(туй съм в томове стари открила.)
5545	Даже пак _Правота_ да се върне
	и светът да я с почит обгърне
	(така както било по-преди),
	и тогава във свойте гърди
	любов трябва да храни човек —
5550	тя е най-съвършеният лек.
	Щом се случи _Любов_ да избяга,
	_Правота_ според мене веднага
	всичко хубаво тук ще погуби,
	а пък хората хищни и груби
5555	ще направи. Но щом се обичат,
	един другиму те се обричат
	и във тяхната общност задружна
	_Правотата_ не ще им е нужна.“
	„Тя ще стане излишна, така ли?“
5560	„Никой няма за нея да жали,
	щом у всекиго вижда другар.
	И тогава без принц и без цар
	ще живеят угодно на Бога
	всички хора — без страх и тревога,
5565	без да търсят права и защита
	и навеки _Любов_ ще почитат.
	И тогаз _Правота_ не ще струва
	пет пари… Но все пак тя воюва
	срещу черната пъклена злоба.
5570	_Правота_ е менлива особа:
	от едни прави тя богоравни,
	а пък други оставя безправни.
	Ако липсваха злото, грехът,
	не би бил така мръсен светът
5575	и не ще са ни нужни ни трон,
	ни съдилища, нито закон.
	Съдиите са подли, притворни,
	а би трябвало най-отговорни
	да са те, да са винаги честни
5580	да са само с почтеност известни…
	Нали уж справедливост раздават,
	нали всички на тях се надяват.
	А те всъщност са най-лицемерни,
	най-лукави са, на`й са неверни.
5585	В съда те се показват продажни
	и подменят свидетелства важни,
	със нечестни дела се захващат,
	а за всичко бедняците плащат.
	Те за чуждото вечно ламтят
5590	и затуй трябва тях да качат
	на въжето. При кражба със взлом
	всъщност те са виновните, щом
	някой граби, убива без страх
	и намира закрила във тях.
5595	Та и Апий* е бил за бесило…
	[* Разказът за Апий и Виргиния следва повествованието на римския прозаик Тит Ливий (59 пр.Хр. — 17) в «От основаването на града», ІІІ, 44–58. В съчинението се пресъздава в 142 книги седемвековната история на Рим.]
	Не бил смогнал той нито насила,
	нито с накити, нито с коприни
	дъщерята на Луций Вергиний
	да спечели, но тъй подъл бил,
5600	че на своя слуга наредил
	силом да отвлече дъщерята.
	И така посред бял ден слугата
	привел в действие тоз план позорен
	(за това ни Тит Ливий говори).
5605	И понеже това престъпление
	причинило всеобщо брожение,
	пред Темида отнесли нещата
	и там думата пръв взел слугата:
	«Таз девойка е моя робиня,
5610	господин съдия. Ще отмина
	с присмех всяко противно твърдение.
	Кой би казал, че има значение
	къде тя е израснала, щом
	е видяла бял свят в моя дом?
5615	Тя от моя дом бе похитена,
	за да бъде на друг поверена,
	но на мен тя ще служи, а не
	на тоз, който от мен я отне.
	Щом Вергиний отрича, тогава
5620	май че само едно ми остава —
	да потърся свидетели…» Ето
	как говорел коварно, превзето
	тоз ехиден и долен предател.
	На съда Апий бил председател
5625	и понеже Вергиний бил прав,
	този правник двулик и лукав
	на бащата не дал да говори
	(че слугата му щял да обори!),
	а издал вероломна присъда
5630	от тоз ден дъщерята да бъде
	чак до гроб под властта на слугата*.
	[* _Клавдий_ е слугата, за когото става дума.]
	Много ясно разбирал бащата,
	че той Апий не ще победи,
	че безчестие, срам и беди
5635	чакат клетата щерка. Тогава
	този рицар, за чест и за слава,
	нечовешко решение взел
	и смъртта пред срама предпочел.
	Според Ливий, той бързо излязъл
5640	и със нож й главата отрязал
	от любов. И с неистова жал
	той в ръцете на Апий я дал.
	И тогаз съдията, обхванат
	от невиждана злост, се заканил
5645	да качи тоз клет мъж на въжето.
	Но народът, след всичко, което
	разиграло се със дъщерята,
	разбрал бързо чия е вината
	и горкият баща незабавно
5650	бил спасен, а пък Апий безславно,
	за лъжа и коварство, в затвор
	бил заключен — за срам и позор.
	Без да чака присъда, той сам
	на живота си край сложил там.
5655	А и Клавдий, злодеят изпечен,
	бил на смърт най-позорна обречен,
	но Вергиний склонил да го пратят
	в чуждоземна страна непозната
	да го пратят, че инак едва ли
	някой щял тоз подлец да пожали.
	А които във тяхна защита
	са били, съдът смърт страховита
	отредил им съвсем справедливо.
	Съдиите и днес съдят криво…
5665	И поетът Лукан* е твърдял,
	[* _Лукан, Марк Аней_ (39–65) — римски поет, племенник на Сенека; автор на историческата епопея «Фарсалия».]
	че светът не е още видял
	в здрав съюз добродетел и власт.
	Това знае го всеки от нас.
	Ако властник от някого вземе
5670	нещо, нека го върне навреме,
	инак Висшият правник небесен
	ще отсъди да бъде обесен
	и да тлее в катрана на ада.
	Но такъв жребий често се пада
5675	на царе и църковни прелати,
	на съдебни лица и абати.
	Щом висок пост заемат, за тях
	е престъпно да влизат във грях;
	те не трябва да търсят изгода,
5680	а е нужно в гласа на народа
	да се вслушват, та всеки да може
	да им каже какво го тревожи;
	всяка жалба добре да изслушат,
	а не само за своята гуша
5685	да се грижат, защото страната
	чрез народа си става богата.
	Справедливост на него дължат
	и ще трябва до гроб да държат
	на поетата клетва свещена —
5690	нивга тя да не е нарушена:
	да отреждат добро за добрите,
	да наказват с бесило крадците.
	Нали те получават парата,
	за да има за всеки отплата,
5695	нали те в тоз народ са се клели
	и пред Бога обет са поели.
	Осветлих ти надлежно въпроса
	и навярно разбираш защо са
	нужни честни съдии…“ — „Госпожо,
5700	задължен съм ви… Но… дали може
	да попитам защо от вас лично
	едно слово съвсем неприлично
	преди малко дочух? Никой ден
	не ще бъде грехът ви простен.“
5705	„Да, разбирам в какво е грехът.
	Подсети ме, та някой друг път
	обяснение аз да ти дам.
	Пък и тоз грях не е тъй голям.“
	„Непременно, госпожо, и даже
5710	мога същата дума да кажа.
	Та какво, че _Амур_ забрани,
	докато изтекат мойте дни,
	да използвам такива слова?
	Нали тъкмо от вас чух това
5715	срамно нещо? Защо ли тогаз
	да не ви го повторя и аз?
	Та нима ще се някой учуди,
	ако с луд се държим като луди?
	И все пак аз си мисля, ей Богу,
5720	че заслужихте мъмрене строго.
	Та нали сте уж мъдра?“ — „Я виж
	как на своето ти си държиш!
	А защо преди малко ми каза,
	че те уча на зло, на омраза?
5725	Имам право и аз на защита…
	Да речем, че човек се опита
	от една лудост да се отърси,
	нима трябва той друга да търси?
	Аз не ти повелявах да мразиш,
5730	а ти давах съвет да се пазиш
	от любов, ако тя те влудява.
	И Хораций така поучава*,
	[* Жан дьо Мьон се позовава на «Сатири» от римския поет Квинт Хораций Флак (65–8 пр.Хр.).]
	а пък той е бил много начетен
	и разумен, а не безпросветен.
5735	Ето ти един негов урок:
	«Ако някой глупак от порок
	бяга, скоро налита той пак
	на порок и остава глупак*».
	[* Перифраза по «Сатири», І, 2, 24 — стих, придобил пословична известност: «Dum vitant stulti vitia, in contraria currunt» — «Додето свой недостатък отхвърлят глупците, в противен попадат» (цит. по Квинт Хораций Флак, «Събрани творби», изд. «Народна култура», С., 1992, превод от латински Георги Батаклиев).]
	Туй важи и сега с пълна сила.
5740	Аз не бих любовта забранила,
	щом не води до нещо нередно.
	Ако всяко пиянство е вредно,
	нима можем да смятаме ние,
	че човекът не трябва да пие?
5745	Да пилееш е истински грях,
	но сглупила бих аз, ако бях
	проповядвала алчност нарочно.
	Това също би било порочно.
	Тъй нещата стоят според мен.“
5750	„И все пак аз не съм убеден.“
	„Но ти вече държиш се нахално
	и за теб не е никак похвално,
	че борба срещу мен си повел.
	Явно ти твърде малко си чел
5755	и не можеш да мислиш логично.
	Според тебе излиза, че лично
	аз против любовта днес заставам,
	че омраза в душите внушавам.
	Има златна среда… И това е
5760	любовта, за която се знае,
	че ни е от _Природа_ дарена —
	тя за мен си остава свещена.
	Тя на живите твари отрежда
	свои рожби вовек да отглеждат.
5765	Ако искаш да знаеш какво е
	това чувство, ще кажа, че то е
	една склонност природна, която
	се използва от всеки, когато
	поколение младо създава
5770	и чрез него рода продължава.
	Таз любов от мъжа и жената
	се приема с наслада в душата.
	Явно важна е тя, но за нея
	аз хвалебствия няма да пея,
5775	нито пък ще река с тон суров
	да упреквам подобна любов.
	Всички нас тя в ярема си впряга
	и от нея не можеш избяга.
	Тя с пороците трудно се справя,
5780	но тоз, който дълга си забравя,
	сам навлича си упрек заслужен.
	Ако ти си ядеш хляба нужен,
	защо трябва да бъдеш ласкан?
	Но ще трябва да бъде руган,
5785	който сам от храна се лишава.
	Виждам аз, че не те съблазнява
	таз любов… Но не може се сбъдна
	и онази любов безразсъдна,
	за която ламтиш. Още днес
5790	отхвърли я във свой интерес.
	Но пък как без любов занапред
	ще живееш? Чуй моя съвет
	и напълно ми се довери!
	Тъй добра съм, че мога дори,
5795	с чар и сръчност, да служа със чест
	и на римски владетел. Кой днес
	на такъв чар не се покорява?
	Привържи се към мен и тогава
	ще останеш доволен, защото
5800	чрез мен ти ще надвиеш на злото.
	Ще се чувстваш щастлив и благат,
	както никой на белия свят.
	И каквото поискаш, ще правя:
	наслаждения ще ти доставя,
5805	ще си горд, че аз, твойта любима,
	не съм с никоя друга сравнима.
	Произхождам от род най-висок —
	дъщеря съм на вишния Бог.
	Погледни! Всяка моя черта
5810	е от Него. Каква красота!…
	В моя образ повгледай се ти
	и ще видиш как ярко блести.
	Аз обичам до самозабрава,
	и баща ми не ми забранява
5815	да си имам приятел. Аз знам,
	че с това не ще стана за срам
	и на теб няма зло да се случи.
	Щом за нашата обич научи,
	татко би ти оказал закрила.
5820	От теб нищо не искам насила…
	Със какво те _Амур_ награди,
	със това ли, че те подлуди?
	И с какво плаща той на онез
	луди, дето прославят го днес?
5825	Ти не ще ме отблъснеш, нали?
	Ако знаеш как много боли,
	щом един мъж отблъсне жената!
	Макар в плен на срама и тъгата,
	тя не иска за нищо да моли.
5830	Ти си спомняш за _Ехо_… Защо ли
	да привеждаме примери други?
	Аз ще бъда на твойте услуги
	и ти верен другар ми бъди
	и далече _Амур_ пропъди —
5835	отхвърли му проклетата власт.
	На _Съдба_ колелото тогаз
	за теб няма да струва в тоз свят
	и петак. Живей както Сократ* —
	[* Сведения за личността и философията на Сократ дават неговите ученици и съвременници, най-вече Платон, Аристофан и Ксенофонт от Атина.]
	той така издръжлив и твърд бил,
5840	че не се от похвали опил
	и не се от нападки засягал.
	На един кантар всичко той слагал
	и с каквото претеглял доброто,
	със това той премервал и злото:
5845	не усещал ни радост, ни гнет,
	не бил нито щастлив, нито клет,
	не унивал, каквото да става.
	За Сократ ни Солин споменава*
	[* Римският прозаик Гай Юлий Солин (III в.) споменава за редица личности, между които Сократ, Диоген и Хераклит, в «Сбирка от забележителности» — географско описание на света с бележки за историята, културата и традициите на отделните страни. Твърде популярно, през Средновековието съчинението е преработвано многократно и се разпространява под името «Полихистор».]
	в свойта книга. Тоз автор твърдял,
5850	че не бил на земята видял
	по-въздържан и по-мъдър мъж.
	Той не се разгневил ни веднъж,
	равнодушен към болките бил
	и изобщо не се променил
5855	цял живот… Но, уви, спрял да диша,
	след като бил изпил бучиниша.
	За Сократ Бог бил само един,
	в Него вярвал и често самин
	с иноверците дълго се борил
5860	и по разни въпроси с тях спорил.
	В древността Диоген, Хераклит
	също тъй били горди на вид
	и когато били във беда,
	не показвали те и следа
5865	от тъга и печал по лицата,
	сякаш капел им мед на сърцата.
	И ти трябва със твърда ръка
	да постъпваш при нужда така,
	че да бъде безсилна _Съдбата_
5870	да ти смаже ума и душата.
	Който с нея не ще да се бори,
	сам на себе си зло той ще стори.
	Тя от всеки човек мъченик
	ще направи, но нито за миг
5875	никой смъртен пред нея не бива
	да отстъпва или да унива.
	Тя в диспути не е обиграна
	и веднага минава в отбрана,
	без значение где води спор —
5880	дали в селски или в царски двор.
	Човек всъщност се чувства без сила,
	ако тя в него страх е вселила.
	Щом пред нея не се той огъва,
	тя по пътя не ще го препъва,
5885	но от страх предаде ли се сам,
	той ще стане за смях и за срам,
	Който има кураж във сърцето
	не отива самин на въжето,
	а пък щом плахост той проявява,
5890	да не се на пощада надява.
	И когато _Съдба_ го дарява,
	със добро, да не се доверява
	ни за миг той на нея. Тя нека
	си върти колелото довека
5895	слепешком. Но когато едни
	са преситени с куп добрини
	и с богатства несметни, защо ли
	тя на други отрежда неволи?
	А освен това тя многократно
5900	свойте дарове взема обратно.
	Луд е който трепери от страх
	пред _Съдба_ и е винаги плах,
	вместо в себе си вяра да храни,
	че от нея и сам ще се брани.
5905	Бих прибавила тук, че вината
	е и в тези, които я смятат
	за всесилна богиня и чак
	до небето възнасят я. Как
	тя ще бъде във рая приета
5910	щом е горда, тщеславна, превзета?
	Всъщност тя на опасност най-явна
	е изложена доста отдавна:
	тя живее навътре в морето
	на един скалист остров, където
5915	разярено прибоят реве
	под студени и зли ветрове.
	Обладана от ярост, водата
	на талази се бие в скалата
	и със своята мощ вездесъща
5920	като че я изцяло поглъща.
	А когато във дън глъбините
	се оттеглят смирено вълните,
	извисена над бездната водна,
	си отдъхва скалата свободно.
5925	Ала все пак най-странно за мене
	е това, че тоз остров променя
	своя облик безспир и изглежда
	всеки път все във нова одежда.
	Щом повее над водната шир
5930	онзи лек и възраждащ Зефир*,
	[* _Зефир_ — древногръцки бог на благотворния западен вятър, който довеждал дъжда. Свързал се с Хлорида (лат. Флора), богиня на новата растителност, на която дал пълна власт над пролетния цъфтеж.]
	като малки звездици светлеят
	вред цветята и вред зеленеят
	тънкостебли треви. А когато
	там задуха студеният вятър,
5935	той поваля, досущ като хала,
	и тревата, навред избуяла,
	и цветята, които едва
	са показали пъстра глава.
	Този островен кът е покрит
5940	със дървета най-странни на вид:
	Едно — никога цвят невидяло,
	друго — вечно от плод натежало,
	трето — с едър и буен клонак,
	а четвърто — с окапал листак.
5945	Ще съгледаш ту бухнали стволи,
	ту стъбла изтънели и голи;
	едни вече са целите в цвят,
	други чака ги пак листопад;
	едни вдигат върхар в небесата,
5950	други свеждат се чак до земята;
	тук гигантски жълтуги виреят,
	а там кедри и борове креят
	и приличат по ръст на джуджета.
	Колко странни са всички дървета!
5955	Този лавър е тъй променен,
	че наместо да бъде зелен,
	е оронил листа непотребни.
	А маслините толкоз са дребни,
	сякаш в тях няма вече живот.
5960	Макар хората никога плод
	от върби да не са нийде брали,
	тези тук са от плод натежали.
	Един бряст е тъй клони превил,
	сякаш грозде и той е родил.
5965	Рядко славей тук песен запява,
	затова пък се често вестява
	кукумявката — тази зловеща
	птица нощна, вещаеща среща
	я със болест, я с друга злина.
5970	Две реки през една долина
	лъкатушат и в жега, и в хлад,
	но водата на вкус и на цвят
	не е същата. Всяка извира
	от свой извор и свой път избира.
5975	Като че ли със мед подсладена
	е едната и тъй е студена,
	че човек, щом веднъж я опита,
	чувства, че не ще има насита:
	свойта жад той не ще утоли
5980	и не само не ще намали
	във гръдта си таз адска жарава,
	а напротив — по-силна ще става
	и той още ще иска да пие,
	ще усеща, че свят му се вие
5985	от мъчително силната жажда,
	сякаш огън гръдта му разяжда
	или е от водянка подут.
	Все така, и във пек и във студ,
	бистроструйна водата тече;
5990	като слуша човек, ще рече,
	че тя толкова сладко бълбука,
	сякаш някой с кавал си свирука.
	Който мине по тези места,
	чувства как му се пълни гръдта
5995	със наслада и все му се иска
	с тази бистра вода да се плиска.
	Ала не всеки дръзва да гази
	във студените бистри талази —
	някой просто брега предпочита.
6000	Но рече ли все пак да опита
	дали тази вода му допада,
	той усеща тъй сладка прохлада,
	че решава напред да се втурне
	и в дълбокия вир да се гмурне.
6005	Други гледат в средата да стъпят
	и на воля цял ден да се къпят,
	да се плискат с водата обилно,
	за да могат възможно най-силно
	удоволствие там да изпитат.
6010	Но вълна ненадейна връхлита
	върху всички и връща ги пак
	на горещия пясъчен бряг.
	Ала щом те отстъпят назад,
	все по-силно измъчва ги жад.
6015	Както казах, на острова има
	една друга река, несравнима
	с тази, дето описах ти вече.
	От водите й мътни далече
	се разнася натрапчива смрад.
6020	На вкус гадна и тъмна на цвят,
	тя съдържа дотолкова сяра,
	че от нея дими мръсна пара.
	По наклона тя бурно тече
	и по пътя си всичко влече,
6025	а зловещият тътен не спира,
	сякаш гръм висинето раздира.
	Нивга там не полъхва зефир,
	не се вижда по нея син вир,
	няма как по водите нечисти
6030	да играят талази сребристи.
	Силен северен вятър върлува,
	като че със реката воюва
	и водата така разиграва,
	че изобщо покой не й дава.
6035	Напористи гигантски вълни
	вдигат гребен като планини,
	една с друга стръвнишки, безспир
	борба водят сред водната шир.
	Група хора изплашени крачат
6040	по брега и въздишат, и плачат
	с безнадеждно горчиви сълзи,
	а в душите им вече пълзи
	страх, че в миг ще ги глътне водата.
	Други дръзват да влязат в реката
6045	и отиват все по-надълбоко,
	там, където вълните високо
	се издигат и вият ужасно.
	Това място е адски опасно:
	много хора водата поглъща,
6050	рядко някой оттам се завръща,
	мнозинството безследно загиват,
	че ни брод подходящ те откриват,
	нито могат до бряг да доплуват.
	Ориста им е там да векуват.
6055	През една ли клисура и урва
	таз вода като вихър се втурва,
	ври, буботи и пяна нечиста
	тя излива в реката сребриста,
	за която говорих. Тогава
6060	от калта и смрадта и тя става
	неприятна, отблъскваща, кална.
	Една гледка до болка печална!
	Онзи сладък и лек аромат
	е сменен от небивала смрад,
6065	с мръсно черни талази поройни
	се размесват водите спокойни —
	от предишната чиста вода
	не остава дори и следа.
	А пък горе, навръх планината,
6070	върху стръмната част на скалата
	_Съдба_ в свойта обител живее.
	И когато зъл вятър повее,
	и когато извие се буря,
	таз обител не се прекатуря.
6075	Навъзбог гледа предната част,
	а гърбът й над страшната паст
	е надвиснал тъй, сякаш че тя
	ще политне след миг в пропастта.
	Ураган ли ще чупи върхари,
6080	или шеметен гръм ще удари,
	тя стои, тя издържа на тия
	произволи на злата стихия.
	Тук зефирът подухва нарядко,
	ураганът, дори и за кратко
6085	не затихва и яростен вой
	се разнася… Всесилен е той.
	Аз не знам по широкия свят
	дом по-странен и по-чудноват.
	От едната страна всичко свети:
6090	от сребро са гредите излети
	и от злато — стените отвесни,
	а по покрива греят чудесни
	диаманти, рубини, опали.
	Затова я обсипват с похвали:
6095	тя от ден на ден по` хубавее
	и се със хубостта си гордее.
	Но щом гледаш отзад, би видял,
	че стените са целите в кал,
	ширината им пет пръста няма
6100	а над тях виси покрив от слама.
	От тоз край домът тръпне от страх
	да не стане наскоро на прах
	и изглежда напукан така,
	сякаш рухнал би още сега.
6105	Тук _Съдба_ помещава се, щом
	все пак трябва да има свой дом
	една скитница. Иска ли слава
	и похвали, _Съдба_ преминава
	в тази част, дето свети от злато,
6110	и тя труфи се там тъй богато,
	като че за корона се стяга:
	дълга празнична рокля си слага
	и се пръска с различни парфюми…
	Аз едва ли могла бих със думи
6115	да опиша какъв е на цвят
	този толкова прелестен плат,
	върху който пъстреят тревички
	и зрънца, и цветенца, и птички.
	От такъв пищен плат е ушито
6120	облеклото на тези, които
	хем богатства безчет притежават,
	хем живеят за чест и за слава.
	Да, обича _Съдба_ да се кичи,
	ала хората тя не обича
6125	и не дава за тях пет пари,
	а ги среща с омраза дори.
	Тъй е горда и тъй е надменна,
	че не може да бъде сравнена
	с никой друг. А когато се сети,
6130	че владее богатства несметни,
	възгордява се тя до полуда
	и изпада в такава заблуда,
	че си мисли, че няма жена
	ни в далечна, ни в близка страна
6135	по-достойна. Рече ли завчас
	да премине във другата част —
	в таз, която е толкова смрадна,
	отвратително мръсна и гадна,
	дето тя си държи колелото —
6140	в нея мигом превес взема злото
	и в несвяст на земята тя пада.
	Щом свести се, _Съдба_ с изненада
	вижда как се е проснала цяла
	с рокля мръсна, съвсем извехтяла,
6145	и я сваля — след туй нищо ценно
	от предишната дама надменна
	не остава. Когато разбира,
	че в ужасна беда се намира,
	тя прибягва до средства нечестни
6150	и по пътища криви, но лесни
	влиза в някой съмнителен дом,
	натъжена до болка. И щом
	види свойта несрета огромна,
	за предишните дни си припомня
6155	и заплаква злощастна и жалка.
	Но съвземе ли се подир малко,
	тя пак тъпче добрите в калта,
	и пак подло петни им честта,
	а на лошите дава и сила,
6160	и богатства безчет, и закрила.
	Но щом хрумне й, тя ги лишава
	от имот и от власт, и от слава,
	без дори тя самата да знае
	какво точно в момента желае.
6165	Неслучайно навред по земята
	мъдреците представят _Съдбата_
	със завързани с кърпа очи.
	Често в нейната дейност личи
	произвол безподобен: дори
6170	и най-честните тя позори,
	а мизерника прави богат.
	Вече стана въпрос за Сократ:
	с много обич го аз обградих
	и приятел във него открих,
6175	той споделяше винаги с мене,
	всяко нещо, което начене.
	За _Съдбата_ говорим и нека
	си припомним Нерон и Сенека.
	Император Нерон, драги мой,
6180	е извършил безчинства безброй.
	Цели седмици би ми отнело,
	ако трябва туй пъклено дело
	да описвам пред теб нашироко.
	Нерон имал сърце тъй жестоко,
6185	че във Рим пожар страшен запалил
	и Сената дори не пожалил.
	По-корав и от камък той бил,
	щом като дори брат си убил,
	щом безумно решение взел
6190	майка му да разчекнат със цел
	най-ужасна — да види той сам
	къде бил е заченат. Не знам
	по-чудовищно зверство. О, Боже,
	и сега аз се питам как може
6195	Нерон толкоз свиреп да е бил,
	щом не се е за миг просълзил
	при вида на туй тяло, и как
	е могъл да го гледа все пак,
	за да съди дали е красиво!
6200	Какъв съдник зловещ! Всичко живо
	от таз гадост било изумено,
	а той после във вино червено
	бил потърсил наслади върховни.
	Нима има дела по-греховни!
6205	Той не чувствал към майка си жал,
	със сестра си понякога спял
	и с мъже имал връзки позорни.
	Все тъй в плен на стремежи злосторни,
	Нерон даже Сенека убил,
6210	а мъдрецът за него уж бил
	най-добрият, най-тачен учител.
	Веднъж този безсрамен мъчител
	бил от лудост и ярост обзет
	и попитал учителя клет
6215	каква смърт си избира. Сенека
	виждал своята гибел и рекъл:
	«Императоре, знам, че не мога
	да избегна смъртта. Но, за Бога,
	топла баня за мен пригответе
6220	и със нож мойте вени срежете,
	та след туй във горещата вана
	да умра. И тогаз, изтерзана,
	мойта горда душа да се вдигне
	към небето, до Господ да стигне,
6225	та дано срещне там добрини
	и закрила от други злини.»
	И Нерон не се спрял пред позора:
	наредил той на своите хора
	да затоплят вода незабавно
6230	и мъдрецът Сенека безславно
	не след дълго издъхнал във нея
	със разрязани вени. Злодеят
	умъртвил го без съд, без закон.
	Още в своето детство Нерон
6235	дълго бил ученик на Сенека
	и го тачел: нали на човека,
	щом е с ум и сърце, подобава
	на учителя чест да отдава.
	Но си казал Нерон един ден:
6240	«Не ще види той почит от мен.
	Щом съм аз императорът тук,
	как ще правя поклони на друг,
	ако ще да е той мой учител,
	мой настойник или мой родител.
6245	Аз не ще го търпя.» Очевидно
	за Нерон било много обидно
	да застава пред друг на крака.
	Затова заявил, че така
	до безкрай туй не ще продължава,
6250	че учителят смърт заслужава…
	При такъв тираничен режим
	управляван бил някога Рим.
	Никой друг не е бил в този град
	по-брутален. Със злоба и яд,
6255	деспотично, до сетния час,
	упражнявал той своята власт.
	Ако мойте слова си следил,
	ти навярно си се убедил,
	че не може ни с почести разни,
6260	ни с богатства, ни с други съблазни,
	нито пък с благосклонност _Съдбата_
	да събуди добро във душата
	на мерзавеца, който за слава
	и богатство живота си дава.
6265	Ако някои хора са долни,
	ако те са по нрав своеволни,
	но са първи — със ранг най-висок,
	много рано те своя порок
	проявяват… Но щом са последни,
6270	няма как те да бъдат зловредни.
	Който с власт и пари разполага,
	своя истински лик той веднага
	ще покаже. И ясно ти става,
	че най-вече към титли и слава,
6275	към богатства, към почест и власт
	се стреми той безспир. Между нас
	си пробива път доста успешно
	едно мнение твърде погрешно,
	но мнозина му вярват, защото
6280	лесно те се подвеждат от злото.
	То гласи: «Всяка почест ни прави
	по-изтънчени, с по-висши нрави.»
	Но заблуда е туй според мен:
	ничий нрав не е бил подобрен
6285	нито тук, нито в друга държава
	от пари и от власт, и от слава.
	Те спомагат да бъде видяно
	с какви нрави били са по-рано,
	преди още да станат заможни,
6290	лицемерните твари безбожни,
	дето драпат за почести разни.
	Ако те се покажат омразни
	и надменни, и зли, и продажни,
	щом качат се на постове важни,
6295	това значи, че те и преди
	са могли да нанасят вреди.
	Но безвластни били те тогава
	и не са си показвали нрава.
	Не е никаква сила властта,
6300	щом чрез злото поддържа се тя,
	щом в безредици търси опора.
	Според текста* за вас като хора
	[* Жан дьо Мьон черпи сведения от «Утешението на философията» на Боеций.]
	всяка сила по принцип добра е,
	стига само добро да вещае.
6305	Но когато си слаб, е опасно.
	Обясних ти го просто и ясно,
	но в туй можеш да вникнеш и сам.
	Впрочем аз и от опит го знам.
	Щом на силни не се доверяваш,
6310	подозрителност щом проявяваш
	спрямо тях, довери се на мен,
	за да бъдеш и ти убеден,
	че със всичко се Бог разпорежда.
	И понеже ти искрен изглеждаш,
6315	ще признаеш, че никому зло
	не би в никое време могло
	да се случи по воля Господна —
	то не ще да е Богу угодно.
	Ако Бог е всесилен, това е,
6320	че Той никога зло не желае,
	и макар че зло има, злината
	не е всъщност в реда на нещата.
	Ако сянка съзреш в слънчев ден,
	знай, че тя не е друго освен
6325	недостатъчност на светлина;
	а щом нейде вилнее злина
	и изобщо отсъства доброто,
	тази липса е именно злото.
	А когато за лошите става
6330	въпрос, авторът* там подчертава,
	[* Вж. бележката към стих 6302.]
	че им липсва човечност, и много
	ги упреква… Цитатите мога
	да прекъсна, когато речеш
	(би могъл да ги сам прочетеш.)
6335	Според мене уместно е днес
	(и ще бъде във твой интерес)
	и аз доводи да приведа.
	Та не е ли голяма беда,
	че за общото благо нехаят
6340	много хора, а всички желаят
	най-върховното благо — туй, дето
	подарено им е от небето,
	и затуй го безкрайно ценят.
	Но за лошите общият път
6345	става тесен, макар че отвека
	все със себеподобни човекът
	по изконния път е вървял
	и е толкоз беди надживял.
	Лош ли си, нямаш собствен живот
6350	и си бич за човешкия род.
	Ето как подло действа _Съдбата_
	в таз отблъскваща пустош Земята,
	как у хората злост ядовита
	тя подбужда и как предпочита
6355	да направи в тоз свят господари
	безогледните, лошите твари,
	Благосклонност към теб прояви ли,
	бягай колкото стигат ти сили,
	че приятелство с нея не бива —
6360	тя дарява със чест нечестива
	и затуй по-ненавистна става.
	Тя дори Клавдиан* възмущава
	[* _Клавдиан, Клавдий_ (ок. 375 — след 404) — римски поет, писал на старогръцки и на латински език, автор на политическа и полемична поезия.]
	със капризите си, но той смята,
	че е редно да търсим вината
6365	в боговете, които палати,
	и имоти несметно богати,
	и власт силна и почести в двора
	подаряват на лошите хора.
	Клавдиан с много точни слова
6370	ни говори за всичко това.
	Ако най-напред той обвинява
	боговете, след туй оправдава
	дейността им: те ужким били
	благосклонни към хората зли,
6375	та на тях със по-тежка присъда
	след това отмъстено да бъде.
	Боговете на служба висока
	ги издигат, та в бездна дълбока
	да получат възмездие сетно.
6380	Щом си предан на мен беззаветно,
	както аз го изисквам, тогава
	с теб по сила не ще се сравнява
	нивга никой човек по земята
	и не ще те споходи бедата,
6385	макар някой злосторник да може
	да посегне на теб (не дай, Боже!),
	и на твойте другари. Аз знам,
	че ти злото надвил би и сам,
	щом те свързва приятелство с мен.
6390	Но защо стоиш тъй натъжен,
	защо пак си във сълзи потънал
	и така ниско гръб си прегънал?
	В този вид като мръсен парцал
	злите теб ще изхвърлят без жал
6395	и едва ли за мъж ще те смятат.
	Досега никой друг на земята,
	стига той да не е бил глупак
	или в крайна неволя, тъй чак
	нито плакал е, нито скърбял.
6400	Явно дяволът в теб е наклал
	адски огън и ти все униваш
	и в горещи сълзи се обливаш.
	Ако малко по-умен си ти,
	тежка мъка не ще те гнети.
6405	Но _Амур_, твоят мил господар,
	е запалил във тебе пожар
	и, изгаряйки в тази жарава,
	твоят дух вече мир не познава.
	Щом _Амур_ те доведе до плач,
6410	той не ти е другар, а палач,
	който смята, че ти недостойно
	се държиш и от теб иска двойно
	да платиш, а пък той съблазни те.
	Нека плачат децата, жените
6415	(те са слабо, безропотно стадо),
	а пък ти, със това сърце младо,
	непреклонен бъди пред _Съдба_!
	Ни с давление, нито с молба
	ти не ще я накараш да спре
6420	колелото си… Знаеш добре,
	че то тъй се е вечно въртяло
	и на никой не се е удало
	да го спре. Император Нерон
	така властвал на римския трон,
6425	че настръхвал от ужас светът
	(както някои книги твърдят).
	Ала въпреки свойто желание
	той изобщо не бил в състояние
	колелото да спре… Вече бил
6430	с власт и сила света покорил,
	пред очите на всички бесувал,
	но от хорската мъст се страхувал.
	И със право… Затуй и умрял
	най-позорно… Той бил призовал
6435	един ден чрез нарочни легати
	всички свои най-верни познати,
	ала никой не им отговорил,
	никой свойта врата не отворил.
	Щом узнал новината от тях,
6440	Нерон тръгнал, макар и със страх,
	от една къща в друга и сам
	взел да чука, но никой оттам
	не отвърнал: отворени двери,
	главорезът Нерон не намерил.
6445	С двама роби, уплашен, унил,
	зад градински стобор той се скрил,
	ала, жадна за мъст, тичешката
	приближавала вече тълпата
	и той чул как крещели мъжете:
6450	«Императорът где е, кажете!
	Где се крие Нерон?» Съвсем ясно
	той разбирал, че нещо опасно
	се задава, че смърт го грози,
	но не знаел какво да реши.
6455	И обзет от уплаха голяма,
	като виждал, че друг изход няма,
	че не би се от смърт отървал,
	най-подире и сам се презрял
	и единия роб той помолил
6460	с остър нож да го мигом заколи,
	а след туй да му скрие главата,
	да не би да я види тълпата
	и тогаз всички в Рим да узнаят
	колко срамен и лош му бил краят,
6465	а освен това в същия ден
	да му бъде трупът изгорен.
	Който шестата книга* отвори,
	[* Има се предвид шестата книга — посветена на Нерон — от съчинението в 8 книги «Животописи на цезарите», познато и под заглавието «Дванадесетте цезари», на римския прозаик Гай Светоний.]
	ще открие, че там се говори
	все за същото. В нея Светоний
6470	ни разказва смъртта на Нерон и
	укорява със гневна уста
	злополучната вяра в Христа
	като нещо лъжовно и вредно
	(а това не било никак редно!).
6475	Тази смърт едно зверство прекършва,
	с нея цяла династия свършва
	и безславно от Римския трон
	слиза сетният Цезар — Нерон.
	В петте първи години, когато
6480	Нерон властвал лоялно, сърцато,
	в света нямало нито един
	тъй добър и почтен властелин.
	В един случай пред висши велможи
	се налагало подпис да сложи
6485	върху смъртен вердикт, и тогава
	той им казал: «Аз в мойта държава
	не подписвам подобна присъда.
	По-добре неграмотен да бъда!»
	Но след туй, покварен от властта,
6490	той загърбил доброто, честта…
	В свойта книга Светоний твърди ни,
	че Нерон осемнайсет* години
	[* Коментаторите отбелязват, че Нерон бил на трона четиринайсет години.]
	на престола във Рим бил седял
	и на трийсет и две бил умрял.
6495	Но към края на своята слава
	от жестокост и гордост такава
	бил обзет, че от трона висок
	в пропастта сторил гибелен скок.
	Както казах, и него _Съдбата_
6500	го издигнала чак в небесата,
	ала след това пак тя, насила,
	с колелото го долу свалила.
	И Крез също тъй водил борба
	срещу злата превратна _Съдба_,
6505	докато бил на Лидия* цар.
	[* _Лидия_ — страна в Западна Мала Азия; при управлението на Крез (560–646 пр.Хр.), нейния последен цар, преди да бъде завладяна от персите, приказно богатата държава заема по-голямата част от Малоазийския полуостров.]
	Един ден той бил вързан с юлар
	и бил силом на клада отведен.
	Завалял в това време дъжд леден,
	бързо огъня той изгасил
6510	и тъй царят от смърт се спасил.
	Дъждът всички прогонил оттам
	и щом Крез се видял съвсем сам,
	без свирепата стража, веднага
	решил той надалеч да избяга.
6515	И отново на свойта страна
	станал цар и пак почнал война,
	ала бил заловен и обесен.
	Но преди да умре, сън чудесен
	Крез сънувал: как бил във гората
6520	върху кичеста бука клоната
	с Феб* и Юпитер, как боговете
	[* _Феб_ (грц. «блестящият») — поетически епитет на Аполон като бог на Слънцето, светлината и чистотата.]
	му измили надлежно ръцете,
	как бог Юпитер с тас му поливал,
	и как Феб с бял пешкир го изтривал.
6525	На съня си се Крез доверил,
	самочувствие страшно добил
	и безкрайна била гордостта му.
	Между близките щерка му само
	в този сън да прозре би могла
6530	и понеже разумна била,
	не излъгала своя баща
	и предрекла му лоши неща:
	«Мили татко, сънят ти говори,
	че _Съдба_ нещо лошо ще стори.
6535	Тя ти глупава гордост втълпява
	и се всъщност със теб подиграва.
	Щом със Юпитер бил си и с Феб,
	значи готвят бесило за теб,
	и ще бъдеш от вятър люлян
6540	и не ще те покрие саван,
	а по твоя лик дъжд ще се стича;
	след туй слънцето пак ще припича
	и лицето ще ти изсуши.
	Ето що твоят сън ми внуши.
6545	_Съдба_ с всичко се днес разпорежда,
	богаташа до бедност довежда,
	на бедняка имения дава
	и със сила и власт го дарява.
	Татко, знай, че _Съдбата_ сега
6550	те очаква с въже във ръка
	и когато на тебе го метне,
	тя самата ще каже насетне
	кой ще носи таз златна корона,
	със която седиш днес на трона,
6555	кой отпосле ще бъде призван
	да стои с ореол увенчан.
	Вярвам вече, че ясно ти става
	какво този твой сън означава.
	Казваш, с Юпитер бил си, нали?
6560	Това значи, че дъжд ще вали,
	а понеже е бил там и Феб,
	слънчев лъч ще се спусне над теб.
	На дървото, върхар извисило,
	виждам твоето страшно бесило.
6565	Така с теб ще постъпи _Съдбата_:
	ще ти вземе наскоро главата,
	затова че си горд и всевластен,
	че към клетите си безучастен…
	Знай, че никого тя не щади
6570	и предимство не ще отреди
	ни на кривдата, ни на закона,
	ни на клетия роб, ни на трона.
	С тях _Съдба_ си играе така,
	както малко дете със ръка
6575	си подхвърля кълбо. Тя раздава
	безогледно имот, чест и слава.
	Не следи кому точно се пада
	сила, почест, достойнство, отрада…
	Хем за никого тя не милее,
6580	хем съблазните щедро пилее,
	както с шепа би пръскала смет
	покрай някой изгнил селски плет.
	Та кого ли _Съдбата_ зачита?
	Зная, че _Благородство_ цени тя
6585	(то е нейно дете) и _Късмет_
	(като негов любим братовчед).
	Но _Съдба_ _Благородство_ не дава
	на които се зле проявяват.
	И макар че могла би обратно
6590	да го вземе, не й е приятно
	да го вижда у хора страхливи,
	лицемерни или завистливи.
	_Благородството_ обич извиква
	и във груби сърца не прониква.
6595	То не иска да бъде със този,
	който би го безспирно тормозил.
	Затова, мили татко, недей
	се държа като долен злодей.
	Не бъди никой път горделив,
6600	покажи се към всеки учтив,
	бил най-пръв той или най-последен,
	имай милост към който е беден.
	Как добре би било всеки крал
	да изпитва и щедрост, и жал
6605	и да бъде с душа благородна,
	ако иска подкрепа народна.
	Не забравяй, че крал без народ
	няма нищо — ни власт, ни имот.»
	Колко права била дъщерята!
6610	Но, уви, не разбирал бащата,
	тъй като той разсъдък здрав нямал,
	че е в плен на заблуда голяма.
	Примирение Крез не признавал,
	в свойта гордост и лудост той ставал
6615	твърде дързък, обаче се смятал
	за най-мъдрия мъж във страната.
	«Я млъкни — рекъл той — дъще моя,
	не ми давай съвети по тоя
	доста ясен за мене въпрос!
6620	Не мисли, че съм толкова прост.
	Туй, което ми каза, ме кара
	да не ти хващам никога вяра.
	За съня ми излъга ме ти
	и не мога ти нивга прости.
6625	Ако някой отсъди по-вещо,
	би видял в него хубаво нещо.
	Аз самият го схващам буквално,
	тъй че всичко ще стане реално.
	Моят сън, моят тъй сладък блян
6630	бе невярно от теб разгадан.
	На мен жребий добър отреден е,
	боговете залагат на мене,
	аз заслужил съм тяхната чест
	и затуй правят те този жест.»
6635	Крез подведен бил тъй от _Съдбата_,
	че си турил главата в торбата,
	без да може отпор да окаже.
	Според мене излишно е даже
	да твърдим, че _Съдба_ е превратна.
6640	Та нали е напълно понятно,
	че ни висш благородник, ни крал,
	колелото не би й възпрял.
	А щом кралят дори не успява,
	кой ли друг би се справил тогава?
6645	Малко логика трябва и тука.
	Щом от старите случки поука
	не си вземаш, във днешния ден
	ти се взри, за да си убеден
	в свойта цел — той е хем по-познат,
6650	хем на битки е доста богат.
	За Манфред* — сицилийския крал —
	[* _Манфред_ — крал на Сицилия от 1258 до 1266 г. Защищавал своето кралство срещу Шарл І (1266–1285), граф на Анжу и на Прованс, но загинал в битката при Беневан.]
	си спомни. Знаеш как бил успял
	ту с насилие, ту с хитрина
	да поддържа мир в свойта страна
6655	и добре управлявал я той
	до деня, в който влязъл във бой
	със Шарл, граф на Анжу и Прованс…
	Очевидно Манфред нямал шанс
	и затуй Шарл по воля Господня
6660	бил получил възможност изгодна
	на Манфред и властта да отнеме,
	и главата му даже да вземе.
	Още в първата бойна атака
	с остър меч във ръката си яка
6665	той Манфред повалил. А това,
	изразено с шахматни слова,
	означава, че той с ход на пешка,
	не допускайки никаква грешка,
	бил матирал Манфред. Конрадин*
	[* _Конрадин_ — племенник на Манфред, повел война срещу Шарл І, но и той бил победен и впоследствие обезглавен в Неапол през 1268 г.]
6670	(негов млад и красив братов син)
	също тъй бил от Шарл победен,
	макар твърдо да бил подкрепен
	от германските дворцови хора.
	Освен туй Шарл изпратил в затвора
6675	Анри*, брат на испанския крал,
	[* _Анри_ (_Дон Енрике_) (1225–1304) — син на кастилския крал Фернандо III и братовчед на Шарл І. Изменил на последния и застанал на страната на Конрадин.]
	затова че се лесно поддал
	на измяна с най-долни подбуди.
	И така тези две глави луди
	се простили със свойте коне,
6680	офицери, топове… Поне
	да се бяха мъжествено били!
	А пък те от страх всъщност склонили
	да излязат без бой от играта.
	Ако трезво претегляш нещата,
6685	виждаш сам, че играчите наши
	не е имало кой да ги плаши:
	щом борбата без цар продължава,
	кой и как би им дал _мат_ тогава?
	Нима който е бил срещу тях,
6690	е могъл да заплашва със _шах_
	техни дами, коне, офицери!
	Той е трябвало в цар да се мери.
	В таз игра правила строги има
	и изобщо не е допустимо
6695	отклонение — който внимава,
	_шах_ на царя единствено дава.
	Щом войската е вече пленена
	и щом царят е сам на терена
	и не вижда отнийде подкрепа,
6700	участта му ще бъде нелепа
	и един ход, на всички познат,
	ще последва и той ще е _мат_.
	До днес всеки на шах е играл
	по реда, утвърден от Атал*.
	[* В «Поликратикус» на Джон от Солсбъри се разказва как Атал Азиатски е измислил играта шах.]
6705	И макар че заслуги огромни
	имал той, със едно ще се помни:
	че играта на шахмат открил.
	В _Поликратикус_ пише, че бил
	изоставил за малко числата,
6710	за да се посвети на играта.
	Както ти току-що чу от мен,
	тези принцове щели във плен
	да попаднат и, без да се бият,
	предпочели със бяг да се скрият.
6715	Но не само плен чакал ги… Явно
	ги заплашвала смърт незабавна
	и, за жалост, за кратко горките
	поживели с надежда в душите.
	Много скоро настъпил за тях
6720	лош обрат. Вече имали грях,
	затова че подели войната
	срещу кръста и вярата свята.
	Да речем, че _шах_ бяха им дали,
	с какво биха тогава играли?
6725	Та царицата първа от строя —
	още в първия пристъп на боя —
	била взета. И царят отдавна
	бил загубил след битка неравна
	във сражения гибелно тежки
6730	офицери, топове и пешки.
	А горката царица била
	във покруса. Какво тя могла
	в плен да стори, когато с мълвата
	и до нея дошла новината,
6735	че Манфред бил във боя сразен,
	че бил мъртъв, безжизнен, студен.
	А пък щом Шарл научил, че вече
	онез двамата доста далече
	са избягали, той заповядал
6740	чрез гонитба или от засада
	заловени да бъдат веднага
	и тъй както на враг се полага,
	да последва присъда най-строга.
	Тази участ постигнала много
6745	други техни сподвижници клети,
	от неведома лудост обзети.
	Дано Шарл, този крал тъй обичан,
	който често и граф е наричан,
	бъде телом и духом крепен
6750	от небето и Бог всеки ден
	да му дава съвети добри,
	та в страната над всички да бди!
	Нали той усмири гордостта
	на марсилците, спря наглостта
6755	на бунтарите и ги наказа,
	като им вратовете отряза,
	и в Сицилия стъпи на трона
	на главата със златна корона
	и с епископски жезъл в ръката.
6760	Ако трябва на крал Шарл делата
	да описвам с перо, те едва ли
	във дебел том се биха побрали.
	Виждаш как и най-силните хора
	не могли да избягнат позора.
6765	Ако се на _Съдба_ доверяваш,
	несъмнено за глупав минаваш,
	че пред теб тя се прави на свята,
	а отзад ти забива камата.
	Ти целуна прекрасния цвят,
6770	но остана си все тъй нерад
	и по-тягостна скръб те гнети.
	Да не би да си мислил, че ти,
	както искаш, така ще подреждаш
	съдбините си. Глупав изглеждаш!
6775	Не мисли за тез дребни злини…
	По-добре за момент си спомни
	за Манфред, Конрадин и Анри.
	Те по злост надминават дори
	сарацините*. Впрочем друг кой
	[* През Средновековието с името сарацини са наричани мюсюлманите и арабите.]
6780	като тях до днес водил е бой
	срещу Църквата — тяхната майка?
	Кой тогава за тях да се вайка?
	Нека споменът често те връща
	към марсилците, драги, а също
6785	и към Крез и Нерон в древността.
	Ни парите им, нито властта
	не им дали предимство в играта
	срещу силния ход на _Съдбата_.
	Този, който се чувства свободен,
6790	той се радва на жребий изгоден
	и не го е хич еня, че Крез
	най-богат бил или най-злочест.
	Той за другите хора нехае
	и изобщо не иска да знае
6795	за Хекуба* или за Приам.
	[* _Хекуба_ — дъщеря на фригийския цар Димант, съпруга на последния троянски цар Приам, от когото родила деветнайсет деца, придобили трагична слава в легендата за Троянската война, между които Хектор, Парис, Полидор, Касандра, Поликсена. При разрушаването на Троя преживяла гибелта на всичките си близки и спасила само костите на Хектор. Взета за робиня от Одисей и впоследствие наказана със смърт, тя се превърнала в кучка, преди да се хвърли в морето.]
	А понякога стига дотам
	в свойта толкоз дребнава суетност,
	че изобщо не са му известни
	Сизигамбис* или пък цар Дарий.
	[* _Сизигамбис_, майката на последния персийски цар Дарий III (335–330 пр.Хр.), била пратена в затвора от Александър Македонски; покорена от уважението, с което при посещенията си той се отнасял към нея, в знак на признание тя се оставила да умре от глад, като научила за смъртта на македонския завоевател през 323 г. пр.Хр.]
6800	Всички тях тъй _Съдба_ ги удари
	че след своето царско господство
	те изпаднаха в най-срамно робство.
	Но това и за теб е валидно.
	Та не ти ли е някак обидно,
6805	че си бил на школо, а забравяш
	кой е Омир. Не се ли стесняваш,
	че си учил за всичко това,
	а пък в своята луда глава
	съвсем нищо не си съхранил.
6810	Защо сили си толкоз хабил?
	Защо книги си чел, а за жалост
	твоят труд е отишъл нахалост.
	Щом туй, дето си учил, не носи
	сега никаква полза, защо си
6815	губил време и труд като млад?
	Много дни си живял на тоз свят,
	а изглежда не ти е позната
	оназ притча премъдра, която
	завещала е нам древността.
6820	Нали всекиму нужна е тя!
	И тя трябва на всеки в сърцето
	да стои като надпис, дордето
	някой Божи ден пулсът му спре.
	Този, който познава добре
6825	тази притча и в свойто съзнание
	я зачита като завещание,
	беда нивга не ще го засегне
	и от всяка злина ще убегне;
	ще е все непреклонен пред злото,
6830	ще се справя със всичко, било то
	благотворно или пък зловредно.
	Тук на всяко потомство поредно
	_Съдба_ тъй му живота подрежда,
	че таз притча все вярна изглежда,
6835	а човек я и сам проумява,
	ако правилно той разсъждава.
	Чудно как, щом прилежен си бил,
	тази мъдрост не си усвоил!
	Щом си мамен от обич лъжлива,
6840	твоят път в грешна диря отива.
	Чуй сега тази притча прастара
	и ще имаш в мен повече вяра.
	Сложил Юпитер (пак според Омир),
	пред дома си две бъчви огромни
6845	и напълнил догоре и двете
	със чудесни на вкус питиета.
	Мъже стари, момци голобради,
	задомени жени, моми млади —
	всеки някакъв повод намирал
6850	и при бъчвите често се спирал.
	Той наел за кръчмарка _Съдбата_,
	за да стори хатър на тълпата,
	а тя ту с пелин, ту с медовина —
	на кой литър, на кой половина —
6855	утолявала тяхната жажда.
	Тя могла всичко тъй да нагажда
	и с клиентите тъй се държала,
	че заслужила само похвала.
	Този, който веднъж се отбиел,
6860	после всеки ден идвал и пиел:
	един — кана, а друг — оканица,
	трети — чаша, четвърти — паница
	към устата си бързо поднасял
	и със сладост се щедро наквасял.
6865	Груба с някои, с други пък мила,
	_Съдба_ много гърла утолила.
	Тя посрещала всички вежливо,
	ала който с око прозорливо
	наблюдавал, той лесно разбирал,
6870	че в това задоволство прозира
	нещо тъжно, дори неприятно.
	С други ставало точно обратно:
	уж _Съдба_ им вещае несрета,
	а не е всъщност толкоз проклета,
6875	че да пречи да видят те ясно
	в бъднините си нещо прекрасно,
	като в сънища чудни видяно.
	Всеки трябва да знае отрано
	кое точно му носи отрада
6880	и не бива напразно да страда,
	като грешник сред ада запратен.
	И да си най-могъщ и най-знатен,
	ти _Съдбата_ не ще промениш,
	а тогава защо да тъжиш
6885	и за разни неща да се тровиш?
	По-добре ще е, без да злословиш,
	да посрещаш, без смут във душата,
	туй, което ти носи _Съдбата_.
	И когато е мила, вежлива,
6890	и когато е лоша, злоблива,
	тя безспирно върти колелото
	и тъй сменя доброто със злото,
	че и аз трудно мога разбра
	хитрините на тази игра.
6895	Тя най-често така я подрежда,
	че не се знае как ще изглежда
	после краят — ни кой ще пострада,
	нито кой ще изпита отрада.
	За _Съдбата_ ми вече додея
6900	да говоря, но мога към нея
	да се върна отново накрая.
	Три неща аз от тебе желая,
	но преди да ти ги известя,
	ще е редно да ти съобщя,
6905	че опълчиш ли се срещу мен,
	до последния свой земен ден
	на омразата ми се обричаш.
	Първо, длъжен си мен да обичаш,
	второ, трябва _Амур_ да намразиш,
6910	трето, сам от _Съдба_ ще се пазиш.
	Ако чувстваш, че тройното бреме
	много сили на теб ще отнеме,
	аз съм склонна да го облекча
	и тревогите ти да смекча.
6915	Заеми се със първото само
	и ако понесеш тежестта му,
	не прави си за другите труд.
	Ти не си нито глупав, ни луд
	и със сигурност сам би разбрал,
6920	че когато човек е живял
	така, както _Разумност_ отрежда,
	пред _Амур_ глава нивга не свежда,
	нито пък от _Съдба_ има страх.
	От Сократ очарована бях,
6925	затова че бе твърдо решен
	да не пада изобщо във плен
	на _Амур_ и пред злата _Съдба_
	не се нито веднъж колеба.
	Драги мой, като него бъди!
6930	Нека, винаги в твойте гърди
	от любов да ти бие сърцето
	и да бъде в такт с мойто, дордето
	ти копнее по мене душата.
	Ето как бих желала нещата
6935	да се случат със нас. Щом склониш
	редом с мен отсега да вървиш,
	недвусмислено ти обещавам,
	че за друго не ще настоявам.
	Но защо ти мълчиш като ням?
6940	Ще приемеш ли? Искам да знам“.
	„Аз, госпожо, поел съм обет
	пред _Амур_… Нему аз занапред
	ще съм верен, защото в тоз свят
	не ще има от мен по-богат,
6945	ако розата той ми дари.
	Аз във негово име дори
	и по-тежък обет бих поел,
	за да стигна до своята цел.
	За Сократ пет пари не бих дал,
6950	а дали е разумно живял
	и какво точно щял е да стори,
	за това хич не ми се говори.
	Бог _Амур_ ще е мой господар,
	аз очаквам от него скъп дар
6955	и щом трябва, готов съм да страдам,
	да отида дори и във ада,
	та в катран да гори мойто тяло.
	Посветих си сърцето изцяло
	на _Амур_… Но се питам защо
6960	все за туй сърце мисля, щом то
	не е мое. Та аз се простих
	със сърцето си, щом го дарих
	на приятеля си _Добър Прием_.
	Нали в дружба се врекохме ние
6965	един ден и аз без разкаяние,
	а напротив, с голямо старание
	нему служа и моля се Богу.
	Как да ви обясня колко много,
	колко силно и страстно обичам
6970	мойта роза! Аз твърдо се вричам,
	че неверник не ще нивга стана
	зарад вас, че не ще дам в замяна
	в никой случай оназ малка роза.
	Вие с вашата менторска поза
6975	често пъти сте даже цинична.
	Аз от вас чух една неприлична,
	мръсна дума. Не ще отречете,
	че говорихте с мен за мъдете
	на Сатурн. Мен ме дразни това…
6980	Защо точно с такива слова
	предпочитате да назовете
	тез неща? По-добре изберете
	думи, дето не дразнят ушите.
	Аз познавам кърмачки, които
6985	не са цапнати чак тъй в устата
	и когато си къпят децата,
	по друг начин нещата зоват.
	Та нима не съм прав този път?“
	След като гневно махна с ръка,
6990	тя ми рече със яд: „Как така
	ме упрекваш? Аз мога спокойно,
	без да считам това непристойно,
	без боязън, че укор грози ме,
	да наричам със точното име,
6995	без увъртане, всички неща
	На мен чиста ми е съвестта.
	Та какво, че било неприлично
	според някои хора? Аз лично
	не изпитвам ни срам, нито страх,
7000	че с това ще изпадна във грях.
	Ако с точната дума наричам
	орган, който човека увлича
	към порок, нима туй ще рече,
	че и мен тоз порок ме влече?
7005	Във какво ми се крие вината,
	ако служа си аз с имената
	на тез толкоз полезни неща?
	Нали Господ Бог, моят баща,
	със ръцете си ги е създал
7010	и чрез тях той възможност е дал
	да завърже и зрее плодът,
	за да се продължава родът.
	Нали тяхната липса отдавна
	би довела света до смърт явна.
7015	Та светът надживя вековете
	тъй като Господ тъкмо в мъдете
	е заложил възраждаща сила
	и тя людския род е спасила:
	всяко раждане води към тление,
7020	всяка смърт крие ново рождение.
	Та бащите чрез тях във децата
	се прераждат и тъй на земята
	съществува човешкият род.
	Бог дарил е и сетния скот
7025	все със тази способност могъща
	чрез прераждане сам да възвръща
	своя вид и така да векува,
	докато този свят съществува.“
	„Но, госпожо, пак чух преди малко
7030	това срамно название. Жалко,
	че си служите с дързък език,
	по-подхождащ на някой мръсник.
	Ако правилно съм ви разбрал,
	Господ Бог е нещата създал,
7035	но не той им е дал имената,
	предизвикващи срам във душата.“
	„Драги мой — във ответ рече тя —
	не е знак за кураж лудостта.
	Сподели с мене всичко, което
7040	ти отдавна тежи на сърцето.
	Ти не се на опасност излагаш,
	пък и с време сега разполагаш.
	На теб само добро ти желая
	и затуй много искам да зная
7045	от какво се най-много вълнуваш,
	без да се ни най-малко страхуваш.
	Дързостта ти не ме възмути
	и макар че засегна ме ти,
	аз не ща да ти гоня карез.
7050	Укорявам те в твой интерес
	и не бих се дотам унизила,
	че да действам чрез мерзост и сила.
	Не ще чуеш ти нивга от мен
	лоша дума. Бъди убеден,
7055	че с кавга спор не се разрешава,
	че тя нашите връзки влошава
	и когато допуснал си грешка,
	тя чрез свадата става по-тежка.
	Незаслужено ти ме кориш
7060	и тъй искаш да си отмъстиш,
	но макар че със яд ми говориш
	във стремежа си да ме обориш,
	аз добрата страна ще обърна
	и във правия път ще те върна,
7065	без да бъдеш на укор подложен.
	И друг изход е също възможен:
	ако ти в мен не вярваш, тогаз
	съдник друг бих потърсила аз.
	Ако трябва преценка да давам,
7070	само здравия разум признавам
	и в раздорите смисъл не виждам.
	Нито някого аз ще обиждам,
	нито пък ще го правя за срам.
	Дълг и право на всеки е сам
7075	цял живот да си носи товара
	и във божия храм, пред олтара,
	да си честно греха изповяда
	и да чака от Бога пощада.
	Аз самата не ще си простя,
7080	ако някому напакостя.
	Ни обида от мен, нито хула
	до ден-днешен не се е тук чула.
	С празнодумство на грях се излагаш
	и на дявола всъщност помагаш;
7085	по-добре си затваряй устата,
	за да ти е спокойна душата.
	«За мъдрец всеки смъртен минава,
	ако своите думи спестява,
	освен щом той за Бога говори» —
7090	тъй твърди Птолемей, който спори
	по въпроса в един свой трактат*.
	[* Има се предвид съчинението «Алмагест» на древногръцкия астроном, географ, оптик и математик Клавдий Птолемей (11 в.). В него авторът дава систематизирани сведения за постиженията на древните астрономи, стреми се да обясни сложните движения на планетите и разработва геоцентричния модел за света.]
	Бог дарява света с благодат
	и дордето сме живи, едва ли
	с благодарствени думи, с похвали,
7095	и със възгласи силни ще можем
	да възславим оназ щедрост божа,
	от която ни идват блага.
	Никой смъртен не е досега
	отдал Богу достатъчно слава.
7100	Щедростта му и миг не престава,
	затуй Катон* във своята книга
	[* Става дума за _Дионисий Катон_, на когото се приписват кратки морални максими, най-често поучителни двустишия, изразяващи християнските добродетели.]
	тази мисъл във принцип издига.
	В нея черно на бяло той пише,
	че за хората благо най-висше
7105	е да знаят кога да мълчат.
	И ти трябва да следваш тоз път.
	Със обиди недей си служи
	и на дело пред мен докажи,
	че си вече по-мъдър, по-зрял
7110	и че с времето сам си разбрал,
	каква полза в живота ще имаш,
	щом за пример езичници взимаш.
	Ще ти кажа, без яд и без гняв,
	че във случая ти не си прав.
7115	Ценя толкова нашите връзки,
	че към теб сега укори дръзки
	не ще хвърлям, не ще те обиждам
	(само глупост в обидите виждам).
	Аз към теб чувствам обич, която
7120	ти тъй тежко засегна, когато
	сравни моя изискан език
	със езика на долен мръсник.
	В какво виждаш ти скверни неща,
	щом от Бога, от моя баща
7125	само благост и щедрост извира,
	и той, бидейки цар на всемира,
	е на живите твари дарил
	тез неща? Кому Бог не е бил
	пръв учител? И аз лично считам,
7130	че успя той и мен да възпита
	както трябва. Нали и той смята,
	че е нужно и редно нещата
	да се вярно и точно наричат.
	По тоз повод недей ме засича…
7135	Претендираш, че Бог е създал
	този свят, но че не Бог е дал
	имената на всичко край нас…
	Но с това съм съгласна и аз.
	Бог на мен, като умна жена,
7140	ми вмени като дълг имена
	да намеря за всички предмети,
	те от хората бяха приети
	и сега всичко има си име.
	Бог тогава със слово дари ме,
7145	а пък то е дар много цене`н.
	За да си още по-убеден,
	вдълбочи се в _Тимей_* — една книга,
	[* _«Тимей»_ е известен диалог на Платон (437–347 пр.Хр.), в който древногръцкият философ проучва състоянието на човешките знания, отбелязва главните събития в човешката история и прави пълно описание на природата на човека и космоса, на света на идеите и вторичния материален свят.]
	във която и Платон повдига
	тоз въпрос: ти оттам би разбрал,
7150	как с увереност Платон твърдял,
	че езикът — дар Божи това е:
	с него казваш каквото желаеш,
	отбелязваш каквото се случи,
	поучаваш и себе си учиш.
7155	Ако вникнеш в това изречение,
	и сам стигнал би до заключение,
	че голям мъдрец Платон е бил.
	А пък ти си си днес наумил
	да твърдиш, че тез думи са срамни,
7160	и то с доводи доста измамни.
	Щом не съм те съвсем убедила,
	да допуснем, че бях разменила
	имената и хиляди хора
	със _мъде_ назовават простора,
7165	а мъдете с _простор_. Но тогава,
	ако твоята теза е права,
	ти би счел за небивал позор
	туй, че някой ще каже простор.
	_Мъде_ също е хубава дума,
7170	както _цвете_, _дърво_ или _шума_.
	Нима другите по` са добри?
	Моят ум ги така сътвори,
	че във тях гнусота не прозира.
	Бог е мъдър и също намира,
7175	че добре съм се справила аз.
	Та кой би ме възпрял в този час
	да наричам най-точно нещата?
	Ако аз сътворих имената,
	защо трябва днес грях да изплащам?
7180	Моят дълг бе, тъй както го схващам,
	имена на нещата да дам,
	за да може, без чувство за срам,
	всеки днес да си служи със тях.
	Тук, във Франция, както узнах,
7185	по стар навик гнусят се жените
	от тез думи: затуй предпочитат
	да избягват подобни слова.
	Ала имай предвид и това,
	че изпърво все пак са могли
7190	с имената да свикнат. Нали
	тези думи са нещо нормално,
	а не срамно или неморално.
	Всеки навик е втора природа
	и човек често чувства несгода,
7195	щом се с нови неща занимава.
	Но и те всъщност с времето стават
	обичайни, банални, привични.
	Затова има думи различни
	за тез видимо срамни неща:
7200	_мъде_, _топки_, _ташаци_, _яйца_.
	И днес хората, както обичат,
	могат тези неща да наричат.
	Аз изобщо не ги принуждавам
	да ме следват, но пак подчертавам,
7205	че не може да бъде порочно
	да наричаш предметите точно.
	И в училище също се смята,
	че в преносния смисъл словата
	имат по-примамливо звучение.
7210	Не върви все в буквално значение
	да използваме дадено слово.
	Затова ще повторя отново,
	че във своите думи аз влагах
	по-друг смисъл, когато засягах
7215	този уж деликатен въпрос.
	Щом човек не е глупав и прост
	и щом думата той разбере,
	вероятно ще може добре
	и дълбокия смисъл да схване.
7220	Всяко нещо понятно ще стане,
	щом надлежно се то обясни.
	Драги мой, я добре си спомни,
	че редица писатели стари
	са оставили ред коментари,
7225	за да вникнем в големите тайни
	и, добивайки знания трайни,
	да навлезем във всяка наука.
	Там, надмогнал житейската скука,
	ще намериш каквото си щеш,
7230	пък и полза, когато речеш,
	би извлякъл. Мнозина поети
	са написали чудни куплети
	с интересни сюжети, с които
	предизвикват наслада в душите.
7235	Под воала красив на словата
	те са вложили истина свята.
	И когато четеш ги с внимание,
	ти извличаш безценно познание.
	А онези слова, за които
7240	ме упрекваш така упорито,
	е добре да се схващат буквално,
	че тогава звучат най-нормално.“
	„Да, госпожо, разбрах ви чудесно.
	Тези думи наистина лесно
7245	от французите днес се долавят
	и които с езика боравят
	превъзходно им смисъла знаят.
	Но аз в този момент не желая
	да говоря доколко са ясни
7250	разни тропи, метафори, басни
	на поетите — наши и чужди.
	Но при друг случай, стане ли нужда,
	след като съм съвсем изцерен
	и ми бъде трудът заплатен,
7255	бих се спрял с подчертан интерес
	на туй, дето засегнахте днес,
	за да може човек по-добре
	в поетичния текст да прозре.
	Няма пак да засягам въпроса
7260	споменатите думи защо са
	срамни… Вече простих ви това,
	че изрекохте много слова,
	неприятни на слух, и със тях
	назовахте туй, дето аз бях
7265	дълго смятал за нещо позорно.
	Днес, госпожо, ви моля покорно
	да не ме укорявате строго,
	че по розата страдам тъй много,
	щом така бог _Амур_ нареди.
	Мойта лудост на мен най вреди,
7270	но _Амур_ ще е мой господар
	и затуй аз сърцето си в дар
	ще отдам на прекрасния цвят.
	Може би ви изглеждам чудат,
7275	но за друго не искам да знам.
	Как обет за любов да ви дам?
	Туй не ще е за мен никак лесно
	и към вас бих постъпил нечестно —
	за изменник бих минал тогаз.
7280	Ако пък обрека се на вас,
	с това бих на _Амур_ изменил
	и не бих си го нивга простил.
	Колко пъти, госпожо, повторих,
	че обет пред _Амур_ вече сторих
7285	и че даже пред смъртна угроза
	ще съм верен на моята роза.
	Би било по-добре да мълчите,
	вместо с тон дотеглив да твърдите,
	че ще трябва любим да ви стана.
7290	Аз не съм податлив на измяна
	и понеже сърцето ми вече
	е у друга, оттук надалече
	ще избягам.“ Тя, без да се бави,
	си замина и сам ме остави
7295	все тъй мрачен, замислен, унил…
	И във тоз момент споменът мил
	за _Приятеля_ тъй ме обхвана,
	че аз без колебание станах,
	за да ида при него веднага.
7300	Но нали с всичко Бог разполага,
	той _Приятеля_ прати при мен…
	Щом съгледа ме тъй натъжен,
	с бързи крачки към мен приближи
	и ми рече: „Е, драги, кажи
7305	каква мъка те толкоз гнети?
	По лицето ти виждам следи
	от голяма покруса. Какво ли
	ти донесе такива неволи?“
	„Нещо пак ми тежи на душата.“
7310	„Но кажи ми в какво е бедата?“
	Аз описах му всичко, което
	ми гнетеше тогава сърцето.
	„Драги, ти се напразно косиш.
	Щом _Опасност_ успя да смириш
7315	и целуна красивата пъпка,
	прави всяка последваща стъпка,
	без да мислиш, че в теб е вината,
	че _Добър Прием_ тъне в тъмата
	на затвора. Доколкото знам,
7320	той при розата пусна те сам,
	та целувка от нея да вземеш.
	Постарай се по всякое време
	да постъпваш разумно, защото
	само тъй ще постигнеш каквото
7325	си намислил. _Добър Прием_ скоро
	ще излезе навън от затвора,
	в който влезе по твоя причина.“
	„Врагове и той има мнозина —
	рекох аз. — Да бе _Зъл Език_ само,
7330	тежка пак би била участта му.
	_Зъл Език_ и мой враг си остана
	и отвори в сърцето ми рана:
	да не беше той, кой би узнал
	от какво досега съм болял?
7335	_Страх_ и _Срам_ просто биха мълчали,
	а самата _Опасност_ едва ли
	с мене би се държала ужасно.
	Те и тримата тъй безучастно
	си стояха до онзи момент,
7340	в който _Зъл Език_ прати при мен
	Сатаната. Все тъй заядлива,
	_Ревност_ пламна от страст завистлива
	и _Добър Прием_ в грешки безброй
	обвини. Разтрепери се той,
7345	стана толкова блед и унил,
	че дори звяр би го съжалил.
	Аз веднага избягах… Но там
	построен беше замък голям,
	в който бе _Добър Прием_ затворен.
7350	Според мен, драги мой, час по-скоро
	трябва той да се види свободен
	с твоя помощ, при случай най-сгоден.
	Във затвора остане ли, знай,
	че туй слага на дните ми край.“
P$


>>
P>
7355	„В любовта ти утеха търси,
	скъпи мой, и недей се коси —
	тихо рече ми той. — Отсега
	на _Амур_ бъди верен слуга,
	че ако _бог Амур_ изоставиш,
7360	с това грях непростим ще направиш
	и _Амур_ би потънал във жал,
	че от своя уж верен васал,
	от един уж добър свой слуга
	е измамен. Реши ли сега
7365	_Амур_ нещо да ти нареди,
	безусловно послушен бъди,
	че щом следваш добрата му воля,
	няма нивга да крееш в неволя,
	стига само _Съдба_ отпреди
7370	да не те, драги мой, заблуди.
	Който мъж е съвсем полудял,
	само той от _Амур_ би странял.
	На _Амур_ докрай вярно служи
	и усърдно, безспир се грижи
7375	да не ти страстта нивга изстива.
	Тази служба е тъй примамлива,
	ала знай, че със властна ръка
	_бог Амур_ теб държи те така,
	че не би се от него спасил.
7380	Ще ти кажа, приятелю мил,
	какъв изход предлагам ти аз:
	ще изчакаш поне още час
	и тогава във замъка сам
	ще отидеш. Достигнеш ли там,
7385	да не вземеш да спреш пред вратите
	или пък да обхождаш стените!…
	А освен това, много те моля,
	нека не проличи твойта воля!
	Дай си вид, че случайно минаваш,
7390	че изобщо не те занимава
	_Добър Прием_, че чужд ти е вече.
	Ала щом го съзреш отдалече,
	че стои до прозореца скрит,
	погледни го със дружески вид,
7395	но бъди все така предпазлив.
	Той ще бъде безкрайно щастлив
	да те види, макар че там двама
	вардияни стоят и той няма
	да покаже ни свойто вълнение
7400	нито свойто душевно смущение.
	Щом прозореца леко притвори
	(какво друго могъл би да стори,
	като чуе той твоя мил глас),
	през отворчето тясно тогаз
7405	ще те търси с очи — със надежда,
	че към него и ти ще поглеждаш.
	Но със _Зъл Език_ много внимавай
	и пред взора му ти не заставай.
	Ако поглед на тебе той спре,
7410	поздрави го и гледай добре
	хем да се от яда му предпазиш,
	хем да не подозре, че го мразиш.
	Дори груб да е с теб, никой път
	връх не бива да взема гневът:
7415	разсъдливият мъж не издава
	своя яд, а спокоен остава.
	Ако стане така, че мъдрец
	с хитрина изиграе лъжец,
	би могло да се каже, че той
7420	в този случай е станал герой.
	Ако ти на _Амур_ се отдаваш,
	и таз роза все тъй обожаваш,
	и на _Зъл Език_ чест окажи,
	и рода му дори уважи
7425	с добра дума, с ласкателство даже,
	макар той да цели да те смаже.
	Обещай му най-искрена дружба,
	безрезервна и предана служба,
	следвай старата притча правдива,
7410	че със хитрост се хитрост надвива,
	и помни, че грях няма да сториш,
	щом престъпник в зандана затвориш.
	_Зъл Език_ е изпечен лъжец,
	по-опасен дори от крадец
7435	и убиец… Делата му виж
	и тогаз ще се сам убедиш,
	че туй прозвище на`й му отива.
	Той със срам всеки срещнат покрива
	и петни всяко доблестно име,
7440	а езикът му тъй нетърпим е,
	че тоз изверг въже заслужава,
	а с простъпките си надминава
	дори тези, които крадат.
	Нали знаеш как действа съдът:
7445	щом крадец ти парите набара
	или щом изгребе ти хамбара
	и четворно плати, съдията
	след това му прощава вината.
	Тъй е лош и лукав _Зъл Език_,
7450	че извършва злини всеки миг,
	ала прави го все крадешката.
	Щом излезе веднъж от устата
	лоша дума, петно тя оставя
	и затуй не се нивга забравя,
7455	а пък както е вредом известно,
	добро име не се връща лесно.
	Не дразни _Зъл Език_ засега —
	човек често целува ръка,
	връз която би жупел разлял.
7460	В Тарса* чак да се бе запилял
	[* _Тарса_ — древен град в Мала Азия, родното място на св. Павел.]
	_Зъл Език_, че там той да вилнее,
	а тук волно да си изживее
	всеки свойта любов. Трябва нещо
	да запуши туй гърло зловещо,
7465	дето бълва сплетни всеки ден.
	Ако той е със свой приближен,
	ти към него с привидно внимание
	отнеси се и без колебание
	залъжи го полушеговито
7470	или пък подиграй го прикрито:
	с кокал кучето зло залъжи
	и до прага тогаз приближи.
	Убеди _Зъл Език_, че и стъпка
	не ще сториш към свежата пъпка,
	и той може да спре с клеветите.
7475	Не мисли, че той само грози те…
	Бъди мил и към _Старата_, дето
	за _Добър Прием_ бди (от небето
	дано огън се сипне връз нея!).
7480	С _Ревност_ (Господ дано прокълне я!)
	се отнасяй с учтивост подобна.
	Тя е тъй завистлива и злобна,
	че когато човек преуспява,
	от омраза и гняв побеснява.
7485	По инстинкт всички хора тя мрази,
	най-доброто за себе си пази,
	а щом някой на нещо се радва,
	като че го от нея открадва.
	Луд би бил, щом за всичко ламтиш!
7490	Та нима ти ще се ощетиш,
	ако имаш запалена свещ
	и на някого я поднесеш,
	та и той да си палне свещта.
	Щом не си овладяваш страстта,
7495	значи ум не ти стига в главата.
	Безусловно внимавай, когато
	нещо дамите искат: тогава
	откликни както на`й подобава
	и бъди с тях вежлив всеки път.
7500	Те добрите обноски ценят,
	ала бди да не те подозрат,
	че ги мамиш. Такъв е светът,
	че когато речеш своя враг
	да погубиш, прави се на драг,
7505	на приятел преструвай се даже,
	ако нужно това се окаже.
	И уверен бъди, че едва ли
	враговете се биха предали
	по друг начин. Откритата сила
7510	много по-трудно би ги сломила
	и връз теб ще се злото стовари.
	Ако срещнеш онез тъмничари,
	дето пазят _Добър Прием_, знай,
	че за тях също има колай:
7515	предложи им подаръци ти
	и гнева им със тях укроти —
	поднеси им цветя най-отбрани,
	воалетки, разкошни гердани
	и бижута най-фина направа.
7520	Но внимавай това да не става
	в твой ущърб, че щом щедро даряваш,
	често себе си сам разоряваш.
	Свойте болки им ти изреди,
	спомени и онези беди,
7525	във които _Амур_ те въвлече.
	Ако ти си раздал всичко вече
	и не виждаш какво да дариш,
	за да можеш да ги посмилиш,
	трябва нещо да им обещаеш.
7530	Затова, без да се колебаеш,
	закълни се пред тях в нещо свято,
	честна дума им дай плачешката
	и с прочувствен, трогателен глас
	помоли ги за помощ тогаз.
7535	И в плача има сила все пак:
	прозорливият мъж знае как
	и кога да го ползва успешно.
	Дай си вид, че скърбиш безутешно
	и пред тях на коле`не падни,
7540	те ще видят, че твойте страни
	са облети в сълзи и в туй време
	може би ще ги жалост обземе.
	Щом насила не можеш да плачеш,
	наплюнчи скришом свойте клепачи
7545	или лук ти отнейде вземи
	и го смачкай — сълзите сами
	от очите ти ще потекат
	(и така би могъл всеки път,
	и когато не ти е до плач,
7550	да заплачеш). Един изнудвач
	лесно става любовник галантен:
	със ход хитър и леко пикантен
	той залага невидими мрежи
	и в тях дами с любовни копнежи
7555	се улавят. И само насетне
	уж си прави труда да отметне
	от тях своята примка измамна.
	Друг със плач и с лъжа най-безсрамна,
	дори без любовта да познава,
7560	много млади моми съблазнява.
	Щом ти бързо потичат сълзите,
	ти на строгите стражи душите
	ще затрогнеш… Но щом доловят,
	че ги мамиш, не ще ти простят.
7565	Ако пък ти от срам или страх
	не успееш да стигнеш до тях,
	друг номер на теб ще подскажа:
	до тъмничната бдителна стража
	някой близък човек изпрати
7570	и изрично поръчай му ти
	да им твойте неволи разкаже.
	Ако трябва, писмо на тях даже
	напиши, но недей уточнява
	от кого: щом за мъж въпрос става,
7575	пиши ТЯ, а пък ТОЙ — за жена.
	Така никой не може позна
	какво точно се крие в писмото.
	Следвай мойте съвети, защото
	има много мръсници, които
7580	не държат нищо скрито-покрито:
	те интимните връзки узнават
	от писмата, след туй разгласяват
	всички тайни и с тази си гадост
	накърняват интимната радост.
7585	Нямай никога вяра в децата —
	без да щат, те объркват нещата
	и затуй за посредник не стават;
	свойте близки те лесно издават,
	а начесто това е опасно.
7590	Те показват наляво, надясно
	какво носят и много желаят
	да разкажат каквото узнаят,
	със заръките лошо се справят
	а пък щом без надзор ги оставят,
7595	всяка тайна ще бъде узната,
	че те нямат кофар на устата.
	Щом със стражите щедър си бил
	и щом ти си им нещо дарил,
	те към теб ще са по-милостиви,
7600	по-любезни и по-отстъпчиви.
	Всеки би те радушно приел,
	ако ти си го с дар скъп почел —
	всеки дар ти успех гарантира.
	Така както се ястреб дресира
7605	със примамваща стръв и той вече
	при теб идва и сутрин, и вечер,
	така всеки един тъмничар,
	щом получи желания дар,
	на любовните двойки поглежда
7610	с ласкав взор и им вдъхва надежда.
	Ако срещнеш пазачи надути
	и не бъдат молбите ти чути,
	ако с дарове скъпи не смогнеш
	да ги някак смилиш, да ги трогнеш,
7615	ако плач и молби не помагат,
	ако те те прогонят веднага
	или пък те най-грубо обидят,
	по-добре да не те нивга видят!
	Щом не могат гнева си да сдържат,
7620	нека в него душите си пържат!
	Ако бягаш от тях, те самите
	ще решат да ти търсят следите
	и това ще е в твой интерес.
	Но най-странни изглеждат ми днес
7625	горделивците: ти се стремиш
	все със нещо да им угодиш,
	а те с теб се надменно държат
	и дори те безспирно гнетят,
	ако ти се покажеш смирен,
7630	но отминеш ли ги огорчен,
	гордостта им за миг се стопява.
	Някак по-дружелюбни те стават
	с тез, които доскоро омразни
	са били, но най-много ги дразни,
7635	щом с достойнство обърнеш им гръб —
	те направо се пукат от скръб.
	Така както добрият моряк,
	на път тръгнал към някой чужд бряг,
	търси ярка звезда да съзре,
7640	за да плава в открито море,
	и платната така си обтяга,
	че от всеки циклон да избяга,
	тъй човекът, когато обича,
	слепешката не бива да тича
7645	към целта си. Любов щом желае,
	всеки влюбен ще трябва да знае
	да я гони, щом туй се налага,
	а пък стане ли нужда, да бяга.
	Драги мой, запомни и това,
7650	че ще трябва с почтени слова
	някой път, щом счетеш за уместно,
	вардияните кротко и честно
	да помолиш. Дори да са груби,
	който моли ги, нищо не губи:
7655	ще получи ответ благосклонен
	или пък ще се види изгонен,
	но не ще го излъжат… Тогава
	малко вяра все пак му остава.
	Ще изгуби той своето време,
7660	но пък надали яд ще обземе
	вардияните. Те ще прогонят,
	но не ще нагрубят нивга оня,
	който бил е с тях тих и покорен.
	Вардиянът, макар и притворен,
7665	поласкан ще се чувства, когато
	му замаеш с похвали главата.
	Вардияните считат се днес
	от мнозина за хора със чест,
	с добродетели твърде високи,
7670	щом при тях от различни посоки
	идват хора и всички по ред
	им се молят и чакат в ответ
	да им бъде приета молбата.
	Но най-често им хлопват вратата.
7675	Щом добре ги посрещнат, тогава
	лъч надежда сърцата им сгрява,
	но прогонят ли ги, най-добре
	всеки вкъщи да се прибере
	с мисълта, че подир неуспеха
7680	трябва все пак да дири утеха.
	На пазачите никой не бива
	да им казва, че в тоз ден отива
	да откъсне от розата цвят,
	че тозчас ще го върнат назад.
7685	И все пак би могъл да признае,
	че любов съкровена питае,
	но така да го с тях сподели,
	че да ги укроти и смили.
	Който всичко добре преценява
7690	и съветите ми съблюдава,
	би могъл да се чувства уверен,
	че добър ход ще бъде намерен.
	Чуй и друг мой съвет: може би
	не ще трябват излишни молби,
7695	щом на зле вече тръгнат нещата.
	Ако те ти затръшнат вратата,
	ще се хвалят, че някой глупак
	пред тях робски е свеждал гръбнак;
	а щом всичко ти те разрешават,
7700	със какво да се перчат тогава?
	Те по принцип се грубо държат,
	но се случва така някой път,
	и дори да не ги умоляваш
	(ако все пак не ги нагрубяваш)
7705	че ти правят услуги различни.
	Но щом идат там хора себични,
	хем наивни, хем много припряни,
	без изобщо да се обиграни,
	и започнат със щедра ръка
7710	дарове да раздават така,
	че пазачите бързо им схващат
	глупостта, те ги карат да плащат
	за цветята трикратна цена
	и то само по тяхна вина.
7715	На таквиз хора на`й им вреди
	глупостта. Та нали и преди
	да предложат рушвет, те са щели
	да постигнат със ум свойте цели.
	На тоз, който пазачите хвали,
7720	хем цвят розов те биха му дали,
	хем не ще ги той с нищо дарява
	и не ще се пред тях унижава.
	Те ще станат съвсем отстъпчиви,
	ако никой тез рози бодливи
7725	не поиска и там те посърнат.
	Но аз бих се с погнуса отвърнал
	от тоз, който за роза продава
	свойто тяло… Каквото да става,
	следвай ревностно свойте стремежи,
7730	оплети вардияните в мрежи,
	и успех ще постигнеш тогава.
	Но недей да се разколебаваш,
	че ще дойдат такива моменти,
	във които цял куп претенденти
7735	ще се втурнат със пламенни страсти
	към цъфтящите розови храсти.
	И не ще да са те единици,
	а ще бъдат десетки, стотици.
	Ще се вгледат те в твоя мил цвят
7740	и понеже ще бъдеш назад,
	за да чакаш по-хубаво време,
	някой друг твойта роза ще вземе.
	Който истински мъж е, той няма
	да изчаква дорде една дама
7745	му поиска сърцето… Жената
	не си лесно разкрива душата.
	Който своята чест отстоява
	и на по-бърз успех се надява,
	неуместно ще е да унива,
7750	че е бил от жена горделива
	някой път уязвен, обруган,
	та не е стигнал пристан желан.
	Верен курс трябва той да държи!
	Твърд и смел се и ти покажи,
7755	щом се срещнеш с онези пазачи:
	ако те разгневят се, туй значи,
	че не бива да правиш постъпки
	да отидеш до свежите пъпки.
	Веселят ли се те, приближи се,
7760	но ядосат ли се, откажи се.
	_Ревност_ луда си е по природа,
	но когато за твоя изгода
	ги измъчва, не се притеснявай
	и по своя си път продължавай.
7765	Пресметни и то много добре
	кога точно на входа да спреш,
	за да влезеш във разговор с тях,
	без да чувстваш от другиго страх.
	И ако е напуснал зандана
7770	_Добър Прием_, та с теб да остане
	(щом те види, той сигурно пак
	ще отправи към теб поглед благ
	и все тъй ще е мил и вежлив),
	не пропускай тоз случай щастлив —
7775	откъсни въжделената роза,
	пък дори да предчувстваш угроза.
	Може би _Страх_, _Опасност_ и _Срам_
	ще са груби към теб, но аз знам,
	че са длъжни те с теб да се борят
7780	и привидно поне ще го сторят,
	че не ти ли окажат отпор,
	те си биха навлекли позор.
	Дори _Страх_ да е тъй разярен,
	че да стане от рак по-червен,
7785	а пък _Срам_ и _Опасност_ в несвяст
	да изпаднат от яд и от бяс,
	недей дава за тях пет пари,
	а по-скоро кураж събери,
	докажи, че си смел и сърцат
7790	и грабни ароматния цвят.
	Избери най-удобното време,
	гледай връх над врага си да вземеш
	и ще чуеш похвали от всички!
	Има хора със странни привички:
7795	външно искат да минат за властни,
	а пък са поначало съгласни
	да отстъпят на друг туй, което
	е било от тях силом отнето.
	Те се каят, когато при спор
7800	ти окажат успешно отпор
	и от него победно излязат.
	И не радост, а яд и омраза
	те таят, че си се побоял
	и в борбата не си устоял.
7805	Ако те заговорят ти злъчно
	и ти стане обидно и мъчно,
	че те грубо засягат честта ти,
	ти недей си извръща главата,
	а смирен остани в техен плен,
7810	искай прошка, изчакай тоз ден,
	в който _Страх_ със _Опасност_ и _Срам_
	ще се махнат най-сетне оттам.
	_Добър Прием_ не ще се забави
	и когато ти той предостави
7815	туй, що искаш, ти още веднъж
	покажи, че си истински мъж,
	постъпи благородно и честно.
	С _Добър Прием_ ти много по-лесно
	ще постигнеш целта си, ако
7820	като него, със зорко око
	следиш как и защо всичко става.
	Щом е бдителен, гледай тогава
	и ти бдителен вид да добиеш,
	а когато пък в него откриеш
7825	непринудени, детски черти,
	непринудено дръж се и ти!
	Щом щастлив е той, с него ликувай,
	щом е тъжен, ти също тъгувай,
	като него се смей и плачи,
7830	без във твоя глас фалш да личи.
	Хвали всичко, в което се врича,
	и люби туй, което обича,
	мрази тези, с които е скаран,
	за да има и той в тебе вяра.
7835	Една дама с възвишен копнеж
	ще се влюби ли в някой младеж
	лековерен и буен? Едва ли,
	щом мнозина са вече заспали,
	би се радвала тя да го чува
7840	как крещи посред нощ и лудува.
	Нали всички я биха презрели
	и за глупава биха я взели.
	Ако някой мъж сам разтръбява
	със коя и къде се задява,
7845	само дама съвсем оглупяла
	би му своите чувства отдала.
	Без съмнение глупост ще стори
	мъжът, който за обич говори
	пред лудетина — няма да смогне
7850	той сърцето й с нещо да трогне.
	Този, който е плах и свенлив,
	не ще никога бъде щастлив.
	С хули всяка жена ще отпрати
	мъжа, който със груби похвати
7855	я задиря — за дребен хитрец
	ще го сметне, дори за лъжец,
	ще му тръшне вратата без време
	с риск по-глупав съпруг да си вземе.
	Или пък ще прогони добрия
7860	и ще вземе един аджамия,
	който нивга не ще я обича;
	тя пред него в любов ще се врича,
	така както вълчицата прави,
	щом партньора си сам изостави
7865	лекоумно и търси приют
	при вълк триж по-противен и лют.
	Щом се случи с _Добър Прием_ двама
	да играете шах или дама,
	или друга забавна игра,
7870	твойта роля ще е най-добра,
	ако ти предадеш се в двубоя
	и отстъпиш триумфа на тоя,
	който мило към теб се държи.
	На _Добър Прием_ с туй покажи,
7875	че в играта той те надминава,
	и дори да се с тебе задява,
	не засягай се ти от това.
	Възхвалявай го с мили слова
	и когато към тебе погледне
7880	и потърси къде да приседне,
	поднеси му възглавничка мека.
	Таз задача е толкова лека,
	че не бива да буди в теб страх.
	Ако пък забележиш, че прах
7885	върху него попаднал е, ти
	най-внимателно го изчисти,
	а при нужда, вдигни му палтото,
	щом се влачи. С две думи: каквото
	да решиш ти насетне да правиш,
7890	гледай винаги да му се нрави.
	Ако с него се съобразяваш
	и за всичко му се доверяваш,
	ще постигнеш желаната цел,
	щом по верния път си поел.“
7895	„Какво казваш, приятелю мой?
	Аз изобщо не зная друг кой
	така подло държал се е с мен,
	от кого съм бил тъй осквернен.
	Настояваш да служа със чест
7900	на онези, които са днес
	сред познатите ми най-лукави
	(между тях изключение прави
	_Добър Прием_). По твоя съвет
	аз ще стана мошеник проклет.
7905	Ако някому служа с измама,
	за мен друго възмездие няма
	освен смърт. Но какво да направя,
	ако в даден момент се изправя
	пред такива, които весден
7910	съчиняват сплетни срещу мен?
	Аз със _Зъл Език_ бих предпочел
	да изляза на явен дуел.
	Този ход за мен по-оправдан е,
	тъй като след това ще престане
7915	срещу мен толкоз врява да вдига,
	инак явно до бой ще се стига.
	Щом ми той нанесе оскърбление
	и не иска от мен извинение,
	в краен случай в съда ще отида
7920	за една толкоз тежка обида.“
	„Така става при тези, които
	помежду си воюват открито,
	а пък _Зъл Език_, както е знайно,
	действа винаги твърде потайно.
7925	Безогледно, без свян и без срам,
	той злослови насам и натам
	срещу тези, които презира.
	(дано няма и в оня свят мира!)
	Щом към тебе той действа измамно,
7930	според мене не ще е хич срамно
	да отвърнеш и ти със измама.
	За безверника вяра да няма!
	Той е пълен със завист злоблива,
	ту заканва се, ту се надсмива
7935	и затуй аз от него се пазя,
	пък и има защо да го мразя.
	Щом ни съвест, ни съд ще го спре,
	най-добре ще е той да умре!
	Щом пристоен подход не помага,
7940	най-безмилостна мъст се налага.
	Няма как да заставиш мръсника
	да си сдържа надлежно езика:
	та той вечно за прав ще се смята
	и връз теб ще прехвърля вината;
7945	даже грях очевиден да стори,
	той безспир срещу теб ще говори.
	И да имаш ти доводи нови,
	той не ще прекрати да злослови,
	клевети ще измисля безброй
7950	и дори ще налита на бой.
	Още повече срам си навличаш,
	ако ти клеветите отричаш
	и безспирно към мъст се стремиш.
	А пък в случай че много държиш
7955	_Зъл Език_ да набият открито,
	знай, че няма да бъде изтрито
	с бой петното ти срамно. Защо ли
	да го чакаш за прошка да моли?
	Както вярвам в доброто всевишно,
7960	тъй твърдя, че това е излишно.
	Няма той да получи разплата
	и макар да е в него вината,
	мойта щедра душа ще прости.
	Ала щом предизвикваш го ти,
7965	аз, със клетва в Светото Писание,
	ти твърдя, че той без колебание
	_Добър Прием_ във плен ще остави,
	в мътен вир ще го зверски удави,
	ще го кара в окови да страда
7970	или пък ще го хвърли на клада.
	За теб туй ще е жива раздяла
	и душата ти изнемощяла
	ще потъне в такава печал,
	на каквато не се е отдал
7975	дори Карл в деня, в който Роланд
	бил ранен при безмилостна бран
	(след като Ганелон го предал),
	и геройски умрял в Ронцесвал*.“
	[* Жан дьо Мьон се позовава на „Песен за Роланд“. (Вж. „Песен за Роланд“, библ. „Ариел“, изд. „Народна култура“, с., 1985)]
	„Стига, драги! Чуй моята цел:
7980	искам _Зъл Език_, дявол го взел,
	на въже да увисне, защото
	зарад него постигна ме злото.“
	„Не с въже се въпросът решава,
	нито пък с еднолична разправа:
7985	за възмездие дойде ли време,
	_Правота_ ще се с него заеме.
	Но ако дотогаз изтърпиш,
	все пак пробвай да го заблудиш.“
	„Ще се водя по твоя съвет,
7990	но бих искал да знам отнапред
	дали, драги, не ти е известно
	как да стигна до замъка лесно,
	път по-кратък дали съществува?“
	„Да, аз знам такъв път, но той струва
7995	много скъпо. Достъпен е само
	ако имаш богатство голямо.
	Драги мой, ако ти се решиш
	цитаделата да разрушиш,
	него следвай, че той е най-пряк.
8000	По тоз път ще узнаеш сам как
	крепостта до земята да сринеш.
	И без мойте съвети ще минеш:
	или стражите там ще заспят,
	или бързо ще се предадат,
8005	тъй че без да ти нещо оспорят,
	те пред теб крепостта ще отворят.
	_Давай Много_ се тоз път зове,
	_Луда Щедрост_ по него снове
	и той влюбен след влюбен поглъща.“
8010	Аз по този път тук се завръщам —
	докато да си дойда, измина
	една дълга и трудна година.
	Щом ти _Щедрост_ отдясно оставиш,
	най-добре да се вляво отправиш
8015	и преди да усетиш умора,
	ще си вече достигнал затвора
	и високия праг ще прекрачиш
	без проблем, сякаш всички пазачи
	до един са отдавна измрели.
8020	Ще се срутят стени до темели,
	ще се сринат в прах кулите бойни,
	без да мернеш по тях смели войни.
	И тогава масивният замък,
	построен със най-здрав дялан камък,
8025	ще се види от раз разрушен
	(дваж по-трудно било би за мен
	да разчупя изпечена пита).
	Щом му липсва надеждна защита,
	нищо вече не ще го предпази.
8030	Не ти трябва войска като тази,
	със която щял крал Шарлеман
	да завземе с атака Льо Ман,
	та впоследствие силом да може
	там той своята власт да наложи.
8035	Но по този път, както разбрах,
	няма бедни — не е той за тях:
	този, който е беден, не бива
	по тоз път да се нивга отбива.
	И все пак ако тръгне натам,
8040	той налучкал би пътя и сам,
	както впрочем със мене се случи.
	Вероятно и ти ще научиш
	как по този скъп път да вървиш,
	ако с много пари се снабдиш.
8045	Уви, _Бедност_ на мен забранява
	да минавам повторно тъдява
	и по тоз начин тя ме възпира
	и за теб изход сгоден да диря.
	До сантим всичко аз пропилях,
8050	много заеми взех, задлъжнях,
	а не се ли човек издължи,
	той прибягва до срамни лъжи.
	Ето как стигнах аз до измяна,
	но съвсем скоро ясно ми стана,
8055	че дълга си не бих изплатил,
	дори някой да бе ме убил.
	_Бедност_ даже ме сплаши: „Човече,
	без пари да не стъпваш тук вече!“
	И аз следвам таз строга заръка.
8060	А ти би се добрал там без мъка,
	щом _Богатство_ ти право даде.
	Но дори да те там заведе,
	дори грижи за теб да положи,
	то изобщо не ще се тревожи
8065	дали ти би могъл да изтраеш.
	Още нещо е нужно да знаеш:
	все по същия път ще вървиш,
	без да се ни веднъж отклониш,
	докато _Бедността_ не понечи
8070	и на твоя стремеж да попречи.
	Запомни, че отвътре владее
	_Луда Щедрост_, тя всичко пилее
	и пари на провала раздава,
	сякаш че на харман рине плява,
8075	без да мисли и без да пресмята
	докога ще са все тъй нещата.
	_Бедност_ й е обърнала гръб,
	и, потънала в срам и във скръб,
	се облива в сълзи, като вижда,
8080	че я всеки в лицето обижда,
	че не са и молитвите чути.
	Ни един от тез хора надути
	не е с нея човешки говорил,
	нито пък добрина й е сторил.
8085	Всеки хули я, всеки я мрази,
	всеки срещнат от нея се пази
	да не го доведе до несрета,
	че от таз участ няма по-клета.
	Според мен по-голямо зло няма
8090	от това да си в бедност голяма.
	Този, който длъжник е, той знае
	най-добре колко страшно това е
	и безспир му трепери сърцето
	да не би да му метнат въжето.
8095	Как злочести и жалки са тия,
	дето стигат от глад до просия,
	колко много обиди търпят,
	докато залък хляб им дадат.
	_Амур_ също страни от бедняка:
8100	ако бедният щастие чака
	в любовта, той излъган остава
	(а това и Овидий признава*).
	[* Авторът има предвид поемата на Овидий „Средства против любовта“, 749.]
	Горчив дял на бедняка се пада,
	на`й е мразен и най-много страда,
8105	от скръб разума губи си той.
	Дано нивга, приятелю мой,
	_Бедността_ да не те сполетява.
	В мойте думи недей се съмнява,
	че нали изживях на свой гръб
8110	толкоз много несгоди и скръб.
	Затова си сега позволявам
	и на тебе съвети да давам.
	Аз преминах през горест и срам
	и затуй претендирам, че знам
8115	докъде ще те _Бедност_ докара,
	и те моля да имаш в мен вяра.
	И понеже и аз бях злочест,
	със увереност казвам ти днес,
	че във своя живот ще сполучиш,
8120	от успелите щом ти се учиш,
	Сред околните бях аз известен
	като доблестен, умен и честен.
	Тъй приятен ми бе този свят,
	докато се усещах богат,
8125	много харчех, където да ида,
	и не можех с пари да се видя.
	_Бедността_ те за шията хваща,
	а пък _Щедрост_ се скъпо заплаща.
	За да мога днес залък да сложа
8130	във устата си, своята кожа
	аз рискувам… Зъл вятър студен
	ще задуха, а аз съм лишен
	от обувки, от топлеща дреха
	и не виждам отнийде утеха…
8135	_Бедност_ зверски сега ме души,
	от приятели тя ме лиши
	и туй случи се в същия ден,
	в който злата _Съдба_ върху мен
	връхлетя вероломно. Но не,
8140	тя другарите ми не отне,
	а богатството взе ми. Да бяха
	верни мойте другари, те щяха
	да възпрат по-навреме _Съдбата_,
	тъй че аз да избягна бедата.
8145	Но не тя спрямо мен има грях…
	Аз на свойте приятели бях
	дарил свойто сърце, свойто злато…
	И останах без близки… Когато
	за последно дълга си платих,
8150	с изненада и болка открих,
	че без никакви средства бях вече,
	а пък мойте другари далече
	се оттеглиха, правейки само
	недоволна гримаса през рамо.
8155	И те имаха право, защото
	във калта ме свали колелото
	на _Съдба_. Но за този ми хал
	_Бедност_ имаше най-голям дял.
	От _Съдба_ съм доволен дори,
8160	че в съдбовния час ме дари
	със една рядка течност вълшебна,
	притежаваща сила целебна.
	Щом ме пръсна със нея, пред мен
	стана светло досущ като ден.
8165	Взор орлов да ми беше Бог дал,
	надали бих нещата видял
	по-добре. В този час долетя
	_Бедност_. Зная, че именно тя
	ме лиши от стотици другари,
8170	от приятели нови и стари.
	Но _Съдба_ ведно с _Бедност_ към мен
	се държаха добре този ден
	и чрез тях аз можах да позная
	любовта на приятеля — тая
8175	любов, дето навеки остава
	и дори при беда оцелява.
	Щом разбрал как ми страда душата,
	този пръв мой другар бързешката
	ме намери, дълбоко се трогна,
8180	и с каквото можа ми помогна
	да открия спасителен път.
	И сега в мен звучи му гласът:
	„Драги мой, ето мойто имане —
	рече той. — Нека твое остане.
8185	Щом ти трябва, вземи си, без страх
	че извършил би някакъв грях.“
	„Ала колко?“ — попитах смутен.
	„Толкоз, колкото искаш. За мен
	туй богатство не струва куп плява,
8190	щом другарството то не скрепява.
	В деня, в който със теб се видяхме,
	отведнъж се така опознахме,
	че се дружба роди между нас
	и тя още от първия час
8195	на проверка подложена беше.
	Оттогаз още ясно личеше,
	че ще бъде тя трайна и здрава
	и че рядко се среща такава
	(предварително как ще прозреш
8200	с какви хора ще се събереш?)
	От днес всичките земни блага,
	на които се радвам сега,
	ще са общи — за теб и за мен.
	Ще съм ти цял живот задължен.
8205	заради тази дружба, която
	ни обвърза навеки сърцата.
	Аз за твойто добро съм готов
	да живея живот най-суров,
	да пожертвам имот и пари
8210	и в затвора да ида дори…“
		За да видя, че всичко това
	не е наниз от празни слова,
	ти предложи ми сам да посегна
	към парите ти… Как да протегна
8215	към тях свойта ръка на бедняк,
	който милост очаква, и как
	плахостта и срама да надвия?
	Та нали при такваз орисия
	най-добре ще е, бидейки сам,
8220	само аз свойте грижи да знам.
	Защо други да ги научават?
	Но въпрос в този случай не става
	за тез _просяци_ мними, които
	със нечисти кроежи се скитат,
8225	за да мамят кого както могат,
	и под външност привидно убога
	скриват своя разкош и твърдят
	с глас коварен, под път и над път,
	че са бедни, а всъщност с просия
8230	пълнят своята тежка кесия.
	Ала днес за тях бих предпочел
	да мълча. Инак бих си довел
	твърде много бели на главата,
	ако тук им разбуля лъжата.
8235	Лицемерните страшно намразват
	тез, които им правдата казват.
	Луд ли бях, та със чисто сърце
	доверчиво протягах ръце
	към онези приятели мними?
8240	Глупостта ли чак тъй навреди ми?
	Днес съм вече от всички презрян,
	за отплата бях грубо руган,
	тъй съм слаб, незначителен, дребен,
	че се чувствам съвсем непотребен.
8245	Ти единствен не ме изостави
	и от нашата дружба направи
	нещо свидно и толкоз човечно,
	че тя стана ни спътница вечна
	и затуй аз, дордето живея,
8250	непрестанно за теб ще милея.
	И понеже ще дойде денят,
	в който, знам, ще ми секне дъхът,
	и тогава съдбовният жребий
	ще ме телом откъсне от тебе,
8255	аз теша се все пак, че _Смъртта_
	поразява в нас само плътта —
	туй, което е преходно, тленно…
	Вероятно е вече решено
	свише точно кога, щем не щем,
8260	Богу дух ние ще предадем.
	_Смъртта_ чака фаталния час,
	за да дойде да вземе и нас…
	Но аз, драги мой, съм убеден,
	че ако пръв умра някой ден,
8265	ще е тъй силна в нас близостта,
	че тогава напук на _Смъртта_,
	ще остана във теб да живея.
	Ако пръв озовеш се при нея,
	ти във мойто сърце ще пребъдеш,
8270	докато и аз ида отвъде.
	Припомни си, приятелю мой,
	как след своята смърт Пиритой
	оживял на Тезей във сърцето*.
	[* Царят на лапитите _Пиритой_ помогнал на приятеля си Тезей да отвлече Елена, а от своя страна атинянинът слязъл заедно с него в подземния свят, за да откраднат Персефона. Но ги заловили и Тезей бил освободен от Херакъл, докато Пиритой останал там прикован завинаги.]
	Тях ги свързвало чувство, което
8275	им доставяло толкоз отрада,
	че Тезей бил готов даже в ада,
	при нечути тегла и несгоди,
	своя най-мил другар да споходи.
	_Бедността_ от _Смъртта_ е по-зла:
8280	тя чрез ред непосилни тегла
	и духа, и плътта угнетява.
	За момент дори тя не престава
	повсеместно да сее раздор,
	да заплашва със срам и позор.
8285	Тя на всички безспирно вреди
	и им носи беди след беди.
	_Бедността_ ще се явно окаже
	от _Смъртта_ по-отблъскваща даже.
	Та нали _Смъртта_ мир ни доставя
8290	и в един миг човека избавя,
	прекратявайки земните дни,
	от безбройните тежки злини.
	И макар че е страшна за нас,
	тя измъчва ни най-много час.
8295	Драги, я си спомни Соломон,
	легендарния цар, чийто трон
	тачен бил и във Ерусалим.
	Та чуй как тоз мъдрец своя син*
	[* Вж. Библия, Книга на Еклесиаста или Проповедника, 15:29. (Главите, съдържащи се след 12-а глава в тази книга, се приемат само от католиците.)]
8300	поучавал: „Дордето си жив,
	гледай, сине, където да бродиш,
	да не те нивга бедност споходи.
	По-добре превърни се на прах,
	но недей става гол сиромах!
8305	Бедността носи срам, нищета,
	тя е по-зла дори от смъртта!“
	И наистина, който е беден,
	във живота е вечно последен.
	Изоставен, немил, малтретиран,
8310	той от всички в тоз свят е презиран.
	Ала не само цар Соломон
	така мислел. Дори по закон
	за неверник беднякът минава
	и презрение той заслужава.
8315	Бедността е направо зловеща.
	Но сега, драги, чуй друго нещо:
	Ако ти се числиш към онези,
	дето трупат пари във ковчези,
	най-добре ще е да се вречеш,
8320	че подаръци ще раздадеш,
	и за своята щедрост, в замяна,
	ще се радваш на роза уханна.
	Драги, аз със увереност знам,
	че не си сребролюбец голям,
8325	но щом даваш, разумно прави го,
	да не паднеш под тежкото иго
	на жестоката _Бедност_, че тя
	ще те мъчи до гроб в нищета,
	непрестанно ще бъдеш подложен
8330	на насмешки и никой заможен
	помощ нивга на теб не би дал,
	щом си свойте пари пропилял.
		На разумната щедрост сега
	ще се върна: с широка ръка
8335	давай ягоди, сливи, малини,
	круши, ябълки, пъпеши, дини,
	зрели мушмули, гроздове едри…
	Ако ти тези дарове щедри
	от пазара си купил, тогаз
8340	излъжи, че е идвал у вас
	отдалече твой близък другар
	и на теб ги е дал като дар.
	Постарай се със светски обноски,
	но без много големи разноски,
8345	ако туй става през пролетта,
	да даряваш букети цветя.
	Освен туй е добре да се знае,
	че подаръкът много влияе
	върху нрава: дори на клюкаря
8350	той устата успешно затваря,
	тъй че вместо злина да ти стори,
	ще го чуеш, че вече говори
	за спогодба. Дори съдията
	във подаръка вижда отплата,
8355	инак той би мизерно живял.
	Нали знаеш, че лъвския дял
	взема тоз, който дава рушвети.
	Довери се на мойте съвети —
	знай, че щом ги добре изпълняваш,
8360	неминуемо ти ще успяваш.
	Който дава, пристоен изглежда
	и добре си живота нарежда,
	ала другите той развращава,
	без да ще, като ги принуждава
8365	да му винаги с нещо угаждат
	и с това робски дух в тях насажда.
	Щом си с дарове скъпи в ръцете,
	ще подкупиш дори боговете.
	Затова, драги мой, занапред
8370	следвай моя изпитан съвет.
	Щом си твърдо решение взел
	да достигнеш желаната цел,
	щом е помощ _Амур_ обещал,
	той не би се и миг колебал
8375	да го стори и в най-кратко време
	може замъка той да превземе.
	Ще намери надеждна опора
	във _Венера_ и скоро затвора
	ще превърне в руини и прах.
8380	И ще можеш тогава без страх
	да отидеш и сам до онази
	малка роза, която се пази
	денонощно от стражи жестоки
	и от зидове доста високи.
8385	Щом до розата се добереш,
	трябва цял да й се отдадеш,
	да я пазиш, да бъдеш нащрек.
	Знай, че само грижовен човек
	ще се чувства неземно честит
8390	от успеха, щом с труд упорит
	го постигне, ала се налага
	след туй грижи безспир да полага
	за да бъде опазен докрай.
	Според мене е чист негодяй
8395	този, който с любима жена
	се разделя по своя вина.
	Благородство и чест притежава
	онзи мъж, който верен остава
	на любимата*, щом е почтена,
	[* Вж. Овидий, „Любовно изкуство“, ІІ, 13. По-надолу Жан дьо Мьон многократно ще се позовава на книга втора от Овидиевата поема, също така посветена на средствата за запазване на любовните завоевания.]
8400	щом е с благост и ум надарена
	и със свойта любов не търгува.
	От продажна любов се страхува
	всяка млада жена: за разврат
	няма място във нейния свят.
8405	Но ако за пари се отдава,
	тя любовния плам не познава
	и за този й грях й се пада
	да изтлее в катрана на ада,
	а не милост да чака от Бога!
8410	Една алчна жена може много
	драгоценни неща да заграби
	от мъжа си… Мъжете са слаби,
	ако те всеотдайно обичат
	и в любов многолетна се вричат.
8415	Нали сам Ювенал укорява
	Хиберина*, която признава,
	[* Авторът се позовава на римския поет сатирик Децим Юний Ювенал (ок. 60 — след 127), „Сатири“, VI, 53–54.]
	че едното око би си дала,
	но не би в никой случай живяла
	със един само мъж. Та нали
8420	един само не ще утоли
	на жената природата страстна.
	И когато жената е свястна
	и обича със жар всеотдайна,
	невъзможно е в себе си тайно
8425	да не иска, където да ходи,
	своя мъж за носа тя да води.
	А какво биха сторили тия,
	за които, уви, търговия
	любовта е? Аз зная, че всички
8430	жени имат вродени привички
	да измъчват мъжа най-позорно,
	ако той се отнася покорно
	спрямо тях — та нали Ювенал
	таквиз примери много е дал.
	Ала след като всяко твърдение
	предполага все пак изключение,
	то когато жените са свестни,
	добродетелни, хрисими, честни,
	той изказва съвсем друго мнение.
8440	Ако някой мъж има влечение
	към такава жена, той не бива
	да си мисли, че с външност красива
	ще успее да я завладее.
	Впечатлил би я той, щом умее
8445	да се учи на мъдрост от книга,
	чрез четмо своя дух да въздига,
	от наука дори да разбира.
	Мъжът, който жена си избира
	според външния вид, нека знае,
8450	че красивото дълго не трае,
	че му времето бързо минава,
	както всеки свеж цвят прецъфтява,
	че когато човек застарее,
	хубостта безвъзвратно линее.
8455	Щом с _Разумност_ обвържеш се ти,
	докато ти сърцето тупти,
	с теб ще бъде тя. Старите хора
	виждат в нея най-здрава опора:
	тя със времето не намалява
8460	и безценни съвети им дава.
	Щом младежът е умен и мил,
	щом се е с добрини проявил,
	той ще бъде любим и цене`н.
	И добрата жена според мен
8465	ще се чувства щастлива, когато
	на такъв отдаде си душата.
	Ако момък, изискан и мил,
	на любимата си е решил
	да изпрати любовни куплети,
8470	както правят добрите поети,
	да я хвали със стих и със песен,
	за да бъде успехът му лесен,
	ще му кажа: „Уви, стиховете
	не се много ценят, мой поете.
8475	Дори някои дами да хвалят,
	стиха, с него звезди не се свалят.
	Друго нещо е тежка кесия
	или пълна с бижута кутия.
	Щом съзре ги жената, без време
8480	ще се спусне към тях да ги вземе…
	Но ако само те я привличат,
	друго надали тя ще обича,
	а това си е пагубно зло.“
P$


>>
P>
	Преди време не е тъй било.
8485	Както знаеш прекрасно и ти,
	наште майки и наште бащи
	на свой ред са изпитвали страст,
	но били по-различни от нас.
	Ненаситната алчност в душата
8490	за тях още била непозната.
	По-добър бил тогава светът:
	имали и какво да ядат,
	и при нужда какво да обличат.
	Те могли из полята да тичат,
8495	и да ходят на лов из гората —
	там готова била им храната.
	Вместо с хляб, вместо с ястие месно
	те са можели много по-лесно,
	като скитат нашир и надлъж,
8500	да берат свежи гъби след дъжд,
	да ядат боровинки, глогини,
	круши, жълъди, черни къпини,
	грах и кестени, трънки стипчиви,
	джанки, орехи, ябълки, сливи,
8505	зърна едри от зряла пшеница,
	крехки корени, млада тревица
	сред зелените гъсти шубраци,
	грозде (те не го мачкали в каци),
	а пчелите им давали мед…
8510	Щом човек бил от жажда обзет,
	от чешма вода пиел студена,
	а не вино, със мед подсладено.
	Той все още със плуг не орял,
	а се хранел с каквото Бог дал
8515	и добре преживявал все пак,
	без да търси ни риба, ни рак.
	Облеклото от кожи си правел
	(нито стрижел ги, нито ги щавел),
	носел вълнени дрехи при студ,
8520	но все още не си давал труд
	да преде, да тъче и да шие.
	Не живеел тогаз, както ние,
	в своя къща, а с шума и клони
	си стъкмявал колиби, заслони.
8525	Търсел дупки в дълбоки дерета,
	във коруби на стари дървета,
	под високи и страшни чукари
	и се криел, когато удари
	гръм небесен с неистова мощ.
8530	А когато настанела нощ,
	вместо в пухени меки легла,
	той бил свикнал тревисти стъбла
	и мек мъх на земята да туря,
	за да спи върху тях. А след буря,
8535	щом просветнело ведро небето
	и щом вятърът стихнел в полето
	(както става през ранната пролет),
	щом ятата, унесени в полет,
	се издигнели до небесата
8540	да приветстват със песен зората,
	със лъчи озарила простора,
	_Зефир_ заедно с чудната _Флора_
	разкрасявали с багри земята.
	Нали те, щом създали цветята,
8545	в ранна пролет поели на път,
	не подминали нива, ни рът,
	и в поля и в долове — навред
	те цветя засадили безчет,
	за да могат със тях да се кичат
8550	тез, които се силно обичат,
	без да чувстват ни срам, нито грях.
	Та тогава, привлечен от тях,
	_Зефир_ идвал със своята _Флора_
	и разстилал пред земните хора
8555	многобагрени, пищни килими
	от цветя и листа, несравними
	по изящност. В поля и гори
	засиявали ярки зари,
	сякаш тъкмо в момента Земята
8560	била в яростен спор с небесата
	и целяла с това да докаже,
	че по блясък и прелест тя даже
	и самите звезди надминава.
	На такова легло те тогава,
8565	без коварство и хитри преструвки
	си разменяли страстни целувки
	и могли един друг да обичат,
	без да трябва в любов да се вричат,
	А дърветата, свеждайки клони,
8570	за тях правели сгодни заслони,
	и завеси отпускали тежко
	пред лъчите на слънцето жежко.
	Обладани от най-чиста радост,
	там прекарвали своята младост
8575	във игри и забави охолни
	тези хора свободни и волни
	и дордето се чувствали млади,
	навред търсели само наслади.
	Не били им все още познати
8580	ни крале, нито пищни палати,
	нито принцове алчни, защото
	не било ги създало там _Злото_.
	Всички в сговор благата делели
	и за по-голям дял не ламтели.
8585	Те се водели от мъдростта,
	че в тоз свят любовта и властта
	не дружат, че щом власт те опива,
	любовта неизбежно загива.
	А за жалост голяма тъй става
8590	там, където мъжът продължава
	за всевластен умник да се смята
	и със бой си наказва жената.
	Ту _глупачка_ я често нарича
	затова, че премного обича
8595	с часове да стои на мегдана,
	ту я мъмри, че с нова премяна
	е отишла със друг мъж на среща.
	Невъзможно е обич гореща
	да цари помежду двама млади,
8600	ако жажда за власт се обади
	у мъжа. Той жена си тогава
	непрекъснато ще укорява:
	„Докога ще ме, жено, ядосваш
	със това, че безсрамно скитосваш
8605	и с разпуснати хора дружиш.
	Щом на работа ида, търчиш
	незабавно при тях да танцуваш
	и без никакъв свян там лудуваш,
	като морска сирена се мяташ
8610	и за блудница вече те смятат
	(дано Бог те накаже жестоко!).
	Щом на път се отправя със стока
	за Холандско или пък за Рим,
	ти си слагаш бижута и грим
8615	и навън, в чисто нова премяна,
	се затирваш кокетна, засмяна,
	а след теб клюки плъзват веднага.
	Един близък другар ми долага,
	че когато те някой попита
8620	защо все тъй изглеждаш честита,
	отговаряш му с тон убеден,
	че било уж от обич към мен.
	Към мен? Ах, колко жалък съм аз!
	Та нима знаеш ти в този час
8625	дали ял съм, добре ли съм спал,
	дали жив съм, или съм умрял?
	Да се радвам ли днеска, задето
	не ме цапна с парцал по лицето?
	Аз не струвам и пукнат петак,
8630	щом ме смяташ за кръгъл глупак,
	а не си яла още пердаха.
	Та нали вече всички разбраха
	колко лъжеш. Ти стигна дотам,
	че и мен дори хвана ме срам.
8635	Поначало ли глупав си бях
	или пък чак дотам полудях
	в деня, в който те взех за жена,
	и с това си навлякох злина?
	Ако ти днес живееш в доволство,
8640	сред наслади и пищно охолство,
	зарад мен ли тъкмиш се, кажи?
	На кого тези плоски лъжи?
	Да не би да ме смяташ за тъп
	и завеян? Със тоз накит скъп
8645	съблазнила би всеки мъж млад,
	всеки блудник, затънал в разврат,
	който курвите дебне и с тях
	се отдава на блудство и грях.
	Аз, откакто ти станах съпруг,
8650	не съм лъган тъй подло от друг.
	Нима крача до твоето рамо,
	да те пазя от вятъра само?
	Примамлива не съм те видял —
	пред мен слагаш елече и шал
8655	или някаква стара одежда.
	Все едно ти е как ми изглеждаш,
	на наивница все ми се правиш,
	и все искаш да ме злепоставиш,
	Колко страдам — аз само си знам.
8660	Ако днес не възпира ме срам
	и не бях лековерен добряк,
	с риск да мина за груб дебелак,
	така хубаво бих те набил,
	твоя вирнат нос тъй бих натрил,
8665	че до гроб да не го ти забравиш.
	Ами я ми кажи какво правиш
	с нови накити, с нови одежди
	сред мъжете? На мен ми изглежда
	непростимо, че ти неведнъж
8670	си на среща била с онзи мъж
	със зелената шапка. Какво ли
	той желае от теб да измоли?
	Защо ходите все неразделни
	и във делнични дни, и в неделни?
8675	Какво толкоз си казвате там,
	какво свързва ви — искам да знам!
	Ако с него все тъй се държиш,
	скоро ти ще ме жив умориш,
	яд прояжда ме, хваща ме бяс…
8680	Ако пак с него видя те аз,
	такъв бой ще ядеш ти от мен,
	че ще помниш до гроб този ден.
	На теб само пердах се полага.
	(Ех, дано да ми Господ помага!)
8685	Щом не щеш да стоиш настрани
	от известните вред хаймани,
	щом на тях се стремиш да се нравиш,
	със пердах ще се само оправиш.
	Нийде няма да ходиш без мене!
8690	Вътре вкъщи и нощем, и денем
	като вързана ти ще стоиш,
	че на мен ти покорство дължиш!
	Питам аз кой те дявол сближи
	с тез развратници долни? Кажи
8695	защо всеки ден ходиш при тях?
	Затова ли се с тебе венчах?
	Заслужаваш ли ти любовта ми,
	щом те някакъв блудник подмами!
	Ти, мръснице, ми сложи рога.
8700	Как да вярвам на тебе сега?
	Кой ли дявол ми стори туй зло
	да деля с тебе брачно легло?
	Ако вслушал се бях в Теофраст*,
	[* _Теофраст_ (IV-Ill в.пр.Хр.) — древногръцки философ; по въпросите на морала е написал трийсет повествователни етически миниатюри под заглавие «Характери».]
	не бих никога брак сключил аз.
8705	С пълно право той смятал за луд
	оня, който си туря хамут
	чрез женитба и лесно приема,
	дорде жив е, да тегли ярема.
	Грозна, хубава, бедна, богата,
8710	все едно: зло ни носи жената.
	Теофраст на света завещава
	_Златна книга_* и тя заслужава
	[* Произведението на Теофраст «Ореолът» (или «Златна книга») е изгубено. За него съдим по един откъс, цитиран от по-късни автори.]
	да се учи в училище даже.
	Той във нея цели да покаже
8715	колко е злополучна съдбата
	на мъжете-съпрузи, когато
	във дома си, сред крамоли долни,
	те се чувстват досущ като болни.
	И за всичко това той вини
8720	безразсъдните, нагли жени.
	Добро няма от тях да дочака
	никой свестен мъж, тъй като всяка
	жена има едно във главата —
	на мъжа си да трови душата.
8725	Най-добре ще е, вместо да стене,
	да докопа мъжът й остена
	и така лудостта й да спре?
	Който с бедна жена се сбере,
	цял живот като роб ще слугува,
8730	ще я храни, облича, обува.
	Но и който си вири главата,
	че жена му е много богата,
	според мен и на него се пада
	да се тюхка безспир и да страда
8735	от това, че го гледа надуто,
	че е много надменна… Комуто
	отреди Бог красива жена,
	той налита на друга злина:
	мъже разни при нея се спират,
8740	непрекъснато те я задирят
	и когато почувстват я близка,
	със похвали подмамват я низко,
	лесно тя се обвързва със тях
	и върви неизбежно към грях.
8745	Всяка хубава кула в обсада
	твърде често в ръце вражи пада,
	а не е ли жената красива,
	тя сама при мъжете отива.
	Що да стори съпругът тогава,
8750	със какво да я той обуздава,
	щом по нея залитат мъжете
	и сама им се тика в ръцете?
	Той ще стане за смях и за срам,
	ако тръгне насреща им сам.
8755	Кой от грях би предпазил жените,
	щом дружат със мъже упорити?
	Какво друго могла би да стори
	Пенелопа* с таквиз ухажори?
	[* _Пенелопа_ — олицетворение на съпружеската вярност и на женското благородство; съпруга на Одисей, останала му вярна двайсет години, когато бил далече от нея. Накрая, за да отблъсне напористите женихи, обявила, че ще се омъжи за онзи, който обтегне лъка на Одисей. Можал да го стори единствено предрешилият се като просяк Одисей.]
	И Лукреция* дан на страстта
	[* _Лукреция_ — римлянка, която се самоубила, след като била изнасилена от Секст Тарквиний, син на монарха Тарквиний Горди (VI в.пр.Хр.). Това послужило като повод за бунта, довел до свалянето на Тарквиний Горди, а впоследствие и до установяване на републиката.]
8760	би платила, уви, ала тя,
	както знаеш, се самоубила,
	затова че я бил изнасилил
	на злодея Тарквиний синът.
	Ни баща й тогаз, ни мъжът,
8765	ни роднините й милостиви,
	не могли, както пише Тит Ливий,
	тази горда жена да възпрат
	да прониже с нож своята гръд.
	Те изтъквали доводи разни,
8770	но, уви, било всичко напразно…
	Най-загрижен за нея, най-мил
	бил съпругът й: той я тешил
	във гласа със съчувствена болка
	и безспир убеждавал я колко
8775	непорочна била пред небето…
	Нали щом е невинно сърцето,
	в никой случай не бива тогава
	за греховна плътта да минава:
	тя остава си чиста, безгрешна.
8780	Но Лукреция все безутешна
	си оставала… Тя била скрила
	до гърдите си нож и решила
	във сърцето си да го забие.
	«Мили мои — им рекла тя — вие
8785	благосклонно държите се с мен,
	но грехът ще ме мъчи весден.
	Мир не ще найда в земния път.»
	Тя пронизала своята гръд,
	със върха на студения нож
8790	и умряла без капчица мощ.
	Ала малко преди да го стори,
	те я чули за мъст да говори,
	да ги моли през плач зарад нея
	да накажат най-строго злодея,
8795	та отпосле жените да знаят,
	че насилникът трябва накрая
	да плати дан със свойта глава.
	А Тарквиний след всичко това
	със сина си — със тоз изверг блуден —
8800	във далечни земи бил прокуден
	и там те не след дълго умрели.
	Оттогава в Рим вече не щели
	цар да имат на своя престол
	и да гледат такъв произвол.
8805	В наше време, за жалост голяма,
	Пенелопи, Лукреции няма,
	ни една жена днес не се дразни,
	че й някой предлага съблазни,
	ако пък още няма поклонник,
8810	тя самата си търси любовник.
	Така мислят сега много хора
	и открито за туй си говорят,
	а пък аз още чудя се как
	толкоз много мъже сключват брак
8815	и как скланят в опасния път
	безразсъдно все тъй да вървят.
	Как над тях лудостта взема власт,
	защо някаква пагубна страст
	от разсъдък съвсем ги лишава?
8820	Който кон си купува, внимава
	да не харчи напразно пари.
	Ако конят със чул е покрит,
	ще го махне, отпред и отзад
	ще огледа въпросния ат.
8825	А щом става въпрос за жената,
	той постъпва съвсем слепешката.
	От пръв поглед, добра да е даже,
	една дама не ще го покаже,
	та какво ли остава, щом злоба
8830	крие нейната хитра особа.
	Гледа тя да се нрави, дордето
	на мъжа завладее сърцето,
	а след сватбата всяка жена
	се показва със свойта злина
8835	и мъжът вече вижда каква е,
	ала късно е той да се кае.
	И съпруга добра да си вземе,
	мъжът почва във най-близко време
	да се тюхка, че бил сключил брак,
8840	и се мисли за кръгъл глупак.
	Със две думи ще кажа накратко,
	че почтените дами по-рядко
	и от птиците феникс се срещат.
	В тоз момент за Валерий* се сещам —
	[* Жан дьо Мьон се позовава на книгата на Готие Мап «Трактат на Валерий, написан с цел да разубеди философа Руфин да се жени». От това съчинение са заимствани и други примери.]
8845	според него, щом някой обича,
	на страдание той се обрича
	и живее до гроба в тревога.
	За почтените дами аз мога
	да твърдя, па макар да е жалко,
8850	че по брой те са даже по-малко
	и от белите врани в горите
	Ще призная все пак, че жените
	са със хубаво тяло дарени.
	Аз изпитвам известно стеснение
8855	да не бъда, без право, винен,
	че не съм към жените почтен,
	Нека тоз, който иска да знае
	между всичките дами коя е
	благородна и честна, навред
8860	да я търси, ала отнапред
	ще му кажа, че тя е прилична
	на чер лебед и може отлично
	да изпъкне, защото е рядка.
	Ювенал в една сатира кратка*
	[* _Ювенал_, «Сатири», VI, 165; 47–49.]
8865	ни говори за всичко това
	със правдиви и точни слова:
	«Жена честна откриеш ли сам,
	на колене падни в някой храм
	и отдай на бог Юпитер слава,
8870	после в дар принеси златна крава
	на Юнона* — под тез небеса
	[* _Юнона_ — върховна римска богиня, съпруга на Юпитер. Закрилница на жените, които съпътства през целия им живот. Богиня на брака и семейното огнище. Отъждествявана с древногръцката Хера.]
	рядко стават таквиз чудеса.»
	Щом ума си мъжът не опича
	и по лоши жени се увлича
8875	в безразсъдството си (а нали те
	надминават по брой и пчелите —
	в Древността и Валерий тъй смятал,
	а той вещо познавал жената),
	на какво ли такъв мъж разчита?
8880	Той в такива конци се оплита,
	че във брака погубва изцяло
	и духа си, и своето тяло.
	Сам Валерий, когато разбира,
	че Руфин за женитба припира
8885	и с това си неволя навлича,
	поучителни думи изрича:
	«Мой приятелю, с твойте стремежи
	ще попаднеш в коварните мрежи
	на лукава и хитра жена,
8890	а това е фатална злина.»
	Слушай как, с проницателен ум,
	Ювенал дал съвет на Постум*:
	[* _Ювенал_, «Сатири», VІ, 28–32.]
	«Що ти трябва, Постуме, жена?
	По-добре от висока стена
8895	слепешком се хвърли във водата,
	надени си ярем на главата
	или пък увисни на въже.
	Като толкова други мъже
	и ти днес си от лудост обзет
8900	и приемаш най-страшния гнет.»
	В Стара Гърция цар Фороней
	бил почитан като чародей,
	но познал таквоз брачно тегло,
	че на своето смъртно легло
8905	свойта мъка на брат си разкрил:
	«Ще призная пред теб, брате мил,
	че не бих знаел що е злина,
	ако нямах изобщо жена.»
	«Но това е тъй странно за мен!» —
8910	рекъл брат му съвсем изумен.
	Фороней му отвърнал: «Така е,
	всеки мъж, щом е женен, го знае.
	Ако минеш и ти под венчило,
	ще узнаеш какво е горнило.»
8915	И Пиер Абелар си признава,
	че години наред продължавал
	Елоиза* безспир да задиря.
	[* _Елоиза_ (родена през 1107 г.) е дадена от чичо й, каноника Фюлбер, в манастир. След това, за да довърши образованието й, той я взема при себе си и наема известния теолог и философ Пиер Абелар (роден през 1079 г.). Между учителя и девойката пламва силно любовно чувство. Елоиза избягва в Бретан и там те тайно се оженват. След завръщането им в Париж Фюлбер жестоко отмъщава на Абелар. Елоиза става калугерка и поддържа със съпруга си кореспонденция до смъртта му през 1142 г. Умира двайсет и две години по-късно в манастира «Св. Параклет», където е погребана, а впоследствие биват пренесени и тленните останки на Абелар.]
	Но от разказа му се разбира,
	че не искала тя в никой случай
8920	брак законен със него да сключи.
	Тя хем умна била, хем красива
	и не щяла от него да скрива,
	че любов таи в свойте гърди.
	Но държала да го убеди
8925	да не се от женитбата блазни
	и му давала примери разни,
	за да види сам той, че съвсем
	не е лек един брачен ярем,
	че дори да е умна жената,
8930	не ще бъдат по-малки теглата.
	В много книги тя чела била
	за въпросните брачни тегла,
	а нали, като всички жени,
	и тя имала слаби страни.
8935	Хем желаела той да я люби,
	хем не искала да си загуби
	свободата. Дължала му тя
	всеотдайност и страст в любовта,
	но макар че любима била му,
8940	би се чувствала зле под властта му.
	Абелар щял наука да прави,
	и затуй длъжен бил да забрави
	за женитбата. Впрочем и тя
	не прикривала свойта мечта
8945	да се учи… Затуй шепнешком
	му признавала често, че щом
	продължително време го няма,
	радостта й била по-голяма
	всяка следваща среща. Обаче
8950	Абелар я обичал така, че
	не приел този мъдър съвет
	и поискал чрез брачен обет
	да му стане законна жена.
	Но, за жалост, голяма злина
8955	след това Абелар сполетяла:
	както с него била се разбрала,
	във един манастир в Аржантьой
	Елоиза отишла… А той
	бил кастриран във свойто легло
8960	една нощ във Париж. Това зло
	му зачернило бъдните дни.
	Първо станал монах в Сен Дьони,
	после влязъл във друго абатство,
	за да търси в църковното братство
8965	за духа си утеха и мир.
	Сетне той основал манастир,
	назовал го _Свети Параклет_
	и след туй там, за негов късмет,
	Елоиза игуменка става.
8970	Тя самата това споменава
	във писмата до него и в тях
	си признава, без срам и без страх,
	че го силно и страстно обича,
	макар там да го често нарича
8975	_господарю_ и _отче_. Когато
	разни хора четат й писмата,
	те у тях предизвикват почуда,
	а пък някой дори и за луда
	би я сметнал. Днес, който желае,
8980	би могъл да се сам запознае
	по-подробно с писмото, което,
	с безгранична любов във сърцето,
	тя изпраща му от манастира:
	«Любов толкова силна напира
8985	в мен към вас, че и Цезарят в Рим,
	на когото покорство дължим,
	да рече да му стана съпруга
	и да няма там никоя друга
	на мен равна, аз бих се заклела
8990	че решително бих предпочела
	за развратница тук да ме смятат,
	вместо първа да бъда в Сената’»
	И аз бих твърдял, без колебание,
	че след нея такова създание
8995	на тоз свят не е още живяло.
	Тя на своите страсти успяла,
	със здрав разум и воля, юлар
	да надене. Пиер Абелар
	не би стигнал до жалка несрета,
9000	ако бил й последвал съвета.
	Много зле се обвързва човек
	чрез женитбата. Някакъв лек
	дано може свети Жюлиен*
	[* _Свети Жюлиен_ (Гостоприемният) — според легендата бил ловец, но елен му предсказал, че ще погуби майка си и баща си. За да избегне нещастието, напуснал родното място, ала при все това веднъж по погрешка той действително ги убил. За изкупление на вината се оттеглил заедно с жена си край една река, където прекарал останалата част от живота си, като помагал на минаващите оттам пътници.]
	да даде някой ден и на мен
9005	(за един ли открил е той цяр!).
	Бих желал и свети Леонар*
	[* _Свети Леонар_ е живял вероятно през VІ в. в Лимузен. Според легендата той получил от краля разрешение да освобождава затворниците и широко се ползвал от това си право.]
	да ми някак помогне в бедата.
	Нали щом си признаеш вината,
	той предпазва от мъки сурови
9010	и спасява от тежки окови
	всеки вече разкаян затворник,
	осъзнал свойте грешки злосторни.
	Ах, защо ли, наместо венчило,
	не потърсих тогава бесило?
9015	Как попаднах на твойто кокетство?
	Ти използваш го днес като средство
	да ме мъчиш и в гроб да ме пратиш.
	За какво ми е днес хубостта ти
	и таз рокля, о, Боже всевишни,
9020	за която разноски излишни
	неразумно направи? Та те
	ме погубват, Исусе Христе.
	Но за тебе е гордост това
	и тъй нагло ти вириш глава,
9025	че наистина хваща ме бяс
	и безспирно терзая се аз!
	По таз рокля друг явно примира,
	а в действителност тя мен възпира
	да се радвам на твоето тяло.
9030	Вместо моя да бъдеш изцяло,
	безобразно със мен се държиш,
	все се фръцкаш и ханш ти въртиш
	като долна кокетка шавлива.
	В крайна сметка разбрах, че не бива
9035	всуе моят стремеж да пропада
	без, за жалост, да чувствам наслада…
	Забелязах, че щом си до мене,
	ти показваш се все отегчена.
	Само вечер, преди да си легнеш,
9040	ти не можеш все пак да избегнеш
	да свалиш свойта рокля, защото
	със мъжа си си лягаш в леглото,
	както правят жените почтени,
	но оставаш ти с ленти зелени
9045	във косата, а своето тяло
	скриваш леко с едно наметало.
	Закачени висят цяла нощ
	твойте рокли — натрапчив разкош,
	който не само че е ненужен,
9050	но ми носи тормоз незаслужен,
	тъй болезнен, че ще побеснея.
	Аз наистина ще полудея,
	ако всичко това не продам.
	Уви, по-добър изход не знам.
9055	Аз не само не сещам отрада,
	а напротив изпитвам досада
	от това, че си с хубави дрехи.
	Вече твърдо решение взех и
	във заложния дом ще ги дам
9060	или просто ще ги препродам.
	Без тях колко ти струва снагата,
	нещо ценно таиш ли в душата?
	Аз не мога ни ум, ни чаровност
	да открия у тебе. С готовност
9065	спорил бих с този, който твърди,
	с цел околните да убеди,
	че щом някоя вещ е красива,
	тя на всеки човек ще отива,
	че когато се кичи жената
9070	със брилянти, с бижута, с позлата,
	непременно по-хубава става.
	Със такива не си заслужава
	да се спори, щом в книгите вещо
	е посочено, че всяко нещо
9075	има свой чар и нито фин плат,
	нито накит, ни лилиев цвят
	ще направят една грозна дама
	по-красива, щом в нея чар няма.
	Външността си остава лъжовна
9080	и не прави жената чаровна.
	Нека всяка жена осъзнава,
	че е нейната хубост такава,
	със каквато от Бог е дарена.
	Добрината е също вродена.
9085	Ето виж какъв пример бих дал:
	ако някой с чудесен воал
	едно смрадно бунище застели
	и цветя сини, жълти и бели
	върху него разпръсне навред,
9090	пак бунище край гнилия плет
	той ще има и пак ще смърди.
	Ако някой рече да твърди,
	че макар да е вътре смрадливо,
	външно то ще изглежда красиво
9095	(както кичат се грозните дами
	дано някой по тях се подмами),
	на такъв по-добре му кажи,
	че тоз видим ефект се дължи
	на това, че очите човешки
9100	ни подвеждат и водят към грешки.
	Сетивата не са съвършени,
	а горките сърца, заблудени
	от измамната външност приятна,
	трудно биха могли да отгатнат
9105	кое в нашия свят е красиво
	и кое е измамно, фалшиво.
	Прозорливост във взора ни няма
	и затуй все сме в плен на измама.
	Ако всички мъже притежават
9110	остър поглед, едва ли тогава,
	щом добре във жените се взират,
	красота и финес ще намират
	във това, че могли да обложат
	облеклото си с най-скъпа кожа,
9115	че са с шалове скъпи, с галони,
	че са с рокли с красиви фестони,
	че са горди и важни на вид,
	че жакетът с цветя е обшит,
	че с таквиз труфила се закичват,
9120	та на кукли съвсем заприличват.
	Ако някога Алкивиад*
	[* _Алкивиад_ (ок. 450–405 пр.Хр.) — атински генерал, ученик на Сократ, водач на демократическата партия; талантлив, но безскрупулен военачалник и политик.]
	(който бил за красавец признат:
	от _Природа_ той бил надарен
	с мъжка сила и прелестен тен)
9125	бил отвътре видян, питам кой
	би твърдял, че красавец бил той?
	Каква хубост в подлец би открил?
	На такова становище бил
	и Боеций, а той е известен
9130	със това, че бил искрен и честен.
	Със цел тезата си да докаже,
	Аристотел цитира той даже
	и твърди, че единствено рисът
	най-добре различава какви са
9135	съществата, а то е, защото
	надълбоко му вижда окото.
	Откак белия свят е видяла,
	_Красота_ не е нивга живяла
	в мир със _Девственост_. Ни в мемоари,
9140	ни в трактати на автори стари,
	ни в епични поеми, ни в песни,
	не се казва, че нявга в чудесни
	отношения те са били.
	Те при спор са дотолкова зли,
9145	че за тях би било немислимо,
	стига малко предимство да имат,
	да отстъпят и крачка дори.
	Но на _Девственост_ хич не спори
	да участва успешно в борбата,
9150	щом е все срещу нея _Съдбата_.
	Сметка дава си тя, че не може
	малка хитрост поне да приложи,
	затова в отстъпление често
	преминава и все е злочеста,
9155	че във този отдавнашен спор
	много рядко оказва отпор.
	_Грозота_, като нейна слугиня,
	много пъти съвсем без причина
	се със _Девственост_ грубо държи
	(макар тя да й почит дължи),
9160	не й дава, уви, да се връща
	даже в своята собствена къща:
	злобно плашейки я с боздугана,
	й налага изрична забрана
9165	вече никога нейният крак
	да не стъпва на родния праг.
	Зла орисница _Девственост_ има,
	тегобата й е нетърпима,
	тя отникъде няма защита
9170	и на бягство най-вече разчита,
	щом в опасност се види горката.
	Уж добила е опит в борбата,
	ала щом срещу нея застанат
	всички в куп и натясно я хванат,
9175	то тогава каква съпротива
	да оказва? Направо загива.
	_Грозота_ (дано зло я погуби!)
	вместо ярост и удари груби
	й дължи безусловна закрила.
9180	В краен случай дори би я скрила
	от нападки под своята риза.
	_Красота_, така както излиза,
	също тъй укор строг заслужава,
	а би трябвало да уважава
9185		и тя _Девственост_ — обич и мир
	да царят между тях и безспир
	_Красота_ да й почит отдава
	и достойнствата й да признава,
	да не я клевети никой път
9190	и да бди да не я осквернят.
	Аз си спомням, че в шестата книга
	чрез Сибила Вергилий издига
	глас и казва* във свойта тирада,
	[* Позоваване на книга шеста, стих 563 от епическата поема «Енеида» на римския поет Публий Вергилий Марон (70–19 пр.Хр.).]
	че не ще бъде хвърлен във ада
9195	и че няма в катран да изтлее,
	целомъдрено който живее.
	Ако някоя дама не спира
	цял ден свойто лице да гримира
	и така куп мъже съблазнява,
9200	срещу _Девственост_ тя обявява
	неприкрит, безкомпромисен бой.
	А пък _Девственост_ има безброй
	врагове и оттатък стените
	манастирски: там често сестрите
9205	се отдават без свян и без страх
	на пороци и, вършейки грях,
	те нарочно я правят за срам.
	Откъде тази злоба — не знам.
	На _Венера_ обрича се всяка,
9210	без да знае какъв дял я чака.
	Непрестанно се пудрят и кичат
	с цел едничка — мъже да привличат.
	По стъгдите те тръгват на лов
	и подмамват за плътска любов
9215	чрез вида си, подмолно приятен,
	всеки срещнат по пътя развратен.
	Затова накъдето да идат,
	все натруфени те ще се видят:
	и когато в салони танцуват,
9220	и когато във храм се черкуват,
	търсят как на мъжа да се нравят,
	а в действителност жертва го правят
	на изконната своя порочност.
	По тоз начин, макар не нарочно,
9225	тези дами обиждат и Бога,
	щом към Него дори те не могат
	да изпитват респект благоверен.
	Те се вайкат със тон злонамерен,
	че Всевишният Бог не ги бил
9230	със достатъчно хубост дарил.
	Всяка носи венец на главата
	от коприна или от позлата
	и тъй гордо край тебе минава,
	сякаш е увенчана със слава.
9235	Как се лъже горката жена,
	как подбива тя свойта цена,
	щом в стремежа да бъде прекрасна,
	украшения слага ужасни,
	и от нея по-грозни дори.
9240	Така тя Господ Бог позори,
	и за много несръчен го смята,
	щом така си претупва делата,
	и направо й става обидно,
	че и Бог се е трудил привидно.
9245	От прищевки обзета, тогава
	тя във свойта суетност решава
	външна някаква хубост да дири
	във цветя, в диаманти, в сапфири
	и в бижута от най-прост метал.
9250	Макар Бог да е тук-там създал
	неща твърде невзрачни и грозни,
	те на нея се струват луксозни.
	И мъжът на такива капризи
	се поддава: със накити, с ризи
9255	свойто тяло и той разкрасява.
	Ала щом Бог ни тялото дава,
	той не бива да бъде винен,
	че бил някой си там ощетен
	от това, че уж Господ го бил
9260	с недостатъчно хубост дарил.
	Маловажно на мен ми се струва
	с какви дрехи си, как се обуваш.
	Аз се чувствам доволен човек,
	щом одежди за студ и за пек
9265	притежавам. И шаечен плат
	ще ме варди от дъжд и от хлад
	така, както най-скъпа коприна,
	без каквато аз мога да мина,
	ако пази ме Бог от бедите.
9270	Ах, защо ли си хвърлям парите,
	за да жънеш сред други успехи
	и да носиш все хубави дрехи?
	Лудориите ти предпочиташ,
	непрекъснато миткаш и скиташ
9275	по стъгдите и в кал, и във прах
	и не те е, уви, срам и страх
	ни от мен, ни от Бога Всевишни.
	Къде тласкат те тези излишни
	украшения, дрехи, бижута?
9280	Всяка вечер те виждам надута,
	а пък щом си свалиш облеклото
	и до мен легнеш гола в леглото,
	ти смразяваш ми буйната страст
	и напразно опитвам се аз
9285	удоволствие малко поне
	да намеря в кревата… Но не,
	ти към мене лице не обръщаш
	и на моя копнеж не отвръщаш.
	Като дявол ехиден хитруваш,
9290	някой път се на болна преструваш
	и хем охкаш, хем в плач се задавяш,
	в подлостта си дотам се забравяш,
	че див ужас обзема ме вече
	и от тебе стоя надалече,
9295	докато нощ навънка тежи.
	Нима в нещо сгрешил съм, кажи!
	Все тъй чудно за мен си остава
	как развратникът с теб утолява
	свойте страсти, щом тъй се държиш
9300	и със него и щом се въртиш
	със любовника си по бял ден,
	както правиш го нощем със мен.
	Аз не знам защо толкоз желаеш
	да скитосваш безспир, да се шляеш
9305	със различни мъже извратени
	из гори и ливади зелени
	и със весели песни забавни
	се увличаш в игри леконравни?
	Докато те лежат с теб в тревата,
9310	явно нямат контрол на устата
	и злословят, на мене напук:
	«Твоят глупав и гаден съпруг
	те ревнува сега може би…»
	Дано вълчите остри зъби
9315	ти разкъсат порочната плът,
	дано кучета зли те ядат!
	Ти, развратнице с блудни забежки,
	със разпуснати нрави лудешки,
	кучко мръсна, престъпнице долна,
9320	на легло дано тръшнеш се болна,
	щом с негодници разни бесуваш
	и не се ни най-малко срамуваш!
	Твоят нагъл пладнешки разврат
	предизвиква в мен злоба и яд.
9325	Като жертва на твоя разгул,
	без да ща, при епископ Арнул*
	[* _Свети Арнул_, епископ на Соасон, основава Уденбургския манастир близо до Брюж.]
	се видях — той се бил посвещавал
	рогоносците да защитава
	и затуй в свойто братство прие ме.
9330	Кой могъл би във нашето време
	да открие против брака лек?
	Щом брак сключил е някой човек,
	и да има очи за хиляда,
	неизбежно той все ще си страда;
9335	ако ще ден и нощ да внимава,
	неминуемо рискът остава.
	Наумили си нещо жената,
	не се нивга от него отмята
	и докрай отстоява го тя.
9340	А пък колкото до любовта,
	ще призная пред теб, че дори
	Ювенал не ви строго кори.
	Вездесъщата плътска наслада —
	казва той в една сатира* — спада
	[* _Ювенал_, «Сатири», VІ, 133–135.]
9345	към онез грехове на жената,
	за които изобщо сърцата
	вина нямат. Самите жени
	и към още по-страшни злини
	по инстинкт се безспирно стремят.
9350	Нали знаеш, че не един път
	много мащехи, пълни със злоба,
	са изпращали рано във гроба
	беззащитни деца. Те с магии,
	със отвари и куп дяволии
9355	злодеяния вършат. Та кой
	точно казал би техния брой?
	Все към плътски наслади жената
	се стреми и затуй пред разврата
	много рядко жените се спират.
9360	Оправдание те си намират,
	ако тръгнат по тоз хлъзгав път,
	и натам неотклонно вървят.
	Не си струва мъжът да понечи
	в този пъклен стремеж да им пречи.
9365	Открай време мъжете без власт
	си остават пред женската страст.
	Убеден съм, че никаква сила
	не би женския нрав променила
	ни със злобни обиди, ни с бой.
9370	Който властва в душите им, той
	и над тяхното тяло ще може
	да се в някакъв случай наложи,
	но по-скоро това е химера.
	Та как мога аз цяр да намеря
9375	срещу разните коцкари, дето
	със позор ми покриха лицето.
	Със заплахи да пробвам? Едва ли
	полза някаква биха те дали.
	Ако с бой пък опитам, с това
9380	ще затрия сам свойта глава.
	Те са толкова зли и безсрамни,
	лекомислени, буйни, измамни,
	че отстъпват пред всякакъв грях.
	Пет пари аз не струвам за тях.
9385	Във нахалството си, за почуда,
	някой път стигат те до полуда
	а порокът в душите им млади
	пали гибелни, пагубни клади,
	По лош път се е всеки увлякъл,
9390	всеки мисли се сам за Херакъл,
	за Самсон* или пък за Роланд.
	[* Древноеврейският митичен герой Самсон притежавал свръхестествена сила, заложена в косата му; лишавайки го от нея, любимата му Далила го предала на съплеменниците си филистимляни. Историята за Самсон и Далила е разказана в Книга Съдии Израилеви.]
	Знам, че първите двама по стан
	не били различими почти
	(по-подробно за тях прочети
9395	какво пише свети Августин*).
	[* Според Андре Ланли Жан дьо Мьон се позовава на произведението на Свети Августин «За Божествения град», XVІІІ, 19.]
	За Херакъл най-вещо Солин*
	[* _Солин_ — латински географ от ІІІ в. сл.Хр.]
	ни говори: тъй силна снага
	не е имал друг мъж досега;
	седем стъпки висок бил на ръст,
9400	а пък в схватките тъй бил чевръст,
	че дванайсет чудовища страшни
	победил в боеве ръкопашни.
	За последното — за Деянира* —
	[* _Деянира_ — съпруга на Херакъл, най-храбрия елински герой. При преминаване на р. Евен кентавърът Нес се опитал да я отвлече и бил убит от Херакъл, но преди смъртта си успял да й даде своята напоена с отрова дреха уж като средство против любовна магия. Измъчвана по-късно от ревност към Иола, тя изпратила на Херакъл дрехата на Нес и така неволно причинила мъчителната смърт на съпруга си. Авторът се придържа към Овидий, «Метаморфози», XV, 134–220.]
	сили в себе си той не намирал.
9405	Тя била му съпруга любима,
	но той обич престанал да има
	към жена си, защото Иола
	запленила го… Ревност пробола
	Деянира. Ужасно сърдита,
9410	една риза, с отрова пропита,
	тя му пратила. Стройното тяло
	в огън страшен за миг запламтяло
	и всесилният, горд великан
	бил от свойта жена обуздан.
9415	Самсон също със сила блестял
	и това си достойнство дължал
	на косата си. Без напрежение,
	с десет души той водел сражение
	като с десет петли, но Далила
9420	от косата го подло лишила.
	Ако аз продължа да говоря,
	може грешка неволна да сторя
	и когато със някой мръсник
	се сбереш, още в първия миг
9425	ти така ще представиш нещата,
	че той я ще ми счупи главата,
	я от бой ще ми смели гръбнака.
	Предпочитам, дордето кривакът
	е във моите здрави ръце,
9430	отвратил се от твойто лице,
	така теб с него аз да наложа,
	че да смъкна завчас твойта кожа.
	И не ще могат нито съседи,
	ни любовници, ни братовчеди
9435	да ти дойдат на помощ тогаз.
	Та нима брак предложих ти аз,
	за да бъда така опетнен?
	Да е трижди проклет този ден,
	в който мен ме е майка родила,
9440	щом безсрамно си ти позволила
	на тез кучета мръсни и гнусни
	да те милват и с думи изкусни
	да те вкарат в тоз гибелен път.
	Та нали тъкмо аз съм мъжът,
9445	на когото тъй скъпо му струва
	да те храни, облича, обува!
	Нали аз господар съм ти днес!
	Ти защо оскверни мойта чест,
	защо с долни мъже все дружиш
9450	и пред хората тъй ме петниш?
	Чрез съблазни, за срам и позор,
	тъй размътиха те твоя взор,
	че, не виждайки нищо от сласт,
	ти изпадна под тяхната власт.
9455	Зад гърба ти те хули изричат,
	а пред тебе в любов ти се вричат.
	Уж с теб искрено всички общуват,
	а отминеш ли, вече се чуват
	и сплетни, и одумки лукави.
9460	Всеки всичко за себе си прави,
	но, уви, ти това не разбираш
	и в ръцете им все се навираш,
	а те знаят какво да ти искат:
	ще те галят, опипват, натискат,
9465	без да срещат от теб съпротива…
	При тях всяка жена тъй отива.
	Като мъж, на мен също така
	ми се ще да погаля с ръка
	женско тяло, да сетя наслада
9470	не, обаче, от твойта плът млада,
	не от ласките, дето раздаваш.
	Как ревнувам, че ти позволяваш
	да те гледат с какво си обута,
	да се радват на твойте бижута,
9475	на безбройните ти тоалети,
	на токите, на твойте жакети.
	И за всичко пари съм ти е дал
	аз, съпругът ти, този абдал,
	този честен наивник, когото
9480	ти зарязваш безсрамно, защото
	те очакват мъже нечестиви.
	При тях ходиш ти с рокли красиви,
	всеки път се обличаш богато,
	слагаш разни бижута от злато,
9485	за които аз хиляди лири
	на най-опитните ювелири
	заплатих… А днес вехна, слабея,
	но за по-добри дни аз не смея
	и да мисля при тези неволи.
9490	От това, дето носиш, какво ли
	би ме радвало? Тези ширити,
	тези шапки, със злато обшити,
	по най-скъпите модни модели,
	тези толкова фини кордели,
9495	тези обръчи в златен обков,
	колието, жакетът ти нов,
	тези панделки, тези венчета,
	украсени с изящни цветчета,
	тез бижута от слонова кост,
9500	всички те предизвикват в мен злост.
	Инкрустирани с чисти рубини,
	те са тъй грациозни, тъй фини,
	тъй блещукат със ред изумруди,
	че на чара ти всеки се чуди.
9505	Тези брошки и тези гердани,
	тези рокли и тези колани
	с фини перли и с тежка позлата,
	та нима ти им знаеш цената?
	Каква полза аз имам от тях,
9510	щом като те въвличат те в грях.
	Всички твои обувки чудесни
	са направени толкова тесни,
	че ти често си вдигаш полата
	да ти гледат мъжете краката.
9515	От свети Тибо искам едно:
	да ми дързост дари, та дано
	да продам всичко туй за три дена,
	а пък ти да скимтиш унизена
	във краката ми. В името Боже
9520	се кълна, че тъй вече не може!
	Не ти трябват одежди излишни:
	ще останеш със рокля кълчищна,
	с пола груба и с шаечна дреха,
	а отгоре, все пак за утеха,
9525	с един шал, но съвсем овехтял,
	че да будиш у хората жал.
	Ще си слагаш на кръста колан,
	но не сърмен и не златоткан,
	а от кожа, и то от най-проста.
9530	Едни мои ботуши са доста
	овехтели, обаче аз знам
	на кой вещ обущар да ги дам
	да ти спретне такива обуща,
	че весден да ги носиш с навуща.
9535	Ще захвърлиш и всичко, с което
	ти се гиздиш и ходиш, където
	те очакват развратници млади,
	та ведно с тях ти в плътски наслади
	да се валяш без срам по тревата.
9540	Не ща там да ти стъпват краката!
	А сега ми кажи, ама честно,
	че на мене не ми е известно,
	откъде е онази премяна,
	със която ти бе на мегдана
9545	с покварени мъже да играеш?
	Отговаряй! Ти най-добре знаеш,
	а аз нямам изобщо хабер…
	Ти закле се в свети Филибер,
	в свети Петър и в други светии
9550	(за да нямаш със мен разправии),
	че платът е от твоята майка,
	че тя вечно за мене се вайка
	да не харча по тебе пари,
	че била уж готова дори
9555	всички разходи тя да поеме.
	Аз си мисля, че вече е време
	някой даже с пердах да накара
	тази мръсна развратница стара
	да узнае какво заслужава,
9560	след като тя ме тъй заблуждава.
	Досега аз от нея такива
	измишльотини чух, че не бива
	тъкмо нея да питам дали
	ти си искрена с мене. Нали,
9565	както казват навред, дъщерята
	се най-често на майка си мята.
	Вие сте от еднакво тесто
	и аз вече разбирам защо
	срещу мен се сговаряте тайно.
9570	Та нали за мнозина е знайно,
	че и тя на такова кросно
	е навивала свойто платно.
	Как тогава аз вяра да имам
	в тази сплетница непоносима?
9575	Знам къде ви най-много сърби.
	И за нея е точил зъби
	не един извратен гладен пес.
	Песента й изпята е днес
	и лицето й вече посърна.
9580	Затова се към тебе обърна
	и в неделята няколко пъти
	те отвежда далеч от дома ти:
	на друг тя за пари те предлага
	и така на честта ми посяга.
9585	Тя отива, по стар обичай,
	придружена от тебе, в чужд край,
	да участвате уж в поклонение.
	А пък прави го тя с намерение
	лично теб тук и там да представи
9590	и щом някому ти се понравиш,
	като кон на пазар те продава.
	И във случая сделката става
	точно тъй, както тя я разбира.
	Ах, какво ли все още ме спира,
9595	та не скърша така твойте кости,
	както печено пиле пред гости?“
		И ревнивецът с гняв във очите
	хваща свойта жена за косите
	и връхлита досущ като скот
9600	върху нея. Потънал във пот,
	той я тегли и бута… Лъвът,
	ненадейно открил меча плът,
	не е толкова чак разярен…
	Но съпругът е тъй озверен,
9605	че я влачи из цялата къща,
	на молбите й жалки отвръща
	със обиди и по-свиреп става,
	щом тя почне да се оправдава.
	Мъжът толкова чак озлобен е,
9610	че дордето тя плаче и стене,
	той със пръчка я бие жестоко.
	Почва тя да крещи нависоко
	всевъзможни язвителни думи,
	но съседите чуват тоз шум и
9615	бързо се накъм тях устремяват
	и с усилие ги разтървават.
	И съпругът, макар превъзбуден,
	да я пусне се вижда принуден.
	На жената й идва до гуша
9620	все кавги от мъжа си да слуша,
	а пък щом той от нея желае
	както свири й, тъй да играе,
	как тя дружески би се държала
	спрямо него?… Та тя би желала
9625	той да се запилее далече
	и оттам да не се връща вече.
	Как могла би в тоз случай жената
	да го срещне с любов във душата?
	Не ще стане това никой път!
9630	Да допуснем, че може мъжът
	на крила навъзбог да се вдигне,
	до небесния свод да достигне
	и оттам да огледа навред
	по земята с какво е зает
9635	постоянно човешкият род,
	да размисли над своя живот,
	и тогава не би той разбрал
	на каква е злина налетял.
	Та какво ли не може жената!
9640	Мъжът вечер си ляга в кревата
	и изобщо си няма представа,
	че когато сам с нея остава,
	той живота си даже рискува.
	Според мен риск голям съществува
9645	тя да го прободе с нож без време,
	ако мисъл за мъст я обземе,
	Ако все пак не вдигне ръка
	срещу него, ще действа така,
	че безспирно да се той коси,
9650	и живота му тъй ще скъси.
	А пък види ли, че се налага,
	от мъжа си далеч ще избяга.
	Щом си нещо жена науми,
	тя не се ни свени, ни срами
9655	и със право мъжете си мислят,
	че жена със добро не кандисва.
	И Валерий бил също на мнение,
	че за никой мъж няма значение
	дали люби го тя, или мрази,
9660	че най-важно е той да се пази
	от жената, защото е склонна
	зло да върши със дързост изконна.
	И обратно, глупакът ревнив
	(дано вълци разкъсат го жив!)
9665	се държи като пръв господар
	към жена си, а тя за другар
	го е взела и друга цел няма,
	освен тази до гроб все тъй двама
	да живеят с любов във душата
9670	и за равна мъжът да я смята.
	Тя не му е слугиня подвластна
	и ако на неволя ужасна
	я подложи и все я тормози,
	ще обича ли тя още този,
9675	който иска към смърт да я тласне?
	Любовта неминуемо гасне,
	ако е угнетено сърцето,
	и ликува тя само където
	е напълно свободна душата.
9680	Неизбежно менят се нещата
	при ония, в чиито гърди
	е туптяла любов отпреди.
	След като са обвързани с брак,
	нима знаят съпрузите как
9685	цял живот да я пазят в душите?
	Колко бързо забравят се дните
	на голямата прежна любов!
	Преди брака мъжът е готов
	най-послушен прислужник да стане
9690	на жена си. Щом с нея венчан е,
	непрекъснато той й внушава
	като роб да му се подчинява.
	А преди я е любил все пак!… —
	„Тъй ли?“ — „Да!“ — „Колко странно! Но как?“ —
9695	„Така силно, че щом тя му каже:
	«Скочи, мили!», готов бил той даже
	без да мисли, да скочи веднага
	и в жарава, щом тъй се налага.
	Една грижа уж имал той само —
9700	да е вечно доволна жена му.
	Ала щом тя съпруга му става,
	колелото се тъй завъртява,
	че тоз, който послушен уж бил,
	казва й, че е вече решил
9705	да му бъде тя вярна слугиня,
	и като най-покорна робиня,
	да поддържа дома му във ред
	и за всичко да дава отчет.
	Нима той тъй постъпва, защото
9710	на жена си желае доброто?
	Колко жалко е да си невеж
	цял живот и такъв да умреш!
	Ако свястна жена, без късмет,
	вземе си за съпруг мъж проклет,
9715	тя кълне свойта зла орисия.
	Той изпърво уж бил най-добрият,
	най-изпитан и верен другар,
	а след туй й надява юлар.
	Щом един мъж жена си потиска,
9720	как той обич от нея ще иска?
	Все пак тя му е имала вяра,
	но, прилагайки своята мяра,
	мъжът инак играта подрежда
	и на нея и капка надежда
9725	за нормален живот не остава.
	Всички зарове той разиграва,
	предрешавайки бъдните дни.
	Ако в нещо тя се провини,
	той ругае я, тя му отвръща
9730	и животът им тъй се обръща,
	че във свойта омраза дълбока
	стигат те до вражда най-жестока.
	Едно време, приятелю драг,
	дорде все още нямало брак,
9735	равноправни мъжът и жената
	си живели. За тях свободата
	била нещо дотолкова свято,
	че дори за арабското злато
	те не биха я нивга сменили.
9740	Та как биха се те примирили
	да престанат да бъдат свободни
	зарад някакви сделки изгодни,
	Всеки в родния край си оставал
	и изобщо не се осмелявал
9745	по далечни земи да се скита.
	Язон* още не се бил опитал
	[* _Язон_ — син на Езон, царя на Йолкос в Тесалия. Вуйчо му Пелий, за да го отстрани от престола, го изпратил в Колхида да завладее Златното руно, като оглави похода с кораба «Арго» на гръцките герои, наречени аргонавти. За да получи от цар Еет руното, трябвало да впрегне в плуг два огнедишащи медноноги бика, да разоре нива, да посее зъбите на дракона, убит от Кадъм, и да надвие въоръжените воини, които ще поникнат. С помощта на царската дъщеря Медея, у която Венера разпалила страстна любов към героя, Язон изпълнил успешно мисията си. След завръщането им в Йолкос Медея подмладила с чудодейни билки Езон и подмамила дъщерите на Пелий да насекат на парчета баща си. Изгонен от Пелиевия син Адраст, Язон избягал в Коринт. По-късно, заради дъщерята на коринтския цар, изоставил Медея, но тя си отмъстила жестоко: подпалила града, погубила с отровни дарове съперницата си и убила двете си деца от Язон. Тук и по-нататък — стихове 13700–13735 — авторът следва повествованието на Овидий в «Метаморфози», VІІ, 1–403.]
	със другари да мине морето
	и на кораб да идат там, дето
	било Златното руно. Когато
9750	бог Нептун ги видял сред водата,
	изненадан бил той и втрещен,
	че могъл би да падне във плен,
	бог Тритон* бил обхванат от бяс,
	[* _Тритон_ — морско божество; известявал волята на Нептун, като надувал ечаща раковина и с нейните звуци успокоявал или вълнувал морето.]
	а Дорида* загубила свяст.
	[* _Дорида_ — древногръцка морска богиня, дъщеря на Океан и Тетия, съпруга на морския бог Нерей, от когото родила петдесетте нереиди.]
9755	Как от ужас в тоз час не умрели
	всички те, щом в морето видели
	същества, непознати за тях!
	Обладани от смут и от страх,
	те следели как сръчно гребците
9760	с настървение порят вълните.
	Широк бил им тогава светът;
	не познавали морския път
	но пък имали всичко, което
	било нужно тогаз на сърцето
9765	и на разума, и затова
	те се ползвали с равни права.
	Откровени, сърдечни, открити,
	всички те били радостни, сити
	и живеели в мир и любов
9770	в унисон със сърдечния зов.
	За тях чужда била користта
	и на`й тачели те любовта,
	но, уви, за позор и за срам,
	_Лъжа_ с меч появила се там,
9775	придружена от _Риск_ и от _Грях_
	(нийде няма по-алчни от тях).
	След туй _Гордост_, с надменност прочута,
	в близост с първите спряла надута,
	_Лакомия_ и _Завист_ били
9780	все по същото време дошли,
	там и други пороци се стекли
	и задружно от ада извлекли
	_Бедност_. Нейната първа поява
	във света става тъкмо тогава
9785	(нека бъде проклет този час,
	в който тя се яви между нас!)
	И понеже целяла горката
	да надмогне все пак нищетата,
	тя със своя син _Обир_ дотук
9790	се домъкнала. Нямало друг,
	който би бил във нейна защита!
	(Ала как е могъл да разчита
	той на нея, щом ходел, където
	много трудно избягвал въжето,
9795	а баща му — _Разбито Сърце_ —
	все го срещал със скръбно лице).
	Открай време _Лаверна_* била
	[* _Лаверна_ — римска богиня на тъмнината, покровителка на разбойниците и крадците.]
	взела всичките тъмни дела
	на престъпната сган под закрила
9800	и била междувременно скрила
	греховете човешки в мъгла,
	но какво всъщност тя е могла
	да направи, щом идвал денят,
	в който всичко узнавал светът
9805	и злосторникът бивал разкрит?
	Тя била милосърдна на вид,
	но какво би това променило,
	щом си вече качен на бесило.
	Разкаянието не помага,
9810	щом _Съдба_ вече с теб разполага.
	Тези демони зли и зловещи,
	под напора на страсти горещи
	възприемали с явна ненавист
	и със пъклена злоба и завист
9815	туй, че всички щастливо живеят,
	и се втурнали вредом да сеят
	между хората гняв, препирни,
	разногласия, разпри, злини.
	И понеже за злато ламтели,
9820	те в утробата земна се врели
	и извличали ценни метали,
	изумруди, сапфири, опали.
	_Лакомия_ и _Алчност_ тогаз
	породили у хората страст
9825	за богатства. Безспир _Лакомия_
	пари трупа във свойта кесия,
	а пък _Алчност_ е толкоз свидлива,
	че не вярвам, дордето е жива,
	дори пукнат петак да прахоса.
9830	Нали знае добре за кого са —
	за потомци и близки роднини,
	ще ги пази тя дълги години.
	Кой не би й почел старините
	с мисълта да й вземе парите
9835	(стига зло да не му мине път)?
	Ала в случай че иде на съд
	и беда сполети я, едва ли
	ще я някой тогава пожали.
	Става тъй, че човешкият род,
9840	уви, скъсал със оня живот,
	който водели първите хора.
	Всички почват за свой дял да спорят,
	и начесто в ход пускат лъжата.
	Щом била разделена земята
9845	на парцели с межди и огради,
	разразили се разпри и свади;
	затуй всеки ламтял да открадне,
	щом насгода му нещо попадне.
	Който сила и власт притежавал,
9850	той от лъвския пай получавал.
	Един тръгвал на път да плячкосва,
	друг, от мързел, не щял да скитосва,
	а в дома му потайно се вмъквал
	и, каквото намерел, отмъквал.
9855	Всички сметнали вече за нужно
	някой мъж да посочат задружно,
	който щял да преследва крадците
	и да сочи със пръст подлеците.
	Правосъдие щял да раздава —
9860	както той нареди, тъй да става.
	И избрали си те господар,
	назовали го крал или цар —
	той бил видимо силен и снажен
	и от всичките станал най-важен.
9865	Пред тях клетва положил дори,
	че спокойствие вред ще цари,
	че ще има законност и ред,
	ако всички поемат обет
	да заделят по част от благата
9870	и за него — във вид на отплата.
	Подопечните се съгласили,
	а управникът със воля и сили
	оправдавал добре своя пост.
	Но крадците, обзети от злост,
9875	проследявали где ходи той,
	награждавали го със як бой,
	и се втурвали пак да крадат.
	Нарушен бил отново редът.
	Щом за тез произволи узнали,
9880	всички хора отново се сбрали
	и решили във най-кратък срок
	да се вземе от всеки налог
	за издръжка на гвардия царска.
	Изначалната помощ другарска
9885	се превърнала в ренти, в дарения
	на имоти и цели имения
	и кралете сдобили се с власт.
	Тези данни достигат до нас
	чрез трактати и томове цели.
9890	В тях се казва и как са живели
	прадедите в онез времена,
	без да знаят какво е война,
	а на техните автори днес
	дължим искрена почит и чест.
9895	И така дошло време, когато
	разни хора натрупали злато,
	състояния цели събрали,
	от безценните ковки метали
	изработили скъпи предмети
9900	(токи, копчета, пафти, фуркети).
	От желязо ковачи били
	изработили остри стрели,
	саби, ризници, щикове бойни
	и ги дали на храбрите войни;
9905	построили си кули високи,
	оградили ги с ями дълбоки
	и със каменни яки стени.
	Заживели в тез кули едни,
	а пък други дворци изградили
9910	и там свойте съкровища скрили.
	Но от страх били всички обзети
	да не би да им бъдат отнети
	тези ценни богатства — крадците
	предизвиквали ужас в дворците.
9915	По-заможните вече видели,
	че с печалбите също растели
	страховете им. С разни похвати
	те успели да станат богати,
	после взели дори да ламтят
9920	всичко общо да си присвоят
	със единственото намерение
	да добият по-крупно имение:
	един колкото двайсет владеел
	и за още имоти радеел.
9925	Лично аз за подобни гладници
	не бих дал и една торба трици.
	Та какво ме е грижа за тях,
	щом навличат си грях подир грях?
	Аз изобщо не искам да знам
9930	дали те са за смях и за срам,
	дали хранят любов и омраза.
	Уви, с думи не мога изказа
	как е грозно и гнусно, когато
	се продава безсрамно за злато
9935	светлолика красавица млада.
	Нали тъкмо на нея се пада
	любовта и честта да цени,
	както правят добрите жени.
	Та кой днеска не се отвращава
9940	от жената, която продава
	свойто тяло? Аз още веднъж
	ще повторя, че всеки млад мъж
	трябва, щом е в опасност, да може
	да се брани, а щом се наложи,
9945	да оказва на своята мила
	безусловна, надеждна закрила…
	Но и тя да не го изоставя!
	Ако всеки с дълга си се справя,
	мъжът имал би мир във душата
9950	и доволна била би жената.
	Но и друг съвет аз бих ти дал:
	щом съпругът е вече разбрал,
	че жена му за него се сеща
	много рядко и с друг мъж се среща,
9955	нека първом не я той кори
	и на мил да се прави дори,
	нека с такт се към нея обърне,
	та във правия път да я върне.
	В изневяра дори да я хване,
9960	нека сдържан все пак да остане,
	да не й за измама говори
	и да се на наивен престори,
	да твърди, че разсеян уж бил,
	че не я е във грях уличил,
9965	та през идните няколко дена
	да не се чувства тя отчуждена.
	Ако някой писма й изпраща,
	не е нужно мъжът да захваща
	да чете какво пише във тях,
9970	че така той би влязъл във грях.
	Да не прави бележка сърдита
	на жена си, че с друг някой скита,
	че отива начесто където
	очевидно й тегли сърцето:
9975	ни се кара жена, ни се води,
	затуй, дето ще, нека да ходи.
	Един древен мъдрец подчертава,
	че когато мъжът се надява
	на любов от страна на жената,
9980	нека той й цени свободата
	и в противен затвор свойта къща
	нека никога той не превръща.
	Да си ходи тя дето си иска.
	Щом съпругът я властно потиска
9985	и не й дава много да скита,
	щом за всичко държи да го пита
	и отправя й упреци груби,
	любовта й съвсем ще изгуби.
	Да не вярва на тези, които
9990	срещу нея говорят открито,
	а когато я злъчно корят,
	да им казва, че просто грешат,
	че напразно им мелят устата,
	че не му е порочна жената,
9995	че се винаги скромно държи,
	че със други мъже не дружи
	и затуй я така уважава.
	Нека в нищо не я укорява
	и до бой да не стига, че той
10000	ще сгреши, ако мисли, че с бой,
	със обиди и с думи лукави
	би могъл да я някак застави
	да го люби, или че ще може
	да я с думи добри уталожи.
10005	Ако искаш да хванеш котак,
	не размахвай към него кривак,
	че горкото животно веднага
	надалече от теб ще избяга.
	Ако своя съпруг тя обижда
10010	безпричинно и явно той вижда,
	че жив може да го одере,
	за мъжа би било най-добре
	да не кипва от ярост обзет,
	а да казва, че той занапред
10015	ще е мил и вежлив, стига само
	да остане доволна жена му,
	и че той предпочел би смъртта
	пред живот, зареден с мисълта,
	че наскоро ги чака раздяла.
10020	Ако тя се е с него заяла
	и със хули и упреци разни
	всеки ден, непрестанно го дразни
	и това му дотолкоз дотяга,
	че дори да я бие посяга,
10025	нека после с любовни игри
	да се някак с жена си сдобри,
	да не би пък да го изостави.
	Щом съпругът така не направи
	и е беден, с надменна гримаса
10030	тя ще го много лесно паряса.
	Това значи, че щом е бедняк,
	трябва той да превива гръбнак
	и добре в любовта да внимава:
	на гнева си простор да не дава,
10035	да приема без ропот обиди
	и каквото да чуе и види,
	да не се възмущава открито,
	както правят мъжете, които
	са богати. Богатият може
10040	на жена си и бой да наложи,
	без да го притеснява това,
	че тя вири превзето глава.
	Ако иска мъжът да дружи
	и със друга жена, но държи
10045	да не скъсва със първата, може
	той на втората дар да предложи:
	обици, шапка, шалче, гердан,
	пръстен златен или пък колан,
	ала трябва добре да се пази
10050	да не бъдат познати от тази,
	на която е той изменил.
	Инак болка би й причинил,
	би усетила даже бодежи
	във сърцето си, щом забележи,
10055	че с тях някоя друга се пери,
	и утеха не ще си намери.
	Да не ходи той с новата там,
	дето първата милвал е с плам,
	да не би да се срещнат случайно
10060	те на същото място потайно,
	че щом ревност обземе жената,
	луда злост й изпълва душата —
	става по-страшна тя от глиган,
	който бяга от кучешка сган.
10065	Обладана от ярост нечута,
	тя показва се даже по-люта
	от лъвицата-майка, която
	със стрела е ранена в ребрата,
	дорде малките лъвчета сучат.
10070	Ако нявга на теб ти се случи
	да настъпиш усойница в двора,
	знай, че тя на теб няма да стори
	чак такава голяма злина,
	на каквато ревнива жена
10075	е способна, когато със друга
	ненадейно си свари съпруга.
	И дори да не ги изненада,
	че се любят, от ревност тя страда,
	ако чуе от злите езици,
10080	че мъжът й веднъж по тъмница
	друга някаква дама задявал.
	Но не бива мъжът да признава,
	че се среща със чужда жена,
	даже в случай на явна вина.
10085	Нека той закълне й се даже,
	най-любезни слова да й каже,
	след това да прибегне дори
	до приятни любовни игри,
	та дано ревността й сподави.
10090	Щом на мира не го тя остави,
	а повтаря безспир, че желае
	той на всяка цена да признае,
	че в живота поне един път
	е бил с някоя друга, мъжът
10095	трябва само едно да повтаря:
	че, уви, една блудница стара
	със лъжа го била покорила
	и че той бил принуден насила
	на уловките й да се хване,
10100	но че друг път туй няма да стане.
	С думи кротки, добре преценени,
	с обещания, с клетви смирени
	трябва дамата той да накара
	да му има за в бъдеще вяра;
10105	да твърди, че ще бъде почтен,
	че дочуе ли тя някой ден,
	че е с друга жена, по-добре
	от ръката й той да умре;
	да кълне той оназ курва долна
10110	да се гътне от зла болест болна,
	да се в някой дълбок вир удави,
	че да спре на глупак да го прави,
	обладана от пъклена страст;
	да твърди, че над него тя власт
10115	не ще има, че с нея на среща
	не ще ходи, не ще се и сеща
	за оназ шарлатанка лукава.
	Щом жена му омекне, тогава,
	без да губи ни най-малко време,
10120	мъжът нека гальовно я вземе
	на ръце, да й шепне отблизко
	топли думи и прошка да иска
	най-покорно за грешките прежни.
	Със целувки и ласки най-нежни
10125	вярност нека й той обещае,
	да повтаря, че много се кае,
	че не ще й се сърди, та даже
	ако тя го най-строго накаже.
	Ако всичко приключи щастливо,
10130	мъжът в никакъв случай не бива
	да се хвали — туй дразни жената.
	А мнозина петнят имената
	на жените, без те поначало
	да са пипвали тяхното тяло.
10135	На такива хвалби е способен
	само който е глупав и злобен.
	Да се хвалиш е грешка голяма!
	Този, който се перчи, ум няма
	и го смятат за пълен глупак.
10140	И успехи да има, все пак
	мъжът нека ги пази във тайна.
	Та нали любовта е омайна
	с туй, че своите бисери скрива —
	тя споделя ги само с такива,
10145	дето много държат на честта.
	И затуй се цени любовта.
	Ако легне любимата болна,
	със загриженост най-драговолна
	мъжът нека така я обгърне,
10150	че след туй тя с добро да му върне.
	Нека искрено той съжалява,
	ако все болестта продължава,
	да й бъде безспир пред очите,
	да й често целува страните,
10155	да твърди, че е вечно готов
	зарад нея и свойта любов
	да преброди безбрежна страна,
	да се грижи весден за храна
	и лекарства — каквото да струва,
10160	трябва болната да излекува.
	Не е зле, за да я забавлява,
	разни случки да й съчинява,
	да ги в някакви сънища вплита,
	да й казва, че щом се опита
10165	да заспи, се унася в сън чуден
	(нищо че цяла нощ бил е буден),
	че дордето в леглото си спял,
	той насън я е гола държал,
	че кръвта му от страст закипяла,
10170	или пък че съвсем оздравяла
	я сънувал, или че тя вече
	е заминала твърде далече
	и че там той я бил забелязал.
		Драги мой, тук не всичко съм казал,
10175	но все пак ти накратко представих
	какво трябва един мъж да прави,
	за да бъде жената доволна
	(та била здрава тя или болна),
	ако иска любовния огън
10180	да поддържа, защото, ей Богу,
	този огън би лесно изтлял,
	щом не се е мъжът постарал
	всичко нужно да стори за нея.
	Но по тоз въпрос лично аз смея
10185	да твърдя, че, за жалост, жената
	няма толкова ум във главата,
	за да бъде мъжът убеден,
	че жена му един божи ден
	няма с някой друг мъж да избяга.
10190	Все едно е мъжът да залага
	на късмета змиорка във Сена
	със ръка да държи, уловена
	за опашката. Как във водата
	ще я някой възпре да се мята
10195	бързешката насам и натам?
	Човек лесно разбира и сам
	как трудът му нахалост отива.
	Но, естествено, драги, не бива
	да се мисли, че туй ще важи
10200	за жената, която държи
	на честта си. Но аз, за зла чест,
	жена честна не срещнах до днес.
	Соломон, който толкоз вещ бил,
	и той свястна жена не открил,
10205	затуй пише, че в свойта държава
	благонравна жена не познава.
	Ако ти във далечен чужд край
	я откриеш, не се колебай
	и веднага за своя съпруга
10210	я вземи. Като никоя друга
	ще се влюби тя в теб и изцяло
	ще е твоя — и духом, и тялом.
	Щом жената не ходи на лов,
	за да търси странична любов,
10215	щом е умна и честна, тогава
	тя на _Девственост_ вярна остава.
	Много искам, преди да приключа,
	и на друг урок теб да науча.
	Ако става въпрос за девици,
10220	било грозни, било хубавици,
	мъжът трябва най-вече да знае,
	че щом някоя той пожелае,
	е добре да държи занапред
	на един твърде важен съвет:
10225	да обсипва жената с хвалби,
	да й казва, че нивга не би
	той на нейния чар устоял.
	И понеже съм доста видял,
	ще ти кажа, че даже когато
10230	е наистина свястна жената
	(стара, млада, царица, слугиня,
	светска дама или монахиня),
	много скоро би тръгнала тя
	(и не ще я гризе съвестта)
10235	с този, който я все възхвалява.
	За грозница дори да минава,
	мъжът нека споделя със нея,
	че по хубост прилича на фея:
	щом го казва със страстни слова,
10240	лесно тя ще повярва в това.
	И която жена е пъпчива,
	пак се мисли за много красива
	и на мъжка любов се надява.
	Но е нужно мъжът да внимава
10245	да е с нея вежлив, добродушен,
	ако чака той прием радушен.
	На жените такъв е умът,
	че натякване те не търпят
	и на практика трудно приемат
10250	от друг някой съвети да вземат.
	На жената не ще й хареса
	мъж, опитващ се с външна намеса
	върху нейния ум да влияе.
	Така, както една котка знае
10255	по рождение мишки да хваща,
	без да я на училище пращаш,
	и каквото със нея да правиш,
	тя инстинкта не ще си остави,
	тъй жената, щом нещо реши,
10260	дори явно да е, че греши,
	че безспорно това ще е вредно,
	ако то според нея е редно,
	тя съвети от друг не признава.
	Една дама не се научава
10265	на инат — той е нещо вродено.
	Как да бъде тогаз отстранено?
	Този, който й дава съвет,
	любов няма да срещне в ответ.
	Сега нека, приятелю драг,
10270	да се върнем на розата пак.
	Щом до нея се ти добереш,
	на друг никой не ще я дадеш —
	несравнимо красива е тя.
	Ако сбъдне се твойта мечта,
10275	ще си весел и радостен ти,
	докато този храст прецъфти,
	Бъди вечно към нея грижлив
	и тя теб ще направи щастлив.
	В нея има такваз красота,
10280	че едва ли подобни цветя
	нейде другаде ти би открил.“
	„И аз мисля, приятелю мил —
	рекох аз — че такъв хубав цвят
	няма нийде по белия свят.
10285	Под щастлива звезда той роден е.“
	Дръзновение вдъхна у мене
	този мой най-доверен приятел.
	А той толкова беше препатил
	и такваз вещина притежава,
10290	че _Разумност_ дори надминава.
	В това време явиха се пак
	_Блага Дума_ и _Помисъл Благ_
	и това с неизказана радост
	ме изпълни, обаче, за жалост,
10295	_Поглед Мил_ не ми бяха довели —
	очевидно не бяха успели.
P$


>>
P>
	Щом със всички тях сбогом си взех,
	аз по своя път бавно поех
	и омаян вървях с лекота
10300	по поляни с дъхтящи цветя.
	Птички прелестни бяха запели
	благозвучни, упойващи трели
	и със свойта мелодия тиха
	те наистина ме възхитиха.
10305	Но, уви, аз измъчвах се много
	от това, че Приятелят строго
	ми заръча до замъка чак
	да не стигам. Кажете ми как
	да се вслушам във него, когато
10310	само таз мисъл имах в главата?
	И така, щом се с тях разделих,
	тръгнах аз, но надясно не свих,
	а поех по пътечката вляво,
	като мислех, че тъй по-направо
10315	до целта ще ме тя изведе…
	Как желаех да видя къде
	_Добър Прием_ сега се намира.
	Крачех аз, но от ужас примирах
	да не се на пазачи натъкна,
10320	а тъй исках оттам да измъкна
	_Добър Прием_. Ако се окаже,
	че тоз замък по-крехък е даже
	от откъснат от клонка зрял плод,
	че отворен е главният вход
10325	и че мога да стигна затвора,
	без да срещам пазачи из двора,
	за какво ли изобщо съм годен,
	щом тогаз не се види свободен
	моят най-мил другар _Добър Прием_?
10330	Щом възможност пред мен се открие,
	жертвал бих и стохилядна сума,
	но ще спазя аз своята дума.
	Но когато дотам приближих,
	без да ща, се от пътя отбих.
10335	С мисъл все за тоз цвят ароматен,
	забелязах в един кът приятен,
	до чист извор, под сянка голяма,
	една много внушителна дама.
	С форми хубави, прелестна, млада,
10340	отпочиваше тя на прохлада
	там със своя приятел интимен.
	Зная само, че нейното име
	бе _Богатство_: по всичко личеше,
	че от род благороден тя беше.
10345	Аз във взора й строгост съзрях
	и от нейния вид подразбрах
	че тя беше на пост в този кът.
	Щом видях ги, аз спрях насред път
	поздравих, като сведох глава,
10350	те отвърнаха, но без това
	да подбуди увереност в мен.
	Аз попитах, със вид притеснен,
	коя точно пътека извежда
	там, където се днес разпорежда
10355	_Давай Много_. Тя рече: „Ей тази,
	но аз тук съм на пост и я пазя.“
	„Ах, госпожо, Бог свойта закрила
	да ви дава, бъдете тъй мила
	да ме пуснете бързо да стигна
10360	дотам, дето се замък издига
	Той от _Ревност_, доколкото знам,
	преди време иззидан е там.“
	„В никой случай. Не ти разрешавам.
	Та аз, момко, не те и познавам
10365	и по тоз път не ще продължиш.
	Ще те пусна, щом толкоз държиш,
	не по-рано от десет години.
	Само моите близки роднини
	дотам ходят. Дори да твърдиш,
10370	че родът ти живее в Париж
	или пък в Амиен, пак не бива
	да те пусна напред. Там отива
	само който със танци и песни,
	със шеги, в удоволствия лесни
10375	си прекарва приятно живота.
	Един сдържан човек без охота
	би се впуснал в такива игри —
	та той би ги отминал дори.
	Там тълпата, от буйство обзета,
10380	със виоли, с цигулки, с дайрета
	весели се сред глъчка и смях,
	хвърля карти, играе на шах,
	а отпосле яде до насита
	и се чувства безмерно честита.
10385	Стари сводници водят ергени
	и ги свързват с моми пременени,
	за да скитат в поля и гори,
	и дордето кръвта им гори,
	да лудуват, да викат безумно
10390	и от дивите гъски по-шумно.
	След това пък търчат да се къпят,
	накъм ваните леко пристъпят
	и с цветя и венци на главата
	влизат заедно те във водата.
10395	_Луда Щедрост_ тогаз ги прибира
	в своя хан и така ги обира,
	че те тутакси виждат се бедни.
	Тогаз всеки, със вопли поредни,
	се ядосва, щом само си спомни,
10400	че прахосал е средства огромни
	заради най-нищожни услуги.
	В безизходица виждат се други
	и затуй си продават земите
	за да могат отпосле с парите
10405	свойте дългове да изплатят.
	Придружавам ги аз по тоз път,
	но щом тръгнат в обратна посока,
	неминуемо _Бедност_ жестока
	ги преследва със студ, с голота:
10410	аз — на входа, на изхода — тя.
	Разпиляват се всички безвестни
	и макар че са умни и свестни,
	не се грижа за тях — в нищетата
	нека те си затрият главата.
10415	Ако все пак те с мен някой път
	драговолно се съобразят
	(макар туй доста рядко и трудно
	да се случва), тогаз нищо чудно,
	ако аз им посоча къде
10420	ще ги правият път заведе.
	Тези, дето тук идват най-често,
	се разкайват след туй най-злочесто,
	те от срам накъм мен не поглеждат,
	при тях всичко тъй зле се нарежда,
10425	че от ярост, от яд и от страх
	до смърт стигат мнозина от тях.
	Който моя съвет не зачита,
	той за почит от мен да не пита.
	Затова добре трябва да знаеш,
10430	че горчиво и ти ще се каеш.
	Запомни, че когато зли псета
	давят мечка, не е тя тъй клета,
	както ти в този случай би бил…
	И теб никой не би те спасил.
10435	Щом те _Бедност_ споходи, завчас
	ще попаднеш под нейната власт,
	а от нея спасение няма:
	_Глад_ на тънка постеля от слама
	неизбежно ще те умори.
10440	Той е неин слуга отпреди,
	толкоз верен и предан й бил
	и такваз рутина придобил,
	че когато се случай представи,
	може страшни злини да направи.
10445	Затуй _Бедност_ на _Глад_ поверила
	да се грижи за нейната мила
	рожба _Обир_… Едва ли те, дружно,
	са му дали каквото е нужно.
	Ако питаш къде _Глад_ станува
10450	ще ти кажа, че той поминува
	в кът шотландски, отдавна прочут
	с немотия и кучешки студ,
	сред поля каменисти, в които
	не растат ни треви, нито жито,
10455	и понеже цари вечна зима,
	ни дървета, ни храсти там има.
	За да има оскъден обяд,
	с остри нокти треви скубе _Глад_,
	ала там доста рядко са те,
10460	че трева по скали не расте.
	Само с няколко едри черти
	ще опиша тук _Глад_, та и ти
	да добиеш за него представа.
	Все расте той, но слаб си остава,
10465	недоимък го мъчи и днес,
	преживява със хляб от овес,
	гледа с хлътнали, мътни очи
	и умора пределна личи
	по изпитото бледо лице.
10470	Има хилави, сухи ръце,
	а щом взреш се, през кожата груба
	ще надникнеш във празна коруба,
	а не във обичайна утроба.
	Със единия крак той е в гроба,
10475	по гърдите му кости стърчат,
	от плът жива следи не личат
	ни по хълбока, ни по ребрата,
	ни по гушата, ни по бедрата,
	а коремът почти залепен е
10480	за гръбнака. Така изтощен е,
	че ще кажеш, че той вечно пости,
	щом останал е кожа и кости,
	или пък че _Деметра_*, която
	[* _Деметра_ (лат. Церера) — древногръцка богиня на плодородието и земеделието.]
	жътва носи през късното лято,
10485	на това място още не се е
	появила жито да посее,
	или че _Триптолем_* дотук чак
	[* _Триптолем_ — изобретател на плуга и разпространител на земеделието. Деметра го снабдила с класове и го изпратила на собствената си колесница, теглена от крилати дракони, да учи хората на земеделие.]
	не е идвал на драконов впряг —
	така, явно, _Съдба_ е решила.
10490	Тя, изглежда, не е позволила
	на _Деметра_ със _Глад_ да общува.
	Но откакто светът съществува,
	накъм _Бедност_ и друг път отвежда:
	непрестанно ти гръб ще привеждаш
10495	под властта й, щом твоят живот
	се изнизва без труд и без пот.
	И така, ако ти се решиш
	по бедняшкия път да вървиш,
	за да стигнеш до замъка, знай,
10500	че очаква те гибелен край.
	И където да идеш, навред
	вечно _Глад_ ще ти бъде съсед.
	_Бедност_ би могла, като по книга,
	да ти каже до _Глад_ как се стига.
10505	Той изглежда злочест и унил,
	но пред _Бедност_ показва се мил,
	ала тъй като тя е жестока,
	не изпитва той почит дълбока,
	и не чувства любов всеотдайна
10510	спрямо нея. Но, както е знайно,
	той от _Бедност_ крепи се все пак.
	И макар че е станал голтак
	зарад нея, безспирно почти
	ти ще видиш как _Глад_ се върти
10515	покрай нея, държи й ръката,
	с пръсти нежно й милва косата
	и със жар й целува очите.
	Ако _Обир_ заспи, за ушите
	_Глад_ го хваща и тихо му казва
10520	как да се от крадците предпазва
	и какво се налага да прави,
	та храна да си малко набави.
	А баща му със болка в сърцето
	си представя със ужас въжето,
10525	на което синът един ден
	вероятно ще бъде качен,
	ако бъде той хванат натясно.
	Може би вече стана ти ясно,
	че не ще стигнеш своята цел,
10530	щом по този лош път си поел —
	по-добре си друг път потърси!
	След като ти на мене не си
	служил предано, как аз от днес
	бих работил във твой интерес.“
10535	„Но, госпожо, кажете, за Бога,
	що да сторя сега, за да мога
	да се чувствам достоен за вас?
	Щом ми пътя покажете, аз
	ще се мъча, при случай изгоден,
10540	_Добър Прием_ да видя свободен.
	Благосклонна бъдете към мен.“
	Тя ми рече: „Да, ти си почтен
	и аз много добре те разбирам.
	Днеска ведър и свеж те намирам
10545	и се радвам, приятелю драг.
	И добре, че в теб има все пак
	малко лудост, защото без нея
	не знам хората как ще живеят,
	щом са склонни с _Амур_ да вървят.
10550	Уж на всички им стига умът,
	а отдавна живеят във плен,
	не живеят, а мрат според мен,
	щом на лудост и бяс се обричат.
	Та това ли живот те наричат?
10555	Уж _Разумност_ на разум те учи,
	но, за жалост, и тя не сполучи —
	по съвета й ти не вървеше
	и затуй неизменно грешеше.
	Преди първата нейна поява
10560	твоят път бе открит и тогава
	май че нищо не бях за теб аз.
	Щом човек е изпаднал в захлас
	от любов, той не ще да пресмята
	каква полза му носят благата,
10565	със които аз всички дарявам,
	необмислено ги разпилява,
	а не знае, че те не извират…
	По-добре остави ме на мира!“
	И тоз път претърпях неуспех
10570	и веднага обратно поех,
	но къде щях да ида — не знам.
	А пък те си останаха там,
	дето ги преди малко видях.
	Отмалял и отчаян вървях
10575	все през същата пищна градина,
	през която на идване минах,
	ала тя не ме радваше вече
	и умът ми бе толкоз далече,
	че се питах какво да захвана,
10580	за да мога изряден да стана,
	на околните по` да се нравя,
	пък и по-малко грешки да правя.
	Чак така угнетен не бих бил,
	ако знаех в какво съм сгрешил.
10585	Мойта мисъл сега бе обзета
	от стремежа да следвам съвета
	на _Приятеля_ ден подир ден,
	спрямо всички да бъда почтен
	и да срещам с учтивост и такт
10590	_Зъл Език_, пък и всеки свой враг.
	Аз не знаех дали те с внимание
	ще отвърнат на мойто държание
	и на моята почит, обаче
	ме измъчваше много това, че
10595	до затвора все още не смеех
	да отида. А колко копнеех
	да достигна онази ограда!
	И все още сърцето ми страда
	от нелепото ми състояние —
10600	за едно нещо имах желание,
	а пък трябваше друго да правя.
	Не разбирах защо ме заставят
	лицемерен да съм, а не бях
	дотогава допускал тоз грях.
10605	Не съм нивга изменник бил аз,
	ала в този решителен час
	чрез измяна единствено можех
	да успея. Дорде се тревожех,
	_Амур_ пак се завърна. Той в мен
10610	още виждаше момък почтен,
	ръка сложи на моето рамо
	и грижовно попита ме само
	дали следвах, при толкова мъки,
	неотклонно ония заръки,
10615	на които той много държеше,
	и дали ме все още влечеше
	онзи чудно красив розов цвят,
	Изведнъж се почувствах благат
	и показах почтеност такава,
10620	на каквато _Амур_ се надява…
	Той е бог и естествено знае
	какво чувство у мене витае.
	„Кажи, следваш ли мойте повели,
	по които до днес са живели
10625	всички хора, които обичат?
	Тези, дето от мен се отричат,
	неминуемо стигат до грях
	и аз няма да мисля за тях.“
	Плахо рекох му: „Аз се старая,
10630	но какво съм постигнал, не зная.“
	„Момко, бих те упрекнал, задето
	ти е тъй уязвимо сърцето.
	На съмнения май се поддаваш
	някой път, а не си го признаваш.
10635	Защо жалвал си се онзи ден
	от _Безделна_ и даже от мен?
	Готов бил си да се отречеш…
	Защо все се косиш и не щеш
	да вървиш подир мен несмутимо?
10640	За _Надежда_ си казвал, че има
	недостатъци в свойто учение,
	а за мен — че изпитваш влечение,
	но това го на _Лудост_ дължиш.
	Щом предимно с _Разумност_ дружиш,
10645	ти изменяш на моята воля!“
	„Господарю, за прошка те моля,
	бях на изповед само при нея.
	Та нали зарад тебе живея
	и отдавам ти своята дан
10650	така, както се чувствам призван,
	както правят го всички онез,
	дето служат ти вярно и с чест.
	Мен _Разумност_ за глупав ме смята
	и понеже е доста устата,
10655	ме нахока. По всичко изглежда,
	че тя още живее с надежда
	с постоянни съвети да може
	да ме някак възпре (пази, Боже!)
	да ти служа почтено и честно.
10660	Тя си мислеше явно, че лесно
	ще успее. И аз ще призная,
	че наистина щеше накрая
	колебание да ме обхване.
	Но излъгана тя ще остане,
10665	щом безспир срещу теб ме подбужда.
	Та _Разумност_ съвсем ми е чужда
	и аз вече й казах, че тя
	в мен не ще заглуши любовта,
	докато все тъй силно тупти
10670	сърце мъжко във мойте гърди,
	и че вече на тебе изцяло
	съм отдаден — и духом, и тялом.
	На мен още ми мира не дава
	туй, че вслушах се в нея тогава,
10675	и със право упрекна ме ти
	(дано Господ греха ми прости!).
	Не ще следвам _Разумност_ ни ден
10680	и дордето дъх има у мен,
	ще остана под твоята власт.
	С честен кръст уверявам те аз,
	че ще водя живот по-достоен,
	според твойте закони устроен,
	че не ще има в този свят сила,
	дето би ме от теб отклонила.
10685	Щом за Атропос* вече е време
	[* _Атропос_ — в древногръцката митология една от трите орисници (мойри), която срязва нишката на живота на всеки смъртен, щом настъпи последният му час.]
	и на мене живота да вземе,
	нека тя го направи, когато
	прецени, че на теб служих свято
	(както, впрочем, _Венера_ желае),
10690	че за свестните хора това е
	висша радост. А който за мен
	в този миг заскърби просълзен,
	нека каже: «Приятелю драг,
	ти прекрачи последния праг,
10695	извървя си ти земния път
	и възбог отлетя ти духът.
	Ти люби и смъртта ти се пада
	като висша небесна награда.»
	_Амур_ рече: «Кълна се, че днес
10700	ти наистина правиш ми чест
	с тези мъдри и честни слова.
	Мене лично ме радва това
	и сега съм напълно уверен,
	че не си спрямо мен лицемерен
10705	като тези младежи, които,
	щом постигнат целта си, открито
	заявяват, че скъсват със мен.
	Виждам ясно, че ти си решен
	до заветния бряг да доплаваш.
10710	Ако все тъй добре управляваш
	своя съд и постъпваш почтено,
	на теб всичко ще бъде простено.
	Не желая сребро, нито злато.
	Вместо изповед искам, когато
10715	ти за вярност към мен заговориш,
	правилата ми пак да повториш.
	Те са десет и ти си призван
	да ги следваш във своя роман.
	Изредиш ли добре правилата,
10720	ти не ще бъдеш епек в играта*.»
	[* Ти не ще бъдеш епек в играта — не ще изпаднеш в тежко положение (епек — 1 и 1 при игра на зарове).]
	Отговорих му, без да отлагам:
	«Аз съм длъжен от _Мерзост_ да бягам,
	сговорчив да съм, да не злословя,
	да не се в чужди работи ровя,
10725	да не сея вражди и раздор,
	да не съм невъздържан при спор,
	да не бъда превзет, горделив,
	към жените да бъда учтив,
	да раздавам със щедри ръце,
10730	да тупти обич в мойто сърце.»“
	_Амур_ тука ме спря: „Виждам ясно,
	че си знаеш урока прекрасно —
	в това вече съмнение нямам.
	Как се чувстваш?“ — „От болка голяма
10735	страда мойто сърце. То линее,
	вместо в мир и любов да живее.“ —
	„Та нали имаш тройна подкрепа?“ —
	„Да, ала по случайност нелепа
	е далече оттук _Поглед Мил_,
10740	а със своя дъх мек той би бил
	лек за моята болка голяма.
	Но, уви, него днеска го няма
	и не зная в момента къде е.“ —
	„Но нали с теб _Надежда_ живее?“
10745	„Да, при трудности тя ми помага
	и с доволство ще кажа веднага,
	че след първата своя поява
	дълго тя при човека остава.“
	„А какво с _Добър Прием_ се случи?“
10750	„Нали _Ревност_ в затвор го заключи,
	а пък той е тъй мил и почтен.“
	„Остави тази грижа на мен.
	Не се вайкай! За тоз случай зная
	да намеря успешно колая.
10755	Ти тъй вярно ми служиш, че аз
	свойте хора ще свикам завчас
	и те замъка ще обсадят.
	Довери се на мен този път:
	те са толкова силни и смели,
10760	че веднага го биха превзели,
	за да бъде _Добър Прием_ с нас.“
	Бог _Амур_, без да сочи ни час,
	нито място, с писма призова
	свойте хора. И сам след това
10765	на войската си той заповяда
	да започне веднага обсада.
	И наистина никой от тях
	от _Опасност_ не чувстваше страх
	и застана на бойна нога.
10770		Без да следвам строг ред, аз сега
	тъй ще ги в моя текст именувам,
	че по-лесно стиха да римувам.
	Край мен първа _Безделна_ премина
	(нали тя във онази градина
10775	ме въведе); след туй _Откровеност_,
	_Благородство_, _Другарство_, _Почтеност_,
	_Милост_, _Щедрост_, _Богатство_ и _Радост_,
	и _Вежливост_, и _Дързост_, и _Младост_,
	_Удоволствие_, _Чест_, _Красота_
10780	и най-сетне Въздържаност… Тя,
	тъй като не й стигаше сила,
	със _Притворство_ се беше явила.
	Всички те, благородни и смели,
	бяха своите свити довели.
10785	Там _Въздържаност_ рамо до рамо
	със _Притворство_ стоеше — в тях само
	подозрителност явна личеше
	(та нали тя вродена им беше)
	и освен за _Лъжа_ те за друг
10790	въобще не се сещаха тук.
	На _Притворство_ е майка _Лъжата_
	(тя чрез него печели сърцата)
	_Лицемерие_ пък е баща му
	и навремето той завеща му:
10795	да се крие зад правата вяра,
	за да може с лъжа и поквара
	да владее, където да стигне,
	без окото му даже да мигне.
	Бог _Амур_ го видя и възкликна:
10800	„Откъде ти, _Притворство_, изникна?
	Кой ти достъп до тук позволи?
	Аз не съм те извикал, нали?“
	Ала в тоз миг _Въздържаност_ скочи,
	към _Притворство_ тя поглед насочи
10805	и продума с почтителен глас:
	„Господарю, доведох го аз.
	Та нали то почти по цял ден
	все за нещо е нужно на мен.
	Аз от глад бих умряла дори,
10810	щом ми липсва. Недей ме кори!
	То пред никой в любов не се врича
	и все пак аз го много обичам,
	дружба здрава обвързва ни нас
	от години; затуй държа аз
10815	да е с мене.“ — „Добре! Засега —
	рече той — нека бъде така!“
	След това _Амур_ с властни слова
	свойте хора на щурм призова:
	„Нека най-напред _Ревност_ сразим,
10820	че подлага на гнет нетърпим,
	на беди всички влюбени хора;
	зарад тях построи тя затвора
	в непристъпния крепостен замък,
	който тегне ми днес като камък
10825	на сърцето. Солиден е той,
	но ще трябва в решителен бой
	със земята да бъде сравнен.
	Извънредно съм аз притеснен,
	че _Добър Прием_ още е там,
10830	а пък той е така нужен нам.
	Не спася ли го, туй означава,
	че изобщо за нищо не ставам.
	В Древността вече се провалих,
	тъй като аз Тибул* не спасих,
10835	а той пишеше вещо и умно.
	[* _Тибул_, Албий (ок. 50–19 пр.Хр.) — римски поет, автор на елегии.]
	Щом узнах за смъртта му, безумно
	отчаяние в миг ме обхвана,
	взех стрелите, лъка и колчана
	и ги счупих на малки парчета.
10840	Със душа, от покруса обзета,
	стигнах гроба му, целият в рани
	и с крила на парцали раздрани
	от тътрузене по камънака.
	Мойта майка от скръб се разплака,
10845	и едва не издъхна накрая.
	Ако имаше други на тая
	покъртителна гледка, едва ли
	свойте сълзи те биха сдържали —
	всеки беше потънал в печал.
10850	И Катул, и Овидий, и Гал*
	[* Както _Овидий_, така и _Гай Валерий Катул_ (87–54 пр.Хр.) и _Гней Корнелий Гал_ (69–26 пр.Хр.) са сред римските поети, оказали значително влияние на авторите на «Роман за Розата».]
	нужни щяха да бъдат на нас,
	щом са гледали още тогаз
	със загриженост на любовта.
	Но, уви, те лежат във пръстта.
10855	Само в _Ревност_ аз виждам вината
	на Гийом дьо Лорис за теглата:
	тя го гледа със взор озлобен
	и го мъчи така всеки ден,
	че накрая съвсем ще го смаже,
10860	ако аз не му помощ окажа.
	С мен Гийом се е мило държал
	и той мъдър съвет би ми дал.
	Затова много искал бих днес,
	и във негов, и в наш интерес,
10865	в здрав съюз да се всички сплотим,
	та дано _Добър Прием_ спасим.
	Но, уви, доста плах е Гийом…
	Във покруса изпаднал бих, щом
	_Добър Прием_ загубя… Към мен
10870	той бе винаги честен, почтен
	и ми служеше с вярност такава,
	че подкрепа от мен заслужава.
	Притежавам достатъчно мощ,
	за да ида през някоя нощ
10875	в прах да срина тоз замък проклет.
	А Гийом дьо Лорис занапред
	трябва все тъй да служи на мен,
	да се чувства и сам задължен
	над романа си пак да залегне,
10880	като в него изрично наблегне
	на безценните мои съвети,
	да ги включи в онези куплети,
	чрез които трогателно той
	се обръща към своя герой
10885	_Добър Прием_, лежащ във затвора,
	надалече от своите хора.
	Нека каже му: «Чувствам стеснение
	и ме мъчи безспир опасение
	да не би да изпадне в забрава
10890	нашта дружба… Че никой тогава
	с нищо мене не би утешил,
	нито някому бих доверил
	свойта скръб, щом случайност нелепа
	ме лиши и от твойта подкрепа.»
10895	Тук Гийом ще спре своя роман…
	Нека бъде изпълнен с тамян,
	със балсам, със алое и смирна
	гробът, в който ще легне той! Мир на
	онзи дух, който в скръб и печал
10900	на мен бе се изцяло отдал!
		След Гийом и на Жан Клопинел
	ред ще дойде. Усърден и смел,
	във град Мьон край Лоара роден,
	до последния свой земен ден
10905	ще ми служи и вярно, и честно.
	Но аз знам, че не ще му е лесно,
	щом той само на мене държи,
	а с _Разумност_ не ще да дружи.
	Тя ме гледа със злост и не секва
10910	да ме ядно и гневно упреква,
	затова че за болки коварни
	съм приготвил целебни отвари.
	Ако случи се тъй, че, уви,
	слабост някаква Жан прояви
10915	(при различни постъпки човешки
	се допускат понякога грешки),
	той ще си осъзнае вината
	и със искрено чувство в душата
	ще се сам за греха си покае
10920	и пред мен ще си всичко признае.
	Убеден съм, че този роман
	ще допадне дотолкоз на Жан,
	че той с много усърдие, стига
	да е здрав, ще довърши таз книга.
10925	Все един ден Гийом ще престане
	да твори и Дьо Мьон ще подхване
	този труд четирийсет лета
	на Гийом дьо Лорис след смъртта.
	Продължавайки този роман,
10930	Клопинел, вече с дух изтерзан
	и със страх да не би някой ден
	от възможност да бъде лишен
	да остане с _Добър Прием_ вечно,
	ще му каже най-чистосърдечно:
10935	«Кажи как да не бъда унил,
	като вече не си към мен мил?»
	Ще разказва той с думи, които
	ще звучат някой път шеговито,
	до мига, в който роза червена
10940	ще откъсне от клонка зелена…
	Но ще грейне зората навън
	и ще стане тогаз той от сън.
	След туй Жан дьо Мьон ще разтълкува
	съня, който младежът сънувал.
10945	Тези двама изкусни поети
	биха дали нам ценни съвети,
	но Гийом не е вече сред нас,
	а пък Жан Клопинел в този час
	не е, явно, все още роден.
10950	Жан безспорно ще е затруднен
	и не дойда ли аз със стрелите
	да му кажа какво да целите,
	със романа не ще се той справи.
	Ако злата _Съдба_ тъй направи,
10955	че не се роди Жан Клопинел,
	аз, преследвайки своята цел,
	ще отправя молба към Луцина*
	[* _Луцина_ — римска богиня на брака и на родилната помощ, закрилница на новородените. Римляните чествали всяка година на 1 март нейния празник, наречен «матроналии».]
	(тя, която, бидейки богиня
	на родилната помощ и брака,
10960	бди да дойде на този свят всяка
	рожба), тъй да се разпореди,
	че и Жан да се читав роди,
	да бди Юпитер тъй над отрока,
	че да стигне до старост дълбока
10965	и да бъде все здрав и честит.
	А когато Жан бъде отбит,
	да му се непременно предложи
	ликьор, който във две бъчви божи
	е налят: във едната — сладнив,
10970	а пък в другата бъчва — горчив;
	да го люшнат във люлка тогава
	и така, както Бог повелява,
	ще му дам аз крила за летене
	и, съпътстван от мойте ектении,
10975	ще расте той, така че след време
	правилата ми да възприеме;
	после Франция да прекоси,
	навъзбог нека глас извиси,
	с френска реч да изпълни простора,
10980	за да стигнат до младите хора
	мойте думи, и с вяра във тях
	да не чувстват те никога страх
	от любовната мъка, че тя
	не докарва на никой смъртта,
	пък дори да е тежка тъгата.
10985	Той така да представи нещата,
	че дордето са хората живи
	и четат тези думи правдиви,
	да наричат въпросния том
10990	_Огледало за влюбени_. Щом
	тази книга надлежно изучат,
	те _Разумност_ във никакъв случай
	не ще слушат… И най-сетне аз —
	бог _Амур_ — се обръщам към вас
10995	сключил чинно ръце за молитва,
	със молба да се всеки опитва
	да е в свойте дела съпричастен
	със съдбата на този нещастен
	и така много страдал Гийом.
11000	Нека всички помогнем му, щом
	тъй добре се е с мене държал.
	А освен това аз бих желал
	да направим каквото е нужно
	и да действаме всички задружно,
11005	та Дьо Мьон да довърши романа.
	Но не чакайте втора покана:
	и пророкът във мене твърди,
	че Дьо Мьон ще се скоро роди.
	Аз за другите също се моля
11010	да се водят по моята воля
	и когато романа четат,
	правилата ми да проследят
	и насетне по тях да живеят.
	Само тъй след това да успеят
11015	и на _Ревност_ властта да сломят,
	да й силом яда усмирят,
	а пък нейната кула зъбчата
	да сравнят отведнъж със земята.
	Та кажете ми как да се справим
11020	и как свойта войска да разставим,
	откъде да започнем атаки
	срещу техните крепости яки?“
	_Амур_ свойта тирада изказа
	и в последния миг забеляза,
11025	че бароните вече говорят
	за нещата, които ще сторят.
	Всеки имаше собствено мнение
	и изказваше свое съждение,
	но след кратък приятелски спор
11030	на _Амур_ заявиха те в хор:
	„Господарю, намислихме как
	да постъпим със нашия враг,
	но _Богатство_ не е с нас съгласно
	и държи да стои безучастно,
11035	щом започнем тотална обсада;
	не желае то с нас да напада
	крепостта и не иска със меч
	да участва във лютата сеч.
	То от общата цел се отмята
11040	и дори заяви ни, че смята
	за безсмислено нашето дело,
	че решение твърдо е взело
	засега неутралност да пази.
	То злощастния момък намрази,
11045	затова че не го той зачита,
	че не се е изобщо опитал
	ни един път през своя живот
	да печели пари и имот,
	да натрупва богатства безброй…
11050	Нима в нещо виновен е той?
	А _Богатство_ пред всички твърди,
	че въпросният момък преди
	малко време — три-четири дни —
	го помолил все пак да склони
11055	да го пусне по прекия път,
	който там _Давай Много_ зоват.
	И младежът хвалби не пестил,
	но понеже съвсем беден бил,
	не бил пуснат да иде там, дето
11060	непрестанно го тегли сърцето.
	Той и труд не си правел дори
	да спести поне малко пари
	и _Богатство_ по тези причини
	недвусмислено тук заяви ни,
11065	че във никакъв случай не смята
	да заеме страна във борбата.
	Според нас безусловно е нужно
	в този бой да се действа задружно:
	щом _Притворство_ със своя отряд
11070	крепостта атакува отзад
	(със нормандците там е на стража
	_Зъл Език_ — дано Бог го накаже!),
	в миг _Въздържаност_, _Щедрост_, _Вежливост_
	ще се спуснат в атака бурлива
11075	срещу _Старата_ (тя и до днес
	_Добър Прием_ държи под арест).
	_Удоволствие_ заедно с _Тайна_
	ще воюват и те всеотдайно
	срещу _Срам_ и ще водят борбата,
11080	докато не му счупят главата.
	А за _Дързост_ и _Сигурност_ няма,
	според нас, да е трудност голяма
	да спечелят победа над _Страх_ —
	затуй всички разчитат на тях.
11085	_Откровеност_ и _Милост_ е нужно
	със кураж да се борят задружно
	със _Опасност_… Тъй, камък по камък
	ще се срути омразният замък.
	За да водим борбата успешно,
11090	и _Венера_ ще дойде тук спешно,
	за да бъде на наша страна.
	Ако тя с нас във тази война
	не участва активно, тогава
	кой ще се на успехи надява?
11095	Със безстрашие, с ум и със сила
	тя борбата ни би улеснила.“
		_Амур_ каза им: „Тя е и моя
	повелителка. Няма как в боя
	да я включа насила… Как аз
11100	днес на майка си своята власт
	да наложа? При туй положение
	тя самата ще вземе решение.
	Да я дразня изобщо не смея —
	от дете хем страх имам от нея,
11105	хем най-искрена почит питая.
	Та нали открай време се знае,
	че сполука за чедото няма,
	щом не слуша то татко и мама.
	Ако нявга окажем се в нужда,
11110	тя не ще се държи като чужда,
	а ще бъде готова за миг
	да откликне на нашия вик.
	Мойта майка е силна и смела,
	толкоз крепости тя е превзела,
11115	че сега трудно бих изчислил
	колко струват. И без да съм бил
	редом с нея, упрекваха мен,
	че тез крепости паднали в плен.
	А пък щом крепостта се предава,
11120	но без моя намеса, тогава
	там не влизам… Не искам да крия,
	че е туй, според мен, търговия.
	Ако някой жребец си купува,
	той заплаща го колкото струва
11125	и с туй сделката се прекратява,
	тъй че никой длъжник не остава.
	Но едно е, когато продаваш,
	а пък друго е даром да даваш.
	В двата случая сделки парични
11130	се извършват, но те са различни.
	Който купил е кон, в своя дом
	го закарва направо, а щом
	случай падне му, той го продава
	и на свой ред пари получава —
11135	често пъти с печалба голяма…
	В търговията загуба няма.
	Ако конят излезе добър,
	ще го вкара той в своя яхър,
	ще го язди при нужда, дори
11140	ще участва в турнирни игри.
	Щом _Венера_ урежда пазара,
	все на някой щета ще докара.
	Купувачът, каквото да вложи,
	неминуемо той се тревожи,
11145	че на загуба все си остава.
	Продавачът май всичко решава,
	а пък другият, както да смята,
	все излиза, че някой го мята,
	щом със стоката не разполага,
11150	както се на стопанин полага.
	И макар да не е злонамерен,
	пак не може да бъде уверен,
	че могъл би с успех да попречи
	на случаен мъж, който понечи
11155	пазарлъка да води по-вещо —
	да реши на въпросното нещо
	още малко цената да вдигне.
	Всеки своята цел ще постигне,
	без да плаща, без нищо да прави,
11160	ако с думи изкусно борави.
	Щом не се пазари купувачът
	със един продавач, това значи,
	че за свойте пари той нехае
	и че тяхната стойност не знае
11165	При това той дори не съзнава,
	че задълго не ще притежава
	туй, което е бил пожелал
	и за него куп средства е дал.
	При такава една търговия
11170	мойта майка от свойта кесия
	пари нито веднъж не е дала.
	Тя не е чак дотам оглупяла
	и си следва таз стара повеля,
	че е нужно пари да заделя.
11175	Не зачиташ ли я, ще се каеш
	и безспир ще те _Бедност_ терзае.
	Към спестовност _Богатство_ весден
	ни приучва. А то и към мен
	се показва внимателно днес
11180	и работи във мой интерес.
	Клетва давам във името свято
	на богиня _Венера_, която
	ме роди; и _Сатурн_ призовавам
	(той живот на _Венера_ дарява
11185	не със свойта, а с друга жена),
	и го моля на всяка цена
	да е с мене до сетния час;
	в свойте братя заклевам се аз
	(и до днес въобще не разбрах
11190	кой баща е на всеки от тях —
	може би мойта майка е спала
	като млада с когото си щяла);
	най-подир се заклевам и в ада
	(знам, че няма да има пощада,
11195	ако бъда в лъжа уличен:
	ще съм цяла година лишен
	от божествения еликсир
	и духът ми не ще има мир;
	всеки, който без срам нарушава
11200	свойта клетва, от Бог получава
	неизбежно възмездие строго);
	клетви дадох аз толкова много,
	че престъпя ли своя обет,
	от мен няма да има по-клет,
11205	но каквото да ме сполети,
	ще ми скъпо _Богатство_ плати,
	затова че стои настрана.
	Ще плати превисока цена,
	ако сабя не вземе в ръка,
11210	ако тя продължи все така
	да постъпва към мен непочтено,
	след като бе от всички решено
	този замък да бъде сразен.
	Идва вече фаталният ден.
11215	Ако беше под моя власт този,
	който трупа богатства, с налози
	и със тежко подоходно бреме
	аз от него отнел бих без време
	тез несметни богатства, събрани
11220	по мазета и скришни тавани.
	Ще се види той сам, без пари,
	и _девици_ чрез хитри игри,
	без те време излишно да губят
	окончателно ще го оскубят.
11225	Щом на чара им не устоява,
	и земите си той ще продава.
	А беднякът за свой господар
	ме приема. Той с никакъв дар
	към мен почит не може показа,
11230	ала аз не го гледам с омраза.
	Според мене е кръгъл глупак
	този, който презира бедняк.
	Открай време _Богатство_ брутално
	го обижда, гнети го безжално.
11235	Милост никой не бива да чака
	от богатия. Само в бедняка
	ще откриеш почтеност, покорство,
	а не мерзост и подло притворство.
	Той най-вече на мен се надява
11240	и отплата от мен получава.
	Ако бях на богатството бог,
	отредил бих му ранг най-висок.
	И понеже дълбоко ме трогна
	с верността си той, ще му помогна
11245	да намери душевна отрада
	в любовта си, макар и да страда.“
	Те отвърнаха: „Съднико наш,
	твойте думи ни вдъхват кураж.
	На богатите ние дължим
11250	мъст и твърдо на тоз дълг държим.
	Твоят яд срещу тях оправдан е
	и дано, както казваш, тъй стане!
	Богаташите теб и с хвалби
	да подкупват, кажи, че не би
11255	на обета си ти изменил
	и не би зарад тях подценил
	еликсира божествен. Жените
	най-добре ще им свият сармите —
	със съблазни и с хитри кроежи
11260	ще ги хванат те в своите мрежи
	и ще ги до един задължат
	свойте сметки към теб да платят.
	Друг посредник не ще ти е нужен.
	Те урок ще получат заслужен
11265	от жените: така ще ги метнат,
	че и ти ще се радваш насетне.
	По-добре да следиш отстрани
	как добре обиграни жени
	богаташите връзват така, че
11270	не остава им даже петаче.
	Със милувки, с хвалби измамливи
	те подлъгват мъже доверчиви
	и не само им скубят парите,
	а им даже отнемат земите…
11275	Затова всяко твое послание
	ще изпълним днес без колебание,
	но _Притворство_ комай се страхува
	редом с всички сега да воюва
	и се пита дали не целиш,
11280	Господарю, да го унижиш.
	Твоят укор е тъй справедлив,
	ала тоз път бъди милостив
	към _Притворство_, та нека и то ни
	подпомогне!“ На свойте барони
11285	_Амур_ рече: „По туй няма спор.
	Нека влезе и то в моя двор!
	Призовете го!“ В миг то довтаса
	и той каза му: „Имай нагласа
	да ми служиш и в делник, и в празник,
11290	но помни, че не бива да дразниш
	мойте хора. При нужда ти даже
	трябва помощ на тях да окажеш.
	Но за теб първостепенно дело
	е с врага ни да водиш бой смело
11295	и ще бъдеш избрано нарочно
	за водител на група порочна,
	както иска го нашият ред.
	Всъщност ти си предател проклет
	и мерзавец, несрещан до днес,
11300	който своите клетви и чест
	е погазвал безброй много пъти.
	Но от днес се променя дългът ти
	и ти трябва да ни съобщиш
	във кой край ще се установиш,
11305	та със теб да се свържем веднага,
	щом борбата с врага го налага.“
	„Аз не бих, господарю, желало
	да изреждам къде съм живяло.
	Ако някой проникне случайно
11310	в мойта тъй дълго пазена тайна,
	аз рискувам да стана за срам.
	При това със увереност знам,
	че хем близките ми ще ме мразят,
	хем от мен отсега ще се пазят.
11315	Връзки твърде интимни това са
	и на тях не им никак изнася
	тази тайна да се разтръбява.
	Съвестта ми не ми позволява
	нещо лошо да кажа за тях,
11320	че да станат за срам и за смях.
	Те от укори ярост изпитват,
	във тях даже невинна молитва
	като страшна закана отеква,
	сякаш някой в лъжа ги упреква.
11325	Няма те да простят и на мен…
	Ако аз ги издам, някой ден
	те със сигурност туй ще узнаят
	и тогаз ще ми бъде лош краят.
	Не изпитвам от умните страх,
11330	знам, че хорските приказки тях
	не ги дразнят… Та кой на мълвата
	би могъл да затвори устата?
	Всяка истина оня обижда,
	който грозен във нея се вижда:
11335	с _Лицемерие_ той се сношава
	и с _Лъжа_, но не си го признава,
	а от тях получава похвали.
	Ах, нали и мен те са създали.“
	„Толкоз сили са те похабили,
11340	а жив дявол са всъщност родили —
	му подхвърли _Амур_. — И все пак
	обясни ми да знам точно как
	да открия къде обитаваш,
	със какво се сега препитаваш
11345	и с какво си зает по цял ден.
	Ти дължиш го не само на мен,
	а на всички, щом с нас ти си вече.
	Как до днес ти животът протече?
	Подочух, че си бито, защото
11350	споделило си всичко, каквото
	си видяло (туй с теб става рядко!).“
	Тук _Притворство_ отвърна му кратко:
	„Ще го сторя, от мен щом се иска,
	и не ще се стъписам пред риска
11355	да си жертвам живота при нужда,
	че на теб аз желая да служа.“
P$


>>
P>
	И _Притворство_, без миг да се бави,
	свойте мисли подробно представи
	пред дошлите: „Барони почтени,
11360	чуйте мойте слова откровени.
	Знам, че има притворни сред клира,
	че и в църквите те се намират:
	къде — малко, къде — твърде много.
	Лично аз предпочитам, ей Богу,
11365	в скришно място да имам легло,
	да съм в скромно на вид облекло:
	щом е чер, клирът по` се прикрива,
	а щом бял е, той по` се набива*
	[* Имат се предвид двата вида духовенство: черно духовенство (бенедиктинци), групирано в различните монашески ордени, и бяло духовенство (цистерцианци), което води светски живот.]
	във очите. Но аз не желая
11370	срещу Църквата днес да роптая,
	все едно в какъв цвят са расата.
	Хич не бих си хабило словата
	да нападам монаси почтени,
	щом са праведни, скромни, смирени.
11375	И все пак тук пред всички се вричам,
	че аз няма да ги заобичам.
	Но сега за лъжци всевъзможни
	и за хора привидно набожни
	ще говоря. В одежди църковни
11380	те прикриват кроежи греховни
	Всеки вярващ е щедър и скромен,
	а не дързък, превзет, вероломен,
	но не бих със такива живяло,
	свойте чувства не бих им признало.
11385	Дори расо във храм да надяна,
	като тях нивга няма да стана —
	с риск да ме на бесило качат,
	да ме в куп грехове обвинят,
	не отстъпвам от своите нрави.
11390	Аз поддържам и днес връзки здрави
	с тез, които и миг не престават
	да се борят за светска прослава,
	към големи дела се стремят
	и за лъвския пай все ламтят.
11395	Те с лавиране и с интригантство
	непрекъснато търсят познанство
	с големците — те тях на`й ги тачат
	и след тях непрестанно се влачат.
	На бедняци се вечно преструват.
11400	а с вина най-отбрани пируват
	и с най-вкусните гозби обядват.
	Пред света бедност уж проповядват,
	а пък всички са се устремили,
	често пъти дори пряко сили,
11405	да натрупват имот, без да знаят,
	че лош край тез стремежи вещаят,
	че това им държане е срамно.
	Едно схващане твърде измамно
	биха искали те да наложат:
11410	според тях, ако расо си сложат,
	стават вярващи. Тоз постулат
	ми изглежда направо чудат.
	Нали всички отдавна разбраха,
	че не расото прави монаха.
11415	Тази теза не е оспорима.
	Даже гръцки бръснач ти да имаш
	(а той бръсне до кожа главата),
	пак не можеш разцепи лъжата
	на тринайсет*. Та кой тъй добре
	[* Намек за трактата по логика «Категории» на древногръцкия философ и учен Аристотел (384–322 пр.Хр.), където софистичните съждения са разделени на тринайсет категории.]
11420	би могъл в същността да прозре,
	че да може да съди най-вещо?
	Във живота каквото и нещо
	да извършвам, където да ходя,
	от един принцип вечно се водя:
11425	чрез лъжа добър изход да диря.
	Както котката нивга не спира
	да си мисли за мишки, тъй аз
	се стремя всеки ден, всеки час
	чрез измама да жъна успехи.
11430	Нима можеш по нечии дрехи
	да отгатнеш с кого той дружи?
	Кой какъвто език да държи,
	не би нищо могло да ви кара
	да му имате винаги вяра?
11435	Не чрез думите, а чрез делата
	си разкрива човек същината.
	Ако някой едно ви говори,
	а пък после обратното стори,
	той изменник остава, каквото
11440	да му бъде на цвят облеклото.
	Тука всъщност значение няма
	дали туй ще е мъж или дама,
	дали принц е, или е слуга
	и какъв пост заема сега…“
11445	Но _Притворство_ не се доизрече —
	точно тука _Амур_ го пресече,
	сякаш чул беше нещо неясно:
	„Дяволуваш и туй е опасно!
	Та нима според теб е възможно
11450	човек с искрено чувство набожно
	да живее в един светски дом?“
	„Защо не, господарю мой? Щом
	някой сложил е светска одежда,
	нима значи, че той се нарежда
11455	сред онези, които в разврата
	си погубват навеки душата?
	Ако мислим така, ще е жалко…
	Досега са умрели не малко
	правоверни, отдадени Богу.
11460	А пък те не се грижели много
	какви дрехи да носят, защото
	светостта не била в облеклото.
	Почти всички онези светици,
	за които в храм палят свещици
11465	(от тях някои — девствени, други —
	благоверни, почтени съпруги,
	всеотдайни над люлките детски),
	също тъй са били в дрехи светски
	и са срещали с тях те смъртта си,
11470	без да губят с това светостта си.
	Единайсетте хиляди деви*,
	[* _Урсула_, дъщеря на британски крал, отива на континента, за да се омъжи за езически принц, и заедно с единайсет хиляди девици заминава на поклонение в Рим. След завръщането им в гр. Кьолн са избити от хуните.]
	чийто празник с църковни напеви
	славим, също били натъкмени
	в пъстри, в хубави светски премени —
11475	в тях до смърт ги измъчвали чак,
	но светици остават все пак.
	Облеклото тук няма значение.
	От здрав ум идва умно съждение.
	По делата единствено мога
11480	да отсъдя кой вярва във Бога;
	само в тях според мен е възможно
	да открием пречиста набожност.
	Ако руно от Метр Белен*
	[* _Метр Белен_ е името на овена от «Роман за Лисан» — цикъл с разкази и алегорични поеми, писани от различни автори между края на XII и средата на XIV в.]
	си надене вълкът Изангрен*,
	[* _Сир Изангрен_ е името на вълка от «Роман за Лисан».]
11485	заприличал би тутакси той
	на овен и по вид, и по бой
	и сред стадо овце би живял.
	Но дали той не би ги изял?
	Те не биха го заподозрели
11490	и подире му биха вървели;
	той сред тях би се чувствал чудесно
	и глада си заситил би лесно.
	Църкво, дълго не ще издържиш,
	ако вълци подобни търпиш.
11495	Ти ще бъдеш обречена, щом
	се окаже завзет твоя дом
	от неверници… Що ли тогаз
	ще остане от твоята власт?
	Ако ти си на тях поверила
11500	свойта участ, кой имал би сила
	от вразите да те защити?
	И понесла би загуби ти,
	без врагът ти със теб да се бие,
	без победен флаг той да побие.
11505	Изоставиш ли го без надзор
	и не му ли окажеш отпор,
	неизбежно те чака лош край.
	По-добре сговорчив вид си дай,
	приеми да им бъдеш длъжница,
11510	инак вечно ще си мъченица,
	безполезна играчка за тях
	и безспир ще те правят за смях.
	Денем фортове здрави строят,
	а пък нощем сами ги рушат,
11515	затова в някой друг край иди
	и градина си там посади,
	та след туй плодове тя да дава.
	Май, сеньори, ви вече додявам…
	За досадно дори да ме сметнат,
11520	ще твърдя, че не ще се отметна
	от поетия вече обет
	спрямо вашите хора. В ответ
	бих желало те с мен да дружат
	(инак скъпо ще ми заплатят)
11525	и да тачат и мойта любима*,
	[* Става дума за _Въздържаност_.]
	ако искат успехи да имат.
	Макар Бог за подлец да ме смята,
	за хитрец, обигран във лъжата,
	за престъпник или негодяй,
11530	аз довеждам нещата докрай.
	Много трудно човек предусеща
	със какво му отивам насреща.
	Зарад мене мнозина измряха,
	но лукавство те в мен не съзряха.
11535	А и други така ще си идат,
	без притворство у мене да видят.
	Всеки трябва със мен да внимава,
	инак зло ще си сам причинява.
	Заблуждава се който разчита
11540	същността ми да бъде разкрита.
	За Протей* в един мит се говори,
	[* _Протей_ — древногръцко морско божество, мъдър старец пророк, който притежавал неизчерпаемата способност да се преобразява.]
	че могъл да се мигом престори
	на твар жива или пък на вещ,
	но не е бил от мене по-вещ
11545	в хитрините. Навред по земята
	съм било, но не съм разпознато
	ни веднъж — нито нощем, ни денем.
	Изключително важно за мен е
	какви дрехи да нося. Нощес
11550	бях монах, а пък рицар съм днес,
	вчера даскал, сега ученик,
	ту щастливец съм, ту мъченик,
	ту свещеник съм, ту съм овчар,
	ту прислужник съм, ту господар,
11555	сутрин старец съм, вечер съм млад.
	За мен няма език непознат
	и владея безброй занаяти,
	ту в колиби стоя, ту в палати,
	днес Робер съм, а утре Робен*.
	[* Името _Робер_ се е срещало във висшите слоеве на обществото, а Робен — сред народа.]
11560	А във дните, когато със мен
	е _Въздържаност_ (тя е жената,
	дето пълни ми с радост душата),
	аз съм свикнало тя да нарежда
	да съм с таз или с друга одежда;
11565	аз се всячески преобразявам —
	ту мома съм, ту женена ставам
	ту във някой метох съм слугиня,
	ту послушница, ту монахиня,
	ту съм вече игуменка стара,
11570	ту кръстосвам страната със вяра,
	че тук-там за мен нещо остава,
	но намирам единствено плява:
	златно зърно навред се пилее
	и за мен никой тук не милее
11575	Затуй, ходейки с делнични дрехи,
	лъжа, мажа и жъна успехи.
	Обичайно така се обличам,
	че на себе си хич не приличам.
	Едно казвам, съвсем друго правя
11580	с една цел — да се харно представя.“
	И _Притворство_ бе вече готово
	да си тръгне, когато отново
	бог _Амур_, който даде си вид,
	че изобщо не му е сърдит,
11585	му подхвърли с тон весел пред всички:
	„Значи имаш си лоши привички?
	И не ти ли е някак си срамно
	да постъпваш тъй често измамно?
	Като гледаме как се обличаш,
11590	на набожен отшелник приличаш.“ —
	„Но все пак лицемерно съм аз.“
	„Но ти винаги с менторски глас
	проповядваш въздържаност строга.“
	„Да, но гледам, доколкото мога,
11595	да се храня с подбрана храна
	и да пия най-скъпи вина,
	както вред теолозите правят.“
	„Ала твойте уста венцеславят
	бедността като нещо най-свято.“
11600	„Да, но аз си живея богато
	и на този свят нивга бедняка
	няма помощ от мен да дочака.
	Честно казано, аз предпочитам
	не с бедняци бездомно скитам,
11605	а да бъда със френския крал.
	И добър да е, щом като в кал
	и във смрад сиромахът затъва,
	щом от студ и от глад се препъва,
	не ми трепва за него сърцето.
11610	Заявявам ви пак, че където
	да отиде, във никакъв случай
	от мен помощ не ще той получи.
	Нима аз ще го чакам да проси,
	та един ден храна да ми носи?
11615	Какво взело бих аз от голтак,
	който няма и пукнат петак.
	Ако все пак се случва да ида
	някой болен лихвар да навидя,
	аз му казвам съчувствени думи
11620	със надежда, че някакви суми
	бих от него могло да измъкна.
	И на гроба му ще се замъкна,
	ако знам, че ще взема пари.
	Ако някой от вас ме кори,
11625	че богатите само обичам
	и че се от бедняка отричам,
	ще му кажа, че всеки заможен
	е на повече грешки изложен,
	и по-често от страх е обзет,
11630	затуй трябва му моят съвет.
	И _Богатство_, и _Бедност_ безспир
	ни смущават душевния мир,
	че от тези две крайности често
	всеки смъртен се чувства злочесто.
11635	_Задоволство_, като всепризната
	добродетел, стои по средата.
	Соломон показателно пише
	в свойте _Притчи_*: «О, Господи, свише
	[* Вж. Библия, Книга Притчи Соломонови, 30: 8–9.]
	предпази ме от зла орисия:
11640	не отреждай ми нито просия,
	ни богатство. Един богаташ
	ще забрави Създателя наш
	и до лудост ще стигне дори,
	тъй като все ламти за пари.
11645	Кой от грях би човека предпазил,
	щом е в бедност той тежко загазил?
	Твърде често до кражба той стига.»
	Според мен Соломон се издига
	до Господната мъдрост и няма
11650	как да бъде винен Бог в измама.
	Ще припомня изрично тук аз,
	че в трактати, дошли чак до нас,
	за Христос и светците четем,
	че били по туй време съвсем
11655	обеднели, но никой от тях
	не е вършил позорния грях
	да протяга за милост ръка.
	(И във град Париж също така
	теолозите учели нявга
11660	да не се до просия прибягва).
	Но светците все пак са могли
	за храна да помолят. Нали
	Господ-Бог на тях тъкмо възложил
	да се грижат, доколкото може,
11665	за душата на всеки човек.
	След смъртта на Христос, в студ и в пек,
	търпеливо, със труд и със пот
	те прекарали своя живот.
	Не ламтели да бъдат богати,
11670	да се ширят в огромни палати,
	а споделяли своя последен
	залък с някой окаяник беден
	и живеели все в немотия.
	Ще припомня, че трябва ония,
11675	на които са здрави ръцете,
	да извличат със труд плодовете
	от земята, дори да изкарват
	и за слабите, щом в Бога вярват
	и му служат с дължимата чест.
11680	Изключения има, но днес
	аз не мога за тях да говоря.
	При възможност друг път ще го сторя.
	Стар библейски завет повелява,
	че е нужно човек да раздава
11685	всичко, щом е заситил глада си,
	да живее до гроб от труда си,
	а не нищо цял ден да не хваща,
	да се храни в чужд дом и да плаща
	на стопанина с празни слова.
11690	Аз не считам за редно това,
	че днес някои хора опитват
	да доказват, че само в молитва
	трябва техните дни да минават,
	и за труд не им време остава.
11695	Човек длъжен е Бог да възславя,
	но и с работа да се залавя,
	и щом свърши редица неща,
	да си легне да спи през нощта.
	Не е грях, щом трудът го налага,
11700	и молитвата той да отлага —
	та нали и в _Светото Писание_
	се съдържа това предписание.
	Явно Юстиниан* е бил прав,
	[* _Юстиниан І_ — византийски император (527–565); завладява Северна Африка, Италия и част от Испания с цел да възстанови старата Римска империя. Известен със своята законодателна дейност.]
	че когато е читав и здрав,
11705	човек трябва блага да създава
	и не е редно просяк да става.
	Щом не иска той с труд да се хване,
	по-добре е сакат да остане
	или пък най-сурово да бъде
11710	пред очите на всички осъден.
	Милостиня да даваш е вредно
	и да просиш не е никак редно:
	който се на просия отдава,
	упрек много суров заслужава
11715	и ще бъде от Бог прокълнат,
	ако той не е куц и сакат.
	Но това снизхождение няма
	как да се придобие с измама
	и не кралят от трона решава
11720	на кого милостиня се дава.
	Безгранична е кралската власт
	и затуй за делата му аз
	нямам право да съдя какви са
	и да търся в тях някакъв смисъл.
11725	Както в книгите пише, мнозина
	днес нуждаят се от милостиня —
	и които са старци и баби,
	и които са бедни и слаби.
	Ако някой човек е посмял
11730	да отнеме от техния дял,
	заслужава от Бог да му бъде
	отредена най-тежка присъда.
	На разумните Бог повелява
	част от свойте блага да раздават
11735	на несретни и бедни, обаче
	това в никакъв случай не значи
	в бедност те на свой ред да изпадат
	и от нея дотолкоз да страдат,
	че да просят. По промисъл Божа
11740	всеки умен и здрав човек може
	и е длъжен блага да създава.
	Свети Павел дори настоявал*
	[* Вж. Библия, Първо послание на ап. Павел до солуняни, 4: 11–12, и Второ послание на ап. Павел до коринтяни, 8; 9:7.]
	учениците му цял живот
	да прекарват във труд и във пот,
11745	тъй че хич да не им се налага
	за просия ръка да протягат.
	Той им казвал: «Добре работете
	и от никого хляб не просете —
	с труд и пот се изкарва храната.
11750	Проповядвайте вярата свята,
	не търгувайте с мойто учение
	и до гроб от едно убеждение
	се водете — че никой не бива
	да се с чуждо имане сдобива.»
11755		Често хората дарове дават,
	но понякога те не го правят
	от душа, а целят да прогонят
	с маловажни подаръци оня,
	който вред причинява досада.
11760	Такъв дар не доставя отрада…
	Нима истински дар е това?
	Като слушали как със слова
	свети Павел възраждал душите,
	често някои от придошлите
11765	му предлагали щедро пари.
	Ала той не помислял дори
	да приема във дар нещо чуждо
	и посрещал сам своите нужди.
	Някой рекъл му: «Как би живял
11770	този, който е всичко продал
	или свойте богатства последни
	подарил е на хроми и бедни?
	Ако той не работи, тогава
	само Богу ли ще се надява?
11775	Нима туй е възможно все пак?» —
	«Доста често се случва.» — «Но как?» —
	«От Светото Писание знам,
	че монахът в абатството сам
	ще намери с какво да се храни —
11780	там големи богатства са сбрани.
	Между другото, всички монаси —
	бели, черни — си имат нагласа
	хем да служат на правата вяра,
	хем живота си в труд да прекарат.
11785	Затова открай време при тях
	да се проси се смята за грях.»
		Но проблемът остава и той
	предизвиква диспути безброй.
	Веднъж някой постави въпроса
11790	допустимо ли е да се проси.
	Ще изложа накратко кога
	този, който си няма блага,
	би могъл да поиска от друг.
	Всички по-важни случаи тук
11795	ще изложа и в мойта реч няма
	да съзрете лъжа и измама —
	мен не ме е от правдата страх.
	В тази нива аз вече орах,
	вярвам, че и сега ще се справя
11800	и че всичко точ в точ ще представя.
	Ако нищо човек не умее,
	ни един занаят не владее,
	но не иска неук да умре,
	нека проси, дорде разбере
11805	как със труд би могъл да успее
	като другите с чест да живее.
	С право би се надявал на дар
	този, който е хром или стар,
	или малък, или тежко болен.
11810	Щом човек живот води охолен,
	но случайно _Съдба_ го застави
	за охолството си да забрави,
	нека радва се на състрадание,
	да получи дори подаяние!
11815	Нима редно е в глад, в нищета
	той да чака да дойде смъртта?
	Ако много професии знае
	и действително честно желае
	да работи, обаче го спира
11820	туй, че труд подходящ не намира,
	някой трябва да го подпомогне
	неудобството с чест да надмогне.
	Който с труд все пак нещо изкарва,
	но единствено с него не сварва
11825	да засити глада си, защо ли
	да не се за подкрепа помоли —
	да почука на чужда врата,
	за да тури хляб в свойта уста.
	Ако някой човек е решен
11830	като рицар, във битки кален,
	да се бори за вярата свята,
	да доказва със страст непозната
	или с меч при безпримерна рат,
	че живее със чест в този свят,
11835	на такъв нека бъде простено
	милостиня да иска смирено,
	щом в неволя изпадне. Но нека
	се вмени като дълг на човека,
	че е нужно с ръцете си здрави
11840	всеки ден все по нещо да прави
	и да се на труда си надява.
	В тези случаи Бог разрешава
	до просия дори да се стига.
	Нали _Сент-Амур_ в своята книга*,
	[* Става дума за съчинението «Заплахите за нашето време» (1255) на _Гийом дьо Сент-Амур_ (1202–1272) — доктор по теология, преподавател в Парижкия университет, където доминиканският орден получил две катедри към 1250 г. Доминиканците не приемали правилника на университета и в нападките си срещу преподавателите търсели помощта на папата. Техен главен обвиняем станал Сент-Амур заради цитираната книга, в която остро критикувал двуличието на просещите ордени. От това съчинение Жан дьо Мьон черпи аргументите, които излага героят му _Притворство_.]
11845	без да ни ни най-малко подвежда,
	в спор със ред теолози изрежда
	всички случаи твърде пространно.
	Този автор в Париж непрестанно
	преповтарял това свое мнение
11850	и получило то подкрепление
	от професори лични… Здрав ум,
	според мене, не би вдигал шум
	срещу толкова мъдро учение.
	Ако някой реши с настървение
11855	срещу мен да ръмжи, да се кара,
	в никой случай не ще ме накара
	да мълча, та дори да изгния
	безпризорен във тъмна килия
	или пък да ме пратят в изгнание,
11860	както _Сент-Амур_ — за наказание,
	че спор водел по много неща
	с _Лицемерие,_ моя баща.
	_Сент-Амур_ си дори позволява
	на баща ми съвети да дава
11865	и открито твърди, че щял даже
	от просията мен да откаже
	и че трябва да знам занаяти,
	за да стана един ден богато…
	Да не би за глупак да ме взема,
11870	та държи по тоз път да поема?
	Мен не ми е до работа… Пък и
	тя е свързана с толкова мъки…
	Без любов към труда да питая,
	проповядвам аз и се старая
11875	хитростта си с набожност да скрия.“
	„Но, за Бога, какви са пък тия
	твои думи съвсем непривични?“
	„Че защо?“ — „Те са явно цинични.
	Бог ще те прокълне.“ — „Не се бой!
11880	По-добре посочи ми ти кой
	е изпитвал безспир страх от Бога
	и не е живял все в изнемога.
	Щом добрите от злото странят
	и все в пътя Господен вървят,
11885	щом живеят от своя труд честно,
	защо никак на тях не е лесно
	двата края да свързват и често
	те се чувстват безкрайно злочести?
	Погледни, че тук всички лихвари
11890	безспир трупат пари на камари.
	Виж кредитора и големеца,
	арендатора, писаря, жреца,
	съдията, търговеца, кмета —
	всички те са със кражби заети,
11895	а народът трепери пред тях.
	Върху него със вълчи ищах
	често те се нахвърлят брутално,
	а той гледа ги скръбно и жално.
	Виждаш как хора с важни осанки
11900	водят спор за нищожни останки,
	как задигат къде какво сварят,
	как те бедните, без да ги парят,
	ги оскубват… А аз предпочитам
	с прости дрехи по цял ден да скитам,
11905	лъжа лъгани, мамя лъжците
	и безскрупулно грабя крадците.
	Чрез лъжа аз така преуспях,
	че грамади имане събрах.
	Но аз свойте пари не излагам
11910	на опасност, защото ги влагам
	във строеж на внушителни сгради
	или с тях си доставям наслади
	на софрата или във леглото.
	Ако тъй правя, то е защото
11915	по друг начин не бих аз живяло.
	Куп имане съм вече събрало,
	пълен ми е трезорът със злато
	и живея дотолкоз богато,
	че не ми нищо друго остава,
	освен просто да се наслаждавам,
	като гледам как мойта мецана
	кърши стан в буен танц на мегдана.
	Макар винаги смърт да ме гони,
	аз се вра сред крале и барони,
11925	сред маркизи и графове разни.
	Обществото им толкоз ме блазни,
	че насетне от мене беднякът
	не би трябвало нещо да чака.
	Във живота си нищо красиво
11930	няма той и затуй му е криво:
	дял такъв му е Бог отредил,
	че над него не бих се смилил.
	Не забравяй, че всички принцеси,
	херцогини или баронеси,
11935	и кралици и дами придворни
	(едни — искрени, други — притворни),
	и игуменки, и монахини,
	и госпожици млади и фини
	са за мене най-скъпи познати,
11940	ако хубави са и богати,
	и в каквито и ще да са дрехи,
	им помагам да жънат успехи.
	Аз дарявам с утеха душите,
	разговарям с мъжете, с жените
11945	за живота, за техния бит,
	демонстрирам пред тях важен вид
	и споделям, че най-често в сан
	е издигана тъпата сган
	от духовни пастири невежи.
11950	Държа здраво във моите мрежи
	свои верни другари заклети,
	тези злобно настръхнали псета,
	на чиято подкрепа разчитам
	и чиито съвети зачитам.
11955	За да знаеш кои на земята
	непрестанно си служат с лъжата,
	разгърни поред няколко листа
	от свети Матей евангелиста
	и вникни в глава двайсет и трета.
11960	Впрочем, чуй какво пише в Завета*:
	[* Има се предвид Новият Завет, Евангелие от Матей, 23:2-4.]
	«Да приседнат дошли при Мойсей
	група книжници, куп фарисеи
	(те са хора без капчица срам —
	лицемери наричат се там:
11965	слушай ги, като дават съвети,
	а не гледай с какво са заети).
	За безделници те не се считат,
	ала пък и на труд не налитат,
	но животът с тях хич не е лек,
11970	ако си лековерен човек:
	адски болки да имаш във кръста,
	те не ще си помръднат и пръста.»
	«Но защо?» — «Много просто, не щат.
	Знаят колко плещите болят.
11975	под товар и не се с труд залавят;
	някой път и добри дела правят,
	за да бъде ефектът видян.
	Всички носят голям талисман*,
	[* Евреите носели като талисман на врата или на челото си парчета пергамент, на които били изписани пасажи от Библията.]
	от украси тежат им палтата,
11980	а пък дойде ли ред до софрата,
	си избират най-лични места,
	и, показвайки си наглостта,
	към околните доста надменно
	хвърлят взор и държат непременно
11985	всички хора — и млади, и стари —
	да им казват: „Поклон, господари!“
	Ала кой тази чест заслужава?»
	И апостол Матей подчертава,
	че надменното им поведение
11990	предизвиква навред възмущение.
	Щом като се изправим пред враг,
	ние винаги гледаме как
	той да бъде доведен до крах,
	как със сила, без никакъв страх,
11995	да го смажем в самия му стан.
	Щом човек от един е презрян,
	ще последва всеобща ненавист.
	Ако някой познат всичко прави,
	за да се в обществото издигне
12000	и до по-висок ранг да достигне,
	та имот и пари да получи,
	мнозинството държи да научи
	с каква стълба се качва нагоре,
	та злина да му тутакси стори —
12005	да го спре, за да не продължи.
	То си служи със долни лъжи,
	клевети го пред другите хора,
	за да няма във тях той опора.
	После стълбата пречка по пречка
12010	чупи то, за да срещне засечка
	той във своя стремеж към подем,
	да се види най-сетне съвсем
	изоставен от всички, които
	му помагат… Речем ли открито
12015	да му пречим, да му навредим,
	свойте замисли ще провалим,
	а щом нашия план разгадае,
	той тогава ще ни обуздае
	от позиции много по-здрави.
12020	Ако някой добро е направил,
	ние искаме то да минава
	и за наше, каквото да става;
	щом е той нещо ценно създал,
	претендираме всички за дял,
12025	а когато сдобил се е с власт,
	му твърдим, че дължи го на нас.
	Ние само богатите хвалим —
	те единствено биха ни дали
	препоръка, за да потвърдят
12030	благородството ни, та светът
	да повярва, че сме надарени
	със достойнства високо ценени
	и че с право навред с тях се славим.
	Уж на бедни и клети се правим,
12035	уж от глад всички тука линеем,
	а несметни богатства владеем.
	Лично аз за посредник на`й ставам:
	неприятели с такт помирявам,
	и годежи, и сватби уреждам,
12040	и проверки различни провеждам.
	Може би на нечисто ви лъхам,
	но пък в работи чужди се пъхам
	и това задоволство ми носи.
	Ако имате спорни въпроси,
12045	с мойте хора и с мен споделете
	какво на`й ви тежи и помнете,
	че аз всичко ще сложа във ред,
	стига само да знам отнапред,
	че завинаги ще сте ми верни.
12050	Ако някои с упреци скверни
	се нахвърлят на мен някой път,
	моя яд те ще си навлекат.
	Този, който ми нещо натяква,
	от мен нека добро не очаква.
12055	С удоволствие други бичувам,
	ала аз не ща укор да чувам.
	Кой от мене отшелник ще прави?
	Аз напуснах гори и морави
	и не съм в оназ тиха обител
12060	на Светия пророк и кръстител.
	Не в пустинята, не в лесовете,
	а в селата и във градовете
	за мен светли дворци ще се вдигат
	и свободно там всички ще стигат.
12065	От света уж живея далече,
	но той с блясък така ме привлече,
	че се гмуркам във него така,
	както риба в дълбока в река.
	Според мен съвестта ми е чиста,
12070	непрестанно и аз в Антихриста
	се кълна, както правят лъжците
	и негодниците, и крадците.
	Най-умело, под вънкашност свята,
	подлостта си таим и лъжата
12075	и като зверове в овчи кожи
	навред своята власт ще наложим,
	ще укажем на всички народи
	кой какъв живот трябва да води.
	Ако в замък или пък във град
12080	се яви еретик прокълнат,
	от Милано* да идва дори,
	[* Милано бил едно от средищата на еретизма.]
	във грях всеки ще го укори.
	Ако с лихва висока, при строг
	и най-къс изплащателен срок,
12085	някой своята стока продава
	или в заем пари ако дава,
	ако трупа богатства със страст,
	ако цял обладан е от сласт,
	ако сводник е, вредом познат,
12090	ако е леконравен прелат,
	съдия или пъклен предател,
	на съмнителен дом съдържател,
	вероломник, продажник, крадец,
	стар развратник, коварен лъжец,
12095	проповедник с любовница млада,
	върл престъпник, комуто се пада
	строг затвор за простъпка голяма
	(а имущество никакво няма,
	за да бъде в съда оправдан:
12100	ни змиорка, ни сом, ни калкан,
	ни козле, нито заек на шиш,
	нито вкусно приготвен сладкиш,
	нито печено малко прасе,
	ни кокошчица, нито гъсе,
12105	нито сирене, нито пък круши,
	ни шаран за съдийските гуши,
	ни изпечен във фурната бут),
	ще крещи той досущ като луд,
	ще гори във пожар избуял
12110	и преди Богу дух да е дал,
	ще надава безспир кански вой.
	Ако в кула затворен е той,
	ще стои между влажни стени
	чак до края на своите дни,
12115	а пък щом не ни с нищо дари,
	и по-лошо го чака дори.
	Който разум си има в главата,
	за да вдигне на няколко ката
	кула снажна, каквато аз днес
12120	не познавам (без план, без отвес —
	от гранит, от дърво и от пръст),
	щом е той предвидлив и чевръст,
	щом с блага се добре запаси
	и щом бойници сам пригласи,
12125	за да хвърля напред и назад,
	вляво, вдясно, досущ като град,
	все такива неща върху нас,
	за каквито говорех ви аз,
	милостта ни от раз ще спечели.
12130	Нека с вино в големи варели
	и във бъчви той нас да сподири,
	да ни хвърля чували със лири
	и зло няма да види тогава.
	Ако други неща притежава,
12135	и те биха били ефикасни.
	Да не мисли с брътвежи неясни
	или пък с аргументи лъжливи
	да направи нас по-милостиви!
	Можем нови вини да докажем
12140	пред съда и чрез тях да го смажем.
	И да бъде присъдата лека,
	тя пак по` ще тежи на човека
	от това, дето сам би ни дал.
	Кой по външния вид би познал
12145	кой сред хората е йезуит?
	Ако винаги той е прикрит,
	кой от него тогаз ще се скрие?
	Затова на Сорбоната ние
	се крепим. Ако тя не държеше
12150	християнския ключ, всичко щеше
	да пропадне за нас. Нали в лето
	хиляда двеста петдесет и пето
	бе написана с умисъл зъл
	една книга* (та кой би могъл
	[* Има се предвид съчинението на минорита Жерар от Борго «Уводна книга към Вечното Евангелие», публикувано в 1254-та, а не в 1255 г., както е казано в стих 12152. Коментирайки трактата на италианския богослов Йоахим Флорски (1132–1201) «Съгласуване на Новия и Стария Завет», Жерар от Борго застъпва тезата за едно Ново Вечно Евангелие, утвърждаващо царството на Светия Дух, така както Новият Завет е заменил царуването на Отеца с това на Сина.]
12155	в мойте думи да има съмнение?)
	и днес целият свят е на мнение,
	че таз книга била странно нещо —
	демонично, опасно, зловещо.
	В нея още в самото начало
12160	е написано черно на бяло:
	«Нам Светият Дух тука донесе
	туй Евангелие — то зове се
	вечно» (нека пропадне навеки!).
	Пред сами _Нотр Дам_ можел всеки,
12165	който пътьом оттам преминавал,
	да го види, да го изучава
	и от него дори да преписва.
	Но, четейки, човек се стъписва
	пред пасажи от следния род:
12170	«Както слънцето в звездния свод
	праща по-ярък лъч светлина
	от невзрачната, бледа луна,
	както ядките по` се ценят
	от черупките, както медът
12175	се по-скъпо от восък продава,
	тъй и тази творба се явява
	по-добра от свещените листи
	на Христовите евангелисти.»
	До такива сравнения стига
12180	тази толкова дяволска книга!
	(От друг пример не ще има нужда.)
	Но Сорбоната в миг се пробужда:
	тъй отекнало, тъй нашумяло
	това чудо, че мир не й дало.
12185	То било така страшно, че щом
	се промъкнало в Божия дом,
	сорбонари, след разпра гореща,
	на свой ред му излезли насреща
	и решили на съд да го дават.
12190	Така взела да се нажежава
	крамолата, че то било скрито
	незабавно от тези, които
	го създали. Не можели в спор
	да окажат те смислен отпор
12195	на атаките остри. Не зная
	как кавгата ще свърши накрая
	при създалото се положение,
	но това безподобно учение
	трябва всячески да победи*,
	[* Ще припомним, че говори _Притворство_.]
12200	щом над него и ден и нощ бди
	Антихристът. А той приближава
	и онези, които застават
	срещу него, ще бъдат убити.
	Ние с хитрости, ловко прикрити,
12205	срещу тях гняв голям ще възбудим
	и не ги ли чрез сила принудим,
	смърт ги чака — в безмилостна сеч
	те ще минат под нашия меч.
	Тази книга изрично набляга,
12210	че «дорде Петър с власт разполага,
	Йоан сила не ще демонстрира».
	Тука текстът се просто цитира
	като външна обвивка и тя
	скрива много добре мисълта.
12215	Затова ми се иска отрано
	да представя нещата разбрано.
	Ако Петър се там споменава,
	всъщност дума за папата става
	и за всички духовници бели*,
	[* Бялото духовенство живеело извън религиозните ордени.]
12220	със Христовата вяра поели
	срещу свойте противници зли.
	А в «Йоан» явно бихме могли
	проповедници най-упорити
	да съзрем — точно тези, които
12225	препоръчват с надлежно внимание
	да се следва туй _Вечно писание_,
	от Светия Дух пратено нам,
	че то води към Божия храм
	по път верен, от Бог начертан.
12230	А сегашната мощ на Йоан
	е в това, че цели с всички сили
	тези, дето са в нещо сгрешили,
	да се върнат отново към Бога.
	Странни мисли от този род мога
12235	да посоча безброй в тази книга.
	Чрез тях именно тя се надига
	срещу правата вяра на Рим.
	Антихриста! На него дължим
	това дяволски вредно учение.
12240	То заплашва със смърт и мъчение
	който се закълне в свети Петър.
	Но с жестокости и със кланета
	то до гибел не може докара
	непреклонната Петрова вяра.
12245	Тя ще бъде все тъй несломима
	и поддръжници много ще има,
	ще е всеки във нейна защита
	и напълно ще бъде разбита
	тази пагубна догма _«Йоан»_.
12250	Но въпросът е тъй омотан,
	толкоз сложен и толкоз обширен!
	По-добре да не се разпростирам…
	Ако книгата беше успяла,
	по-уверено бих се видяло,
12255	но все пак аз съм си обкръжено
	от другари добри — те за мене
	зорко бдят през деня и нощта.
	_Лицемерие_, моят баща,
	е стопан всемогъщ на земята,
12260	_Лъжа_, майка ми, също тъй смята
	да царува над целия свят.
	_Свети Дух_ е обхванат от яд,
	затова че безспир губи власт,
	че кралете сега са на нас
12265	подчинени, че ние сме тук
	господари. Кажете кой друг
	е призван със лъжи да владее?
	Пред властта ни днес всичко немее,
	подлостта ни не се забелязва,
12270	никой дума за нея не казва.
	Всеки смъртен най-вече се плаши
	не от Бог, а от братята наши,
	но тъй Божия гняв си навлича.
	Как на вярата в Бог се обрича
12275	този, който отстъпва от страх
	пред лъжите, трепери пред тях
	и да спори със нас не желае?
	Той за правдата всъщност нехае,
	не отнася се с почит към Бога
12280	и с това на присъда най-строга
	неминуемо сам се излага.
	Но това не ме никак засяга,
	щом мнозина ни вече ценят,
	щом с похвали ни среща светът
12285	и признава, че имаме право
	да говорим надясно, наляво
	срещу другите, без срещу нас
	да надигат те укорен глас.
	Към кого да се почит изпитва,
12290	ако не спрямо нас? Уж с молитва
	възхваляваме в храма небето,
	уж се в кръста кълнем пред лицето
	на света, ала по-други цели
	в тези храмове нас са довели.
12295	Нима има по-тежка заблуда
	от това във възторг и почуда
	ти пред рицари прав да стоиш,
	благородниците да цениш
	по вида им, и по потеклото,
12300	и по титлите и облеклото,
	по последната мода ушито?
	Та щом те са такива, каквито
	се представят — с открити чела,
	щом словата обвързват с дела —
12305	отвратителни твари това са.
	Да погуби Бог тяхната раса,
	щом на подлост не щат да се учат!
	От нас няма любов да получат.
	Имам вяра в бегините* аз,
	[* Принадлежащите към ордена на бегините, основан около 1170 г. в гр. Лиеж, давали обет за бедност, девственост и подчинение.]
12310	тъй като на тях кралската власт
	поверява да бранят дворците
	и да пазят най-зорко земите
	в мирно време или при война.
	Щом е кралят на тяхна страна,
12315	чест на всяка цена ще спечели.
	Те са вечно с лица пребледнели,
	все със шапки стоят на главите,
	носят дрехи, отдолу обшити
	със галони, но тъй мръсни вече,
12320	че това си личи отдалече.
	Те си слагат гамаши високи
	и обуват ботуши широки,
	ще речеш, че нахлузват торби.
	Във действителност те може би
12325	са изискани и заслужават
	да им другите почит отдават.
	Аз по същата тази причина
	на страната им искам да мина,
	та свободно да лъжа и мажа.
12330	В никой случай не искам да кажа,
	че на срам и позор е обречен
	този, който е скромно облечен.
	Господ даже кош слама не дава
	за тоз, който за постник минава,
12335	а капризите и суетата
	му владеят изцяло душата
	и той все за наслади ламти.
	На такъв бегин кой ще прости?
	Този, който на Бог уж залага
12340	и от светски наслади уж бяга,
	а пък всъщност за тях само пита
	и във тях само търси насита,
	той е пес, който дири да лочи
	свойте собствени гнусни бълвочи.
12345	В никой случай не ща за лъжливо
	да минавам, но щом доверчивост
	прекалена у вас забележа,
	ще ви хвана във своята мрежа,
	без да чувствам ни срам, нито страх
12350	от това, че бих сторило грях.
	Дори с бой да ме плашите, няма
	аз да спра да си служа с измама.“
		_Амур_ чу тези думи чудати,
	поусмихнат, глава той поклати,
12355	смях избухна и някой там рече:
	„Ето как си намерихме вече
	към кого да погледнем с надежда.“
	„Чуй, _Притворство_, щом Бог ти отрежда —
	подзе пак бог _Амур_ — да си с нас,
12360	щом ти в моя двор ползваш се с власт,
	а царуваш във царство развратно,
	ти си спомняш и днес вероятно
	за онез препоръки, които
	бях ти дал. Ще ги спазваш ли стриктно?“ —
12365	„Без съмнение. Никой преди,
	ни баща ти, ни твойте деди,
	нито някой друг крал досега
	е държал такъв верен слуга.“
	„Как така? В разрез с твойта природа?“
12370	„Защо не? Аз не търся изгода.
	Ако ти обет чуеш от мен,
	ще се чувстваш ли по-убеден?
	Приеми този риск. А пък може
	да ти някой заложник предложа.
12375	Аз съм склонно да се уговорим
	пред свидетел и клетва да сторим.
	Всеки знае добре, че вълкът
	своя нрав не мени никой път,
	да го биеш ти колкото щеш
12380	и дори да го жив одереш.
	Нима мислиш, че аз ще престана
	да си служа с лъжа, щом надяна
	прости дрехи. Та мога и с тях
	чрез измама да стигна до грях.
12385	В мене уклон зловреден е скрит
	и макар че съм свястно на вид,
	не би никога нищо могло
	да ме спре да прибягвам до зло.
	И _Въздържаност_, моята мила,
12390	със живота си би се простила,
	ако аз не бях в нейна защита —
	тя на моята помощ разчита.
	Оставете ни както си знаем
	тука свойта игра да играем.“
12395	„Добре! Клетви не искам повторно!“
	И _Притворство_, привидно покорно,
	във природата си лицемерна —
	отвън бяла, а вътрешно черна —
	пред _Амур_ коленичи дори
12400	и вежливо му благодари.
	„За атака готови бъдете!
	На оръжие! Час не губете!“ —
	изкомандва _Амур_. В тоя миг
	всеки храбър Амуров войник
12405	се затича, в очите със плам,
	право към крепостта. Всички там
	се заклеха, че в най-стегнат строй
	ще спечелят последния бой:
	или битката ще победят,
12410	или пък до един ще умрат.
	На кохорти се те разделиха
	и към портите се устремиха.
	Ала как да се там появят?
	Облеклото си ли да сменят
12415	или просто да действат открито?
P$


>>
P>
	Те си сложиха дрехи, каквито
	всеки вярващ човек си надява,
	ако тръгва поклонник да става.
	И макар че пазачите бяха
12420	все нащрек, те все пак издържаха
	във борбата със смъртния враг.
	А сега ще узнаете как
	там _Притворство_ се беше държало
	и как с хитрости беше успяло
12425	и _Въздържаност_ да уговори
	срещу _Злия Език_ да се бори.
	А тя там бе пристигнала вече,
	нови дрехи бегински облече,
	с бял воал си загърна косата
12430	и си тури боне на главата;
	във едната ръка тя държеше
	вехт псалтир, а пък в другата беше
	броеницата, дадена в дар
	от един брат, от нея по-стар
12435	(многократно повтаряше тя,
	че в действителност бил й баща).
	Той гостуваше й най-редовно,
	пък и тя, уж от чувство синовно,
	го спохождаше в Божия храм
12440	и пред него, единствено там,
	изповядваше всеки свой грях.
	А и него не беше го страх
	от _Притворство_ и с чувство набожно
	те се сбираха, щом е възможно,
12445	и дотолкова близки си бяха,
	че начесто от общ съд ядяха.
	Много стройно бе нейното тяло,
	но лицето й бе пребледняло.
	Таз развратница с пъклен нагон
12450	на апокалиптически кон*
	[* Алюзия с Откровение на Йоан Богослов, 6:8.]
	бе прилична — във древния свят
	този кон е всеобщо познат
	като символ на подлост, на злоба
	и на някаква немощ прокобна.
12455	Тъй _Въздържаност_ беше живяла,
	че бе вече съвсем погрозняла
	и по нейния лик се четеше
	и унилост, и скръб. Тя държеше
	един дрянов кривак окаден —
12460	той й бе от _Лъжа_ подарен.
	Позагърнала беше се в шал
	и бе толкова тъжна, че жал
	би извикал видът й у всеки.
	Предстояха й стъпки нелеки,
12465	но бе длъжна на път да поеме.
	И _Притворство_ не губеше време:
	то реши, като пръв лицемер,
	облеклото на брата Сейер*
	[* Това име не е регистрирано от историята.]
	да надене по тоз важен повод
12470	и след малко и то бе готово.
	Благовидно, набожно на вид,
	то бе с поглед спокоен, открит,
	в който гордост сега не личеше.
	Този път на врата му висеше
12475	една Библия. То на кривак
	се подпираше, сякаш че крак
	беше си току-що наранило.
	Предумишлено то беше скрило
	във ръкава си остър бръснач,
12480	изкован от изкусен ковач
	и наречен _Резни-му-гръкляна_.
	И _Притворство_ послушно застана
	до _Въздържаност_: двамата в миг
	забелязаха, че _Зъл Език_
12485	стои мирно на пост и внимава
	пред вратата му кой преминава,
	тъй че нямаше как да не види,
	че насреща му странници идат.
	Те смирено и бавно вървяха
12490	и когато пред портата спряха,
	поклониха се ниско поред:
	от _Въздържаност_ той най-напред
	поздравен бе, след туй видя как
	и _Притворство_ приведе гръбнак.
12495	_Зъл Език_ на поклона отвърна
	и когато в лицата ги зърна,
	разпозна ги, но взе да се пита
	защо двамата тука се скитат.
	На _Въздържаност_ доста личеше,
12500	че отдавна принудена беше
	по неволя с _Притворство_ да ходи
	и живот лицемерен да води.
	Тя не беше живяла свободно,
	така както й беше угодно —
12505	не й беше, уви, провървяло.
	Беше искрена тя поначало,
	но това й достойнство предишно
	сега беше напълно излишно.
	А когато в _Притворство_ се вгледа,
12510	не откри той дори следа бледа
	от притворство — затуй _Зъл език_
	не видя му същинския лик:
	ето как същността уродлива
	се под външност лъжовна прикрива.
12515	Ако беше се то появило,
	преди още да беше сменило
	облеклото си, би се разбрало
	във каква роля то би играло,
	но със този си вид променен
12520	якобинец бе станал Робен*.
	[* _Якобинците_ били монаси, чийто пръв манастир се намирал на ул. Сен Жак (Свети Яков), а Робен е човек от народа.]
	Якобинците с чест и смирение
	преживяват и няма съмнение,
	че да бяха мерзавци, едва ли
	такъв орден те биха създали.
12525	Пък и братята корделиери,
	като истински мисионери,
	са прочути навред с честността си.
	А такива са всички монаси.
	Ако някой красив ти изглежда,
12530	знай, че външният вид не довежда
	до едно впечатление точно,
	та дори ако някой нарочно
	със софизми изкусни опита
	една същност, умело прикрита,
12535	да разбули. Щом си далновиден,
	и сдобил си се с опит солиден,
	ще познаеш кое е двулично,
	ако ти разсъждаваш логично.
	Пилигримите вече си бяха
12540	снели своя багаж и седяха
	досами _Зъл Език_. Той им рече:
	„Като идвате тук отдалече,
	обадете защо сте дошли?“ —
	и _Въздържаност_ каза: „Дали,
12545	господине, ще имаш желание
	да обърнеш нам малко внимание?
	Ние сме пилигрими смирени
	и говорим слова откровени.
	Ходим само пешком по земята
12550	и затуй са ни прашни краката.
	Ако скитаме тъй в този свят
	на падение, блуд и разврат,
	то е с цел да покажем как може
	да се служи на Бога. Дай, Боже,
12555	първо с грешниците да се справим,
	а след туй дела други да правим.
	Най-смирено те молим с поклон
	тук на нас да предложиш подслон.
	Бихме искали с прости слова
12560	днес да те известим за това,
	от което, любезни стопане,
	на теб много приятно ще стане.“
	_Зъл Език_ ги подкани: „Бъдете
	мои гости! Без страх говорете,
12565	както на`й е угодно на вас!“
	„Хвала теб, господине! За нас —
	пак подхвана _Въздържаност_ — няма
	добродетел в света по-голяма
	(та била тя от Бога дарена
12570	или пък от предци наследена)
	от безценния дар на човека
	да си сдържа езика. Ах, нека
	към това се стреми всеки тук!
	Не отронвай дори един звук,
12575	ако лоши слова ще редиш!
	А на тоз грешен свят току-виж,
	че се срещат и хора, които
	клеветата възхвалят открито.
	Те, изглежда, от Бог нямат страх
12580	и навличат си грях подир грях.
	Такъв грях и на тебе тежи,
	господине. Наскоро лъжи
	ти за онзи младеж си изричал,
	който с теб се е тука развличал,
12585	и с това непростим грях си сторил.
	Пред мнозина си често говорил,
	че преследвал той користни цели
	и че с подкупи щял да спечели
	_Добър Прием_. Кажи, как можа
12590	да измислиш такава лъжа!
	Знаеш много добре, че тъдява
	той не се е вестил оттогава.
	_Добър Прием_ по твоя вина
	е затворен сега във една
12595	страшна кула. Отдавна отмина
	това време, когато двамина
	сте играли ей тук до забрава
	и без нищо да ви притеснява.
	Вече няма туй нито веднъж
12600	да се случи… И този млад мъж
	е прогонен от тебе далече
	и не ще се развлича тук вече.
	Кой към тия злини теб те тласна,
	ако не твойта склонност ужасна,
12605	дето само лъжи е родила?
	Нали виждаш какво е скроила
	твойта глупава човка, която
	кряка, вика, крещи простовато,
	върху хората укори тежки
12610	сипе тя и кори ги за грешки,
	без да имат те капка вина.
	Ще ти кажа, от друга страна,
	че не бива по външния вид
	да цениш ти един индивид,
12615	че наистина много грешиш,
	щом порядъчни хора петниш,
	като бълваш лъжи срещу тях.
	Ще е триж по-голям твоят грях,
	ако винаги сметка си даваш
12620	какво вършиш и пак продължаваш.
	А младежът не щеше да знае
	дали подло си с него играе
	_Зъл Език_. Та какво от това,
	че го хулиш със злостни слова:
12625	нали никой не му забранява
	многократно оттук да минава.
	Напоследък обаче той рядко
	идва тук, и то много за кратко.
	А ти дебнеш все тъй, с меч в ръката,
12630	без да мигнеш, на пост пред вратата,
	ден и нощ като кол тук стърчиш
	и напразно труда си хабиш.
	Ако _Ревност_ на тебе залага,
	тя самата с какво ти помага?
12635	_Добър Прием_ е клет мъченик:
	заем той не е взел, а длъжник
	е сега и в затвора лежи.
	Той по твоя вина там тъжи
	и се чувства пределно злочест.
12640	Даже друг грях да нямаш до днес,
	този тъй е голям, че ти стига,
	цял живот окован във верига
	да стоиш, да те хвърлят на клада
	или Бог да те прати във ада.
12645	Непременно покай се сега.“
	„Но — прекъсна я той — докога
	ще си сипете тук клеветите?
	Нима аз ви отворих вратите,
	за да бъда така опетнен!
12650	Що ми трябваха гости на мен?
	Защо вземате ме за глупак?
	Я идете на някой друг праг
	да почукате, щом според вас
	такъв нагъл измамник съм аз.
12655	Шарлатани без срам! За това,
	че съм казал правдиви слова,
	аз понасям обиди най-гнусни.
	Втори път няма тук да ви пусна.
	Нека дяволът в ада ме вземе,
12660	нека Бог ме погуби без време,
	ако лъжа, че слух до мен стигна
	преди още да бъде издигнат
	онзи замък. Аз нищо не сторих:
	чух от някой и само повторих,
12665	че целунал бил онзи млад мъж
	нежно свежата роза веднъж.
	Аз не мога да кажа дали
	друго правил е той, но нали,
	ако туй не е вярно, едва ли
12670	ние бихме за него узнали.
	А твърдите, че лъжа позорно.
	Казах го и ще кажа повторно —
	да отекне в колиби, в палати,
	сред познати или непознати,
12675	сред съседи и близки вестта,
	че е идвал по тези места
	онзи млад мъж.“ _Притворство_ със вик
	го прекъсна във същия миг:
	„Та нима ти за истина смяташ
12680	туй, което говори тълпата?
	По-добре отвори си ушите,
	но недей се води по лъжите,
	а по моя съвет. Всеки знае,
	че днес никой любов не питае
12685	към тоз, който очерня го злобно.
	Много автори пишат подробно
	(пък и аз си го знам отпреди),
	че когато във свойте гърди
	чувства обич, човек мисли само
12690	да е там, дето е любовта му.
	Как бих искало да разбереш
	в крайна сметка, че онзи младеж
	те почита, цени и обича,
	скъп приятел дори те нарича,
12695	поздравява те все тъй учтиво
	и към теб се държи най-вежливо.
	Той не идва тук с цел да те дразни,
	както правят натрапници разни —
	всеки може да го потвърди.
12700	Ако чувстваше в свойте гърди,
	че тупти му сърцето със плам
	по прекрасните рози, той там
	щеше често да е и ти щеше
	да го хванеш. Дори да го беше
12705	някой сплашил, че щом го в тоз кът
	заловят, жив ще го опекат,
	очевидно не би го възпрял.
	И от теб той не би се боял,
	ако ти го заплашваш със зло.
12710	Но не му е до рози било!
	_Добър Прием_ не е грешка сторил,
	а пък ти си го в тюрма затворил.
	Ако двамата свързани бяха,
	лесно, въпреки тебе, те щяха
12715	онзи свеж розов цвят да откъснат.
	С клевета ти младежа отблъсна,
	а пък той те безкрайно ценеше.
	Ако розата мила му беше,
	нито ден той не би те обичал,
12720	във другарство не би ти се вричал
	и не би му спечелил сърцето.
	Ако вярно е всичко, което
	си разправял, той, камък по камък,
	разрушил би проклетия замък.
12725	И дори да не му е известно
	кой го е изградил, много лесно
	този момък разбрал би и сам,
	след като няма достъп дотам.
	Та кой друг от враждебния стан,
12730	освен теб, би бил заподозрян?
	Но злост няма у този младеж.
	Зарад твоя обиден брътвеж
	според мене на тебе се пада
	да изтлееш в катрана на ада.“
12735	За пръв път _Зъл Език_ в този ден
	се почувства дотолкоз смутен
	от _Притворство_. „Май право е то —
	гузно рече си той. — А защо
	да не се пък разкая, за Бога?
12740	Не, постарому вече не мога…
	Ти, _Притворство_, на нещо насъщно
	ме научи. _Въздържаност_ също
	прояви много такт и умение.
	Щом и тя е на твоето мнение,
12745	що да сторя сега според вас?“
	„Изповядай се още в тоз час
	и греха си веднага признай!
	На колене пред мен се покай!
	Изповедник съм вредом познат
12750	и от мен по-достоен в тоз свят
	не е бил досега никой друг,
	а за теб отговарям аз тук.
	_Света Дева_ заръча на мен
	да съм с тебе добър и почтен,
12755	да съм по-благ и по-милостив,
	по-човечен и по-отзивчив
	от онез подозрителни ваши
	изповедници енориаши.
	Аз и други достойнства признати
12760	притежавам. От всички прелати
	по` съм сведущ и по` съм ценен,
	в теология съм посветен
	и на други я аз преподавам.
	А доколкото тука познавам
12765	видни хора, те всички признаха
	мойте качества и ме избраха
	изповедник. Ще бъде простен
	твоят грях, ако честно пред мен
	изповядаш се. Никой насетне
12770	за греха ти не ще ти подметне.“
	Без изобщо да се колебае,
	_Зъл Език_ се реши да признае
	своя грях. Но _Притворство_ го хвана
	така силно с ръце за гръкляна,
12775	че гласа му съвсем заглуши
	и без малко не го удуши.
	После то нито дума не каза
	и с бръснач му езика отряза.
	Те на _Зъл Език_ тъй заплатиха,
12780	след това му вратата разбиха
	и го хвърлиха в изкоп голям.
	А когато да тръгнат оттам,
	те нормандските стражи видяха
	как на пода прострели се бяха.
12785	Уж наздравица всички те пили,
	но, уви, не им стигнали сили
	и заспали те мъртво пияни —
	ще речеш, че със нож са заклани.
	А в това време _Щедрост_ с _Вежливост_
12790	приближиха дотам предпазливо,
	после само за миг, дебнешком,
	през вратата преминаха. Щом
	четиримата хвърлиха взор
	накъм кулата, в тесния двор
12795	забелязаха _Старата_. Тя
	зорко бдеше пред свойта врата
	да не би, при възможност, веднага
	_Добър Прием_ оттам да избяга.
	А не бе ги видяла, ни чула,
12800	тъй като край високата кула
	тя почти слепешката сновеше.
	На главата си сложила беше
	малка шапчица вместо воал,
	а врата си обвила бе с шал.
12805	Четиримата, щом я видяха,
	върху нея със бой налетяха.
	Тя самата разбра, че не бива
	да оказва в тоз миг съпротива,
	и им рече: „За Бога, кажете,
12810	защо тука ви носят нозете?
	Но не ми повишавайте глас.
	Аз съм чувала вече за вас —
	тук ви смятат за много добри,
	за човечни, за мили дори.
12815	Нали в плен не ще падна насила?“
	„При теб идваме, майчице мила,
	за да видим добре ли си днес.
	Никой няма сега интерес
	да си в наш плен. Разчитай на нас
12820	дори в твоя най-тягостен час.
	Ние имаме сила такава,
	че днес никой не ни устоява.
	Вероятно ти вече разбра,
	че дошли сме тук, майко добра,
12825	със надежда да пуснеш свободен
	_Добър Прием_. Мигът е изгоден
	да излезе от тази ограда,
	да престане невинен да страда,
	та след туй да се включи в играта,
12830	без да си в кал изцапа краката.
	Разреши му, макар и веднъж,
	да се срещне със онзи млад мъж*.
	[* Ще припомним, че става дума за влюбения поет, а Добър Прием е олицетворение на женската привлекателност. ]
	Ако пет-шест слова разменят,
	един друг те ще се утешат
12835	и навярно ще спрат да тъгуват.
	Туй на теб нищо няма да струва,
	а младежът ще бъде до гроб
	твой най-верен слуга и твой роб.
	Ти могла би да го продадеш,
12840	да го даром на някой дадеш,
	на въже да го даже качиш
	или пък да го в робство държиш.
	Той на теб, като верен другар,
	изпровожда ти днес като дар
12845	тази брошка — вземи я сега ти,
	а пък скоро и дрехи ще прати.
	Спрямо теб той е щедър, почтен,
	в никой случай не е озлобен
	и за нищо не те укорява.
12850	Той все тъй предпазлив си остава,
	но по принцип е мил с всички хора.
	Не го дръж да се мъчи в затвора,
	дай му шанс да се чувства свободно —
	туй ще бъде за всички угодно.
12855	А излезе ли, майчице стара,
	пак ще си заживее той с вяра.
	Ти на него от нас ще дадеш
	тоз венец ароматен и свеж
	и дано не се вече коси.
12860	От младежа му поздрав носи —
	той за него от златото даже
	ще се по-драгоценен окаже.“
	„Както Божия милост желая,
	бих го сторила, стига да зная,
12865	че каквото и тук да се случи,
	_Ревност_ нивга не ще го научи.
	Тя избра _Зъл Език_ за пазач
	и за свой най-добър помагач.
	А той всички нас зорко следи
12870	и на всеки е сторил беди.
	Щом от някого нещо узнае,
	той ще се непременно разлае,
	а и сам наумява си разни
	долни клюки, с които ни дразни.
12875	И дори да го смърт застрашава,
	той безчинствата си продължава.
	Ако той издаде ме пред _Ревност_,
	ще погледне на мене тя гневно.“
	Те отвърнаха в хор: „Не се бой!
12880	Не би чул и видял нищо той,
	а и дума не би проговорил.
	Бездиханно устата отворил,
	в трап наместо в ковчег той лежи
	и не ще ни обсипва с лъжи.
12885	Ако Господ не му е дарил
	свръхестествена мощ, тоз катил
	няма как да излезе от гроба,
	за да може с неистова злоба
	клевети срещу нас да говори
12890	(ако дяволът чудо не стори
	да му върне предишната сила).“
	„Аз изобщо не бих възразила —
	рече _Старата_. — Вярвам във вас
	и бих искала още в тоз час
12895	да пристигне тук младият мъж.
	Но не бива той нито веднъж
	дълго време да се застоява
	и на своя глас воля да дава.
	Нека в кулата идва потайно,
12900	да не би да го видят случайно
	накъде се насочва, защото
	неизбежно ще срещне там злото.
	Всичко трябва да прави той скришно,
	много шум да не вдига излишно,
12905	предпазлив нека бъде в играта
	и да има кофар на устата.“
	Те отвърнаха: „Ние ценим
	твоя жест и поклон ти дължим
	за това.“ Те обсъдиха всичко,
12910	а _Притворство_, стоейки самичко,
	в друга мисъл унесено вече,
	тихо, сякаш на себе си, рече:
	„Ако този младеж, на когото
	ние мислим днес само доброто,
12915	се изцяло на мен довери,
	против твоята воля дори,
	ние бихме успели, госпожо.
	Очевидно младежът не може
	оназ роза да спре да обича
12920	и от нея не се той отрича.
	Дебнешком той ще иде, където
	от отдавна влече го сърцето.
	Ако вече не ходи вълкът
	там, където овцете пасат
12925	(вероятно от страх от овчаря),
	той се вмъква в самата кошара.
	Щом ти тръгнеш за местния храм
	(вчера доста забави се там)
	и щом _Ревност_ поеме на път,
12930	за да иде във друг някой кът
	(а пък в даден момент няма как
	да не мръдне оттук тя все пак),
	нека нашият влюбен младеж
	да проникне без факла, без свещ
12935	във онази градина с цветята,
	независимо от тъмнината,
	И _Приятеля_ може да вземе,
	ако му се обади навреме —
	хем ще може да го насърчава,
12940	хем съвети добри ще му дава
	(стига само да няма луна,
	че когато струи светлина,
	тя на всеки млад влюбен вреди).
	Той познава добре отпреди
12945	този замък и може да влезе
	през прозореца, после да слезе
	със въже, след което да види
	накъде би могъл да отиде.
	_Добър Прием_, когато се мръкне,
12950	във градината сам ще се вмъкне,
	че нали там младежът ще чака.
	Или може, прикриван от мрака,
	да прескочи онази ограда,
	зад която отдавна той страда,
12955	за да срещне добрия младеж.
	Може също, обзет от копнеж,
	ако вие потънете в сън,
	да излезе безшумно навън,
	към оградата да се отправи,
12960	със пазачите сам да се справи,
	та дордето спокойно си спите,
	да открехне полека вратите
	и младежът тогаз без угроза
	да достигне лехата със рози
12965	и да вземе цветчето уханно,
	за което бленува отрано.“
	Доста близо до тях постоях
	с мисълта, че и аз също щях
	тъй да сторя. И _Старата_ даже
12970	би могла да ми помощ окаже.
	Инак щях да потърся отвор,
	за да вляза сам в тесния двор —
	така както в самото начало
	бе _Притворство_ свой план начертало.
12975	После _Старата_, без да отлага,
	с бързи стъпки се втурна веднага
	към _Добър Прием_. Тя всъщност беше
	тази, дето го зорко следеше,
	ала днес я обзе угризение
12980	за враждебното й отношение
	спрямо него, достигна вратата
	и за миг изкачи стъпалата,
	изморена, дори запъхтяна,
	ала нито за миг не престана
12985	да го търси от стая във стая
	и все пак го намери накрая,
	с гръб, облегнат на голия зид.
	Той бе доста потиснат на вид
	от това, че в затвора лежи,
12990	и тя рече му: „Я не тъжи,
	сине мой! И мен хваща ме яд,
	като виждам, че ти си тъй млад,
	тъй красив, а на гнет си подложен.
	Но защо си така разтревожен?
12995	Със открито сърце ти говоря.
	Вярвай, че съм готова да сторя
	туй, което поискаш от мен.“
	_Добър Прием_ бе малко смутен
	и не й отговори, защото
13000	страх го бе, че тя мисли му злото…
	Дали пряма бе тя или не?
	Ако можеше малко поне
	да й вярва, сам би й признал,
	че от страх се е просто сковал.
13005	Той не й се видя доверчив
	и макар че бе много страхлив,
	не показа го външно. Как вяра
	имал би на таз блудница стара?
	От предателство той се боеше,
13010	денонощно нащрек все стоеше,
	затуй свойта тревога прикри,
	ведър вид си придаде дори
	и усмивка огря му лицето:
	„Но, госпожо, това, на което
13015	ти държиш, не е точно така.
	Заявявам пред теб със ръка
	на сърцето, че в днешния ден
	аз от нищо не съм притеснен.
	Но това, че значително беше
13020	закъсняла, ми много тежеше,
	дори силна тревога обзе ме.
	Къде беше ти толкова време!“
	„Ти за мене не се грижи много.
	Ще ти кажа веднага, ей Богу,
13025	че щом трезво речеш да разсъдиш,
	ще престанеш така да ме съдиш.
	Един юноша твърде красив,
	който с всички е много учтив,
	най-сърдечно те днес поздравява.
13030	Току-що го видях да минава
	доста близо до замъка сам.
	Той ме спря със молба да ти дам
	тоз венец, който нежно ухае,
	като каза, че много желае
13035	да те види, и даже твърдеше,
	че съвсем безразлично му беше
	дали скоро ще се разболее
	и дали ще изобщо живее,
	ако срещата с тебе не стане.
13040	Той от порив най-чист обладан е
	(Господ Бог дано здраве му дава!)
	и най-искрено сам си признава,
	че във бъдното имал би вяра,
	ако в близост до тебе изкара
13045	свойте дни, и че даже е склонен
	да приеме да бъде прогонен
	гол и гладен във Павия чак,
	ако той е уверен все пак,
	че на тебе това ще хареса.“
13050	Не разбра _Добър Прием_ отгде са
	били взети за него цветята
	и с боязън погледна жената:
	нещо тъмно тук има навярно —
	дали някой постъпва коварно
13055	и съмнителен дар му предлага?
	Но тя вяра му вдъхна веднага:
	„Ти не се тревожи, драги мой!
	Нали много добре знаеш кой
	е младежът. Той тъй те ценеше,
13060	но в последните дни те кореше
	зарад _Зъл Език_ — този неверник,
	който те безобразно очерни
	(дано нивга не иде във рая!).
	_Зъл Език_ много хора отчая
13065	(дявол взел го!), но вече във гроба
	си отнесе безмерната злоба
	и не ще ви от днес позори.
	Ако нявга възкръсне дори
	и за теб пусне клюки поредни,
13070	те ще бъдат напълно безвредни —
	в туй напълно съм сигурна аз.
	Чуй добре този дружески глас
	и венеца вземи. Със копнеж
	преизпълнен е този младеж,
13075	той обича те, вярвай във него.
	А дали нещо друго влече го,
	неизвестно за мен си остава,
	но доверие той заслужава.
	Пожелае ли нещо нередно,
13080	откажи, под предлог, че е вредно.
	Нека знае, че скъпо ще плаща,
	ако често го лудост прихваща,
	Но той с нищо не е прекалил
	и затуй ми е толкова мил.
13085	Той е честен — това го твърдят
	тези, дето със него дружат,
	а сега чуваш го и от мен.
	Никой смъртен, от майка роден,
	не е чул да се казва до днес
13090	нещо лошо по негов адрес.
	Само _Зъл Език_ клюки изрече,
	ала те са забравени вече.
	Аз не помня конкретните думи,
	само знам, че безспир сее глуми
13095	споменатият вече по-горе
	сквернодумец злорад и злосторен.
	Тоз младеж е тъй мил и сърцат,
	че в страната не ми е познат
	някой друг с добродетел такава.
13100	Той с достойнствата си превишава
	крал Артур, Александър дори.
	Ако имаше много пари,
	скъпоценности, злато, сребро,
	с това свое сърце тъй добро
13105	той стократно по-щедър би бил
	и би целия свят удивил
	със безмерната си доброта.
	Погледни тези свежи цветя!
	Ако моя съвет възприемеш,
13110	този дъхав венец ти ще вземеш —
	по-упойващ е той от балсам.“
	„А дали не ще стана за срам?“ —
	сам попита се той пребледнял
	и от смут разтрепери се цял.
13115	Ала _Старата_ беше решила
	да му пъхне цветята насила
	във ръцете. Обхванат от страх,
	той ръка не протегна към тях
	и потърси претекст подходящ
13120	да откаже венеца дъхтящ.
	И все пак той на него държеше,
	макар доста объркан да беше.
	„Да, чудесен му е ароматът,
	ала вместо да взема цветята,
13125	предпочитам пожар да обхване
	моя дом и на пепел да стане.
	Да речем, че го взема, тогава
	кажи, кой ще ме тук оправдава
	пред свадливата _Ревност_? Знам аз,
13130	че обзета от яростен бяс,
	тя би ми причинила смъртта
	и венеца от нежни цветя
	би разкъсала стрък подир стрък,
	без да се притесни, или пък
13135	би ме взела в затвора отново,
	за да бъда наказан сурово
	и да страдам от горест жестока.
	Я кажи в каква точно посока
	да избягам към някой скрит кът?
13140	Инак тук ще ме жив погребат,
	щом пазачите нейде ме хванат,
	а пък те не ще нивга престанат
	да ме търсят навред из страната.
	Не, не искам да взема цветята!“
13145	„Ще ги вземеш. Не ти ли е ясно,
	че в това няма нищо опасно?
	Щом си _Ревност_ постави за цел
	да узнае отгде си ги взел,
	обяснения колкото искаш.“
13150	„И все пак ако тя ме притиска,
	що да сторя? Тя може да стигне
	чак дотам, че и врява да вдигне.
	Според мене пред _Ревност_ не бива
	да се нашата тайна разкрива.
13155	Ако трябва, ще лъжа… Смъртта
	предпочел бих във случай, че тя
	разбере от кого са цветята.“
	„Ако ти виждаш изход в лъжата,
	то тогава кажи, че от мен
13160	ти е този венец подарен.
	Аз със _Ревност_ добре се познавам
	от години и те уверявам,
	че не ще се на срам обречеш,
	нито укор ще си навлечеш,
13165	затова че цветята си взел.“
	_Добър Прием_ със жест неумел
	ги прие и все тъй мълчалив
	ги положи със вид доверчив
	върху своята руса глава.
13170	А пък _Старата_ миг след това
	се усмихна — тя радостна беше,
	че венецът добре му стоеше.
	А и той малко смелост събра,
	своя взор в огледалото спря
13175	и се сам увери, че цветята
	му стояха добре на главата.
P$


>>
P>
	А щом _Старата_ зърна, че в двора
	вече нямаше никакви хора,
	до _Добър Прием_ леко приседна,
13180	дружелюбно в очи го погледна
	и му рече: „_Добър Прием_, мили,
	във разцвета на твоите сили
	все тъй хубав те виждам сега.
	Мойта младост незнайно кога
13185	си отмина. Ти още си млад
	и теб с нови неща този свят
	ще дари, а на мен се налага
	да се движа весден със тояга.
	Във снагата ти днеска витае
13190	буйна сила, но никой не знае
	и на тебе какво ще се случи.
	Вероятно _Съдба_ ще сполучи
	подир време и теб да накара
	да гориш като факел в пожара,
13195	който нито един не щади.
	Ще се гмурнеш в ония води,
	със които _Венера_ увлича
	всяка дама, която обича.
	Но преди да те въглен опари
13200	и вълна да те силно удари,
	трябва много все пак да внимаваш
	да не се неподготвен явяваш.
	На опасност безкрайно голяма
	се излага младежът, щом няма
13205	наставления кой да му дава.
	Ако в мене се вслушаш, тогава
	ти ще стигнеш до пристан отраден.
	Ех, да можех, когато бях млада,
	на любовни игри да играя
13210	тъй изискано, както днес зная!…
	Имах стройна, красива снага
	и тъй мъчно ми става сега,
	в огледалото щом се погледна
	и се видя набръчкана, бледна;
13215	и щом спомня си в колко младежи
	съм разпалила страстни копнежи.
	Между тях аз се чувствах чудесно,
	подлудявах ги с чара си лесно,
	покорявах навред с красота
13220	и затуй от уста на уста
	само моето име звучеше.
	Върволица безспирна вървеше
	накъм мен — не остана мъж тука
	да не ми на вратата почука.
13225	Обещания щедро раздавах,
	но не ги всеки път изпълнявах
	и с това си държание често
	принуждавах мъжете злочесто
	да се чувстват и заедно с тях
13230	аз самата объркана бях.
	Избухливи мъже, след кавгите,
	ми разбиваха често вратите,
	а накрая, едвам разтървани,
	си отиваха целите в рани.
13235	В тези кървави разпри едни
	тука свършваха своите дни,
	в плен на ревност и люта омраза.
	Даже Алгус* не може ти каза
	[* През Средновековието между имената на учените се среща и това на _Алгус_. Свързва се с името на арабския математик Абу Джаафар Мухаммад бен Муса, който допринесъл за разпространението на арабските цифри.]
	точно колко безсмислени свади
13240	съм видяла, макар че да вади
	и събира е знаел отлично.
	И да беше пресмятал той лично
	с помощта на онез десет знака,
	със които е можел на всяка
13245	сума да отбележи числото,
	той не би ги пресметнал, защото
	безброй разпри възбуждах тогава.
	Ако можех да действам с такава
	вещина, докато аз бях млада,
13250	припечелила бих над хиляда
	лири стерлинги. Късно разбрах
	колко глупава някога бях.
	Цял живот си неука останах
	и не се сериозно захванах
13255	при _Амур_ нещо да понауча.
	Ала все пак успях да получа
	доста опитност ден подир ден,
	тъй че няма по-веща от мен.
	Искам с всичко, което днес знам,
13260	един ценен урок да ти дам,
	че на този урок аз самата
	проверих неведнъж правотата.
	А да учиш на ум младежта
	е похвално. Ти много неща
13265	не познаваш от днешния свят —
	та нали си съвсем голобрад.
	Дълго време се трудих безспир,
	докато усвоих най-подир
	тази ценна наука, а днес
13270	всеки би проявил интерес
	в мъдростта ми да търси опора.
	Не отбягвайте старите хора:
	ум и опитност те са добили
	и макар че не им стигат сили,
13275	добре гледат те своя имот,
	припечелен със труд и със пот.
	С ум и опит и аз се сдобих,
	но за всичко прескъпо платих.
	И аз мамех добрите младежи,
13280	омотали се в моите мрежи,
	но и аз често лъгана бях
	и затуй може би поумнях.
	Осъзнах се, но късно. В измами
	и тъга отлетя младостта ми.
13285	И щом тя безвъзвратно повехна,
	никой дверите ми не открехна,
	а преди денонощно почти
	тълпа виждах пред свойте врати.
	Аз изпадах в дълбока тъга
13290	и не помнех дори откога
	не бе идвал при мен друг човек.
	Не намирах за свойта скръб лек,
	чувствах как ми се къса сърцето,
	от печал непосилна обзето.
13295	Бях съвсем изоставена вече
	и реших да замина далече.
	Та нима бих живяла честито
	някой ден със онези, които
	ме ухажваха с явна наслада
13300	преди време, а днес със досада
	безразлични вървят покрай мен
	и ме гледат със поглед студен?
	Който бе ме задирял тогава,
	край дома ми сега преминава,
13305	без да дава за мен пет пари.
	Тези, дето се клеха дори
	във любов, следват вече друг път
	и _дъртачка_ сега ме зоват.
	А дочух и по-груби слова…
13310	Момко мил, аз към всичко това
	ще добавя, че никой освен
	този, който е страдал, сломен
	от тегло, не би нивга разбрал
	със каква непосилна печал
13315	гледах аз на годините прежни,
	щом си спомнех за думите нежни,
	за ония тъй топли милувки,
	за взаимните сластни целувки,
	за прегръдките… Те безвъзвратно
13320	отлетяха и нивга обратно
	не ще дойдат, не ще се повторят.
	По-добре да попаднех в затвора,
	във тъмница, от слънце лишена,
	вместо днес да съм тъй състарена.
13325	Преди дарове вземах прекрасни,
	а днес мъчат ме грижи ужасни
	и нещата, които бях дала,
	ме терзаят сега до премала.
	Ах, защо се тъй рано родих?
13330	Пред кого ли изплакала бих,
	сине мой, свойте скърби? Кой друг,
	освен теб, утешил би ме тук?
	Аз постигнала бих отмъщение,
	ако моето ценно учение
13335	един ден ти така усвоиш,
	че самият ти да отмъстиш
	на онез негодяи. Дай, Боже,
	във критични моменти да можеш
	да си спомниш за моя урок.
13340	Тъй нещата разставил е Бог,
	че дордето си все още млад ти,
	да е много добра паметта ти.
	Ах, какво преимущество тя е!…
	Платон казва: «От всеки се знае,
13345	че най-пъргава, силна и свежа
	е, без спор, паметта на младежа.»*
	[* Според диалога «Тимей» на Платон.]
	Ако бях, момко, все още млада,
	отмъщавала бих без пощада,
	тъй че всеки човек би се слисал
13350	и едва ли би някой описал
	чудесата, които ще сторя
	срещу злите, безсъвестни хора.
	Пет пари те за мен днес не дават
	и от ден на ден по-груби стават,
13355	но за своето нагло държание
	ще получат от Бог наказание.
	Ще призная пред теб, че за тях
	мен изобщо не ще ме е грях.
	Аз съм с разум дарена от Бога,
13360	затова се надявам да мога
	всички тях да оскубя, така че
	да останат дори без петаче,
	по бунищата голи да спят,
	да ги червеи гадни ядат.
13365	Ще накажа и тези, които
	във любов ми се клеха открито
	и твърдяха, че в мой интерес
	те ще служат с достойнство и чест.
	Ще съм винаги с пълна кесия
13370	и ще правя така, че ония
	лук да нямат дори на софрата
	и да стигнат дотам в нищетата,
	че обзети от ярост и бяс
	до един да изпаднат в несвяст…
13375	Според мене е вече излишно
	да тъгувам за нещо предишно.
	Нищо никому няма да сторя —
	толкоз бръчки лицето ми порят,
	че от мен никой няма днес страх.
13380	Преди време тъй дълго ридах,
	като чух, че развратници разни
	са ме чернили с думи омразни.
	Свойто минало денем и нощем
	си припомням — то радва ме още,
13385	но е вече далеч отлетяло.
	Как възражда се моето тяло,
	щом представя си прежните дни,
	изживените с жар младини,
	по които сърцето ми пак
13390	се унася тъй в нощния мрак,
	сякаш мойта душа подмладена
	е пак в радостен блян потопена.
	Макар лъгана често да бях,
	все пак хубави дни изживях.
13395	Щом жената във своята младост
	е видяла веселие, радост,
	тя не ще е напразно живяла,
	и особено щом е успяла
	да спечели богатства, с които
13400	да се чувства доволна и сита.
	Вече стара, по тези места
	срещнах гневната _Ревност_ и тя
	тук на служба ме взе и ми каза
	в тази кула теб строго да пазя
13405	(дано Бог, който с нас разполага,
	и на теб, и на мен да помага!).
	Знай, че много ще ме улесниш,
	ако с мене добре се държиш.
	Ала твоята външност прекрасна
13410	би била за мен много опасна,
	ако заедно с ред красоти,
	със които родил си се ти,
	не си бил от _Природа_ дарен
	със ум трезвен и проникновен.
13415	И моментът, и мястото днес
	са изцяло във наш интерес
	и сега можем, без да се маем,
	да си кажем какво ни терзае.
	Ще ти дам аз напътствия разни
13420	и не е редно теб да те дразни,
	че прекъсвам това изложение.
	Не вменявам ти във задължение
	да се в страсти любовни увличаш —
	нали все някой ден ще обичаш.
13425	Ако ти да се влюбиш решиш,
	според мен е добре да вървиш
	в пътя, в който и аз бих вървяла,
	ако вече не бях погрозняла.“
	Тя въздъхна с тъга и замлъкна.
13430	И понеже той дума не гъкна,
	а унесен в речта й, мълчеше,
	тя помисли, че по-добре беше
	за минутка да спре да говори.
	Той не искаше с нея да спори
13435	и тя с явно доволство си рече:
	„Мойте думи харесват му вече.
	Щом мълчи, това май означава,
	че напълно се с мен съгласява.“
	После _Старата_ пак продължи
13440	да ме блазни с прикрити лъжи,
	да внушава тъй свойта доктрина,
	че да чувствам сладникав пелина,
	и макар че не ме тя обича,
	в любов вечна пред мен да се врича.
13445	(От _Добър Прием_ всъщност накрая
	за това аз можах да узная.
	Ако той поначало към мен
	не се беше показал почтен
	и на нея се бе доверил,
13450	без да ще, би на мен изменил;
	но поне досега този мъж
	не издаде ме нито веднъж
	и изрично закле се, че няма
	спрямо мен да си служи с измама).
13455	„Сине мой, нежна, хубава плът —
	рече тя, — в любовта този път
	аз ще те въведа, та наслада
	да изпълни душата ти млада,
	щом изцяло се ти довериш
13460	на словата ми! В тези игри
	всеки може да падне във плен,
	щом не е в любовта посветен.
	Аз прекрасно познавам нещата,
	затова отвори си душата
13465	за върховното мое изкуство.
	Сине, който в любовното чувство
	търси радост, той трябва да знае,
	че приятно тегло любовта е.
	На _Амур_ правилата ще спазваш,
13470	но от плен ще се зорко предпазваш.
	Аз едно по едно бих могла
	тези важни за теб правила
	да представя, но ти според мен
	за тях усет си имаш вроден.
13475	Може някои тук да отмина
	(те на брой са едва десетина),
	но глупаците само робуват
	на последните две; те не струват
	дори пукната медна монета.
13480	Щом решиш да ми следваш съвета,
	само първите осем зачитай;
	а за другите даже ни питай,
	че те водят до гибел ужасна.
	Неизбежно ще бъде злощастно
13485	всяко младо създание, щом
	подслон търси в един само дом.
	Тук _Амур_, на _Венера_ синът,
	не е прав, затова този път
	не му вярвай: изпада в несрета
13490	всеки, който му следва съвета.*
	[* Става въпрос за заръката на Амур в стихове 2225–2230.]
	Сине мой, нека теб щедростта
	да те води. В различни _места_
	приютявай сърцето си ти;
	че не е редно то да пламти
13495	за едно _място_ само. Внимавай
	и не си го ни даром отдавай,
	ни на заем. Добре е да можеш
	и на търг да го някак предложиш.
	Нека, който го купи, си каже,
13500	че изгода той няма, и даже
	да се тюхка от яд безутешно,
	че допуснал е някаква грешка,
	и да търси за своя дух мир
	на въжето или пък във вир.
13505	Стискай пръсти, щом трябва да даваш,
	греби с шепите, щом получаваш.
	Ти от този съвет се води,
	щедростта поначало вреди,
	освен в случай че малко дадеш
13510	и печалба след туй извлечеш,
	като все си повтаряш: «Дано да
	имам много голяма изгода!»
	Нямам нищо против да даряваш,
	щом имотът ти се умножава,
13515	и тогава не ще ти е жал
	за нещата, които си дал.
	Оправдан е такъв дар, нали?
	Със лъка и с онез пет стрели*
	[* За тези стрели става въпрос в стих 881 и сл.]
	ти показваш се толкоз умел,
13520	че попадаш в желаната цел,
	и опъваш така тетивата,
	че в сравнение с тебе в стрелбата
	и _Амур_ по-неточен е даже.
	Впрочем, ти как могъл би кажеш
13525	дали точно в целта ще улучиш.
	Някой път може тъй да се случи,
	че стрелата сама да намери
	този, в който човек не се мери.
	Като гледам с какъв майсторлък
13530	ти умееш да стреляш със лък,
	заключавам, че аз няма как
	да ти давам акъл. Знай все пак,
	че лъкът би могъл да удари
	дори някой от твойте другари,
13535	който в нужда ти често помага.
	Според мен не се никак налага
	аз на тебе да давам съвет
	в какви дрехи ще си най-напет,
	как ще трябва да се разкрасяваш,
13540	как околните да впечатляваш —
	та ти винаги носиш се с вкус.
	Нали знаеш почти наизуст
	оназ песен за Пигмалион*?
	[* _Пигмалион_ — легендарен кипърски скулптор, който се влюбил в направената от него статуя. Венера превърнала творбата му в истинска жена.]
	При разходки из този район
13545	си я чувал от мен много пъти.
	За да бъде приятен видът ти,
	безусловно знай как и кога
	да нагиздиш тъй свойта снага,
	както знае стар вол да оре
13550	(пък и може дори по-добре!).
	Но защо в настоящия час
	със това занимавам те аз?
	И без туй ти достатъчно знаеш.
	Аз готова съм, щом пожелаеш
13555	и щом трябва, да те наставлявам,
	но най-важно ще е да внимаваш
	да не би в любовта да сгрешиш.
	Щом на верен приятел държиш,
	любовта си отдай и мечтите
13560	на младежа!* Той много цени те,
	[* Има се предвид _Добър Прием_.]
	но не се прекалено увличай,
	а и други младежи обичай!
	Чрез тях, следвайки мойте съвети,
	ще натрупаш богатства безчетни.
13565	Който знае да скубе добре,
	сред богатите нека се вре,
	стига джоба си те да не стискат.
	_Добър Прием_, каквото поиска,
	от тях взел би, щом ги уверява,
13570	че им своите чувства отдава,
	че не би се с друг свързал, дори
	ако той го отрупа с пари,
	че би злато несметно получил,
	ако в бъдното нявга се случи
13575	да даде свойта роза на друг.
	На тоз, който за розата тук
	го помоли, той нека внуши му,
	че единствено той ще я има,
	като му спомене, че мнозина
	са го търсили в тази градина.
	И хиляда мъже да го срещнат,
13580	все за моя съвет да се сеща
	и да казва на всеки от тях
	«Щом на тебе я аз обещах,
13585	ще я имаш единствено ти.
	Нека Бог не ми нивга прости,
	наруша ли аз своя оброк!»
	Всъщност Бог не е толкова строг
	в този случай: при клетва такава
13590	боговете най-лесно прощават —
	те това не го смятат за грях
	и на него поглеждат със смях;
	пък и те се от клетва отричат,
	ако с нова любов заобичат,
13595	Клел се Юпитер даже и в ада,
	че в Юнона е влюбен и страда,
	ала клетвата си нарушавал
	и не се ни най-малко смущавал.
	Който влиза във връзки любовни
13600	трябва с клетви, макар и лъжовни
	да се врича във разни светци.
	Боговете, тез висши отци,
	много примери дали са нам.
	Така както с увереност знам,
13605	че към всички нас Господ е благ,
	така смятам за кръгъл глупак
	който гледа съвсем доверчиво
	на любовните клетви. Менливо
	е сърцето човешко: у всички
13610	има някакви трайни привички
	да изменят на клетвени думи.
	Ти опичай добре своя ум и
	знай, че ходиш ли из панаира,
	и от теб ще се такса събира.
13615	Щом в една воденица не си
	смлял брашното, тогава търси
	някой друг мелничар. Много ясно,
	че за мишката става опасно,
	щом една дупка има в стената
13620	Туй валидно е и за жената:
	в пазарлък ли е с нея, мъжът
	й отстъпва почти всеки път
	и налози високи тя взима
	от тоз, който държи да я има.
13625	Ако някого тя уверява,
	че се само на него отдава,
	знай, че пълна нелепост това е.
	Таз, която твърди, че желае
	цял живот един мъж да обича,
13630	от природата си се отрича.
	Пресвети Лифар, клетва ти давам,
	че с това тя робиня му става —
	ако никой друг мъж не зачита,
	за щастлив живот нека не пита!
13635	От кого любов тя ще получи,
	щом мъжът й бездушен се случи?
	Често пъти от слабост жената
	на един си обрича душата,
	но това не й носи отрада.
13640	Всъщност тя у мъжете досада
	предизвиква, за смях дори става
	и със свойте мечти се прощава.
	В Картаген едно време Дидона*
	[* _Дидона_ — финикийска богиня, основателка на Картаген. Според Вергилий посрещнала троянския герой Еней и му отдала сърцето и царството си, но след като той по повеля на съдбата я изоставил, се самоубила.]
	на Еней и сърце, и корона
13645	с безрезервна любов била дала,
	но задълго не го задържала.
	Предоставяйки му и храна,
	и подслон в свойта родна страна,
	тя се влюбила лудо в героя,
13650	изоставил превзетата Троя.
	И другарите му тя зачела:
	от любов към Еней се заела
	в кратък срок да поправи изцяло
	всички кораби. Своето тяло
13655	както и своя град несломим,
	тя отдала на своя любим.
	Във ответ и троянецът смел
	пред Дидона с обет се заклел
	да я люби и тачи, дордето
13660	във гърдите му бие сърцето.
	Не след дълго Еней осквернил
	тоз обет — от Дидона се скрил,
	във открито море се отправил
	и безсъвестно я изоставил.
13665	И когато Дидона разбрала,
	че се е на изменник отдала,
	на часа да умре тя решила,
	меч във своята стая открила
	и на меча челичен върхът
13670	се забол в изтомената гръд.
	Ужас шеметен всички обхванал…
	И днес питам се кой би останал
	безучастен, студен, безразличен,
	като гледал как мечът челичен
13675	е отворил убийствена рана
	след една непростима измяна.
		Не могла да дочака Филида
	Демофонт*, своя мил, и преди да
	[* _Демофонт_ — син на Тезей и Федра. След падането на Троя стигнал брега на едно тракийско племе и там се сгодил за царската дъщеря Филида. По-късно се оттеглил в Атина и не се върнал до уговорения срок. Затова Филида го проклела и се обесила.]
	си надене от мъка въжето,
13680	тя го люто проклела, задето
	нарушил своя брачен обет
	и останал години наред
	във далечния град… А защо на
	Парис* тъй отмиляла Енона?
	[* _Парис_ — син на троянския цар Приам и на Хекуба. По време на бременността си майка му сънувала, че ще роди огън, който ще изпепели Троя. Затова, когато се родил, баща му го дал да го отгледа пастир. В планината се радвал на любовта на нимфата Енона. На сватбата на Пелей и Тетида богинята на раздора подхвърлила сред гостите ябълка с надпис «На най-хубавата». Спуснали се Хера, Атина и Афродита. Парис разрешил спора в полза на Афродита и получил от нея любовта на Елена, заради която изоставил първата си съпруга. След смъртта му от мъка Енона се самоубила.]
13685	Нему тя си отдала душата,
	той дарил я с любов за отплата,
	обещал да й е до гроб верен,
	но обетът му бил ефимерен.
	И макар че на дънер висок,
13690	на брега на планински поток,
	Парис с нож по кората му гладка
	издълбал свойта изповед кратка,
	че дори Ксант* да текне нагоре,
	[* _Ксант_ — река в Мала Азия.]
	все ще люби той свойта изгора,
13695	в крайна сметка неверник излязъл
	и обетът се празен оказал:
	уви, той изменил на Енона,
	ала Ксант не потекъл към склона.
	А как Язон излъгал Медея?
13700	Този клетвопрестъпник към нея
	се отнесъл със подлост ужасна.
	Та нали тя от участ злощастна
	го спасила със свойта магия
	във неравния бой със ония
13705	огнедишащи бикове, дето
	щели Язон на малки парчета
	да разкъсат! Нали тя самата
	упоила със билки змията
	и я в сън непробуден приспала!
13710	Нали тъкмо Медея успяла
	с хитрост вражия стан да учуди
	и войниците му като луди
	помежду си жестоко се сбили,
	а пък тя в това време спасила
13715	Язон, който бил хвърлил сред тях
	голям камък със силен замах.
	С нейна помощ бил план набелязан
	как със хитрост и с опиум Язон
	може Златното руно да вземе.
13720	И за Езон намерила време,
	за да му възроди младостта.
	Толкоз силна била любовта
	на Медея. От Язон в ответ
	тя надявала се на свой ред
13725	на взаимност и обич без мяра,
	ала той й платил с изневяра.
	За измяната щом тя разбрала,
	в яростта си не се овладяла
	и от болка във същия час
13730	тя напълно изгубила свяст,
	а след туй си убила децата
	заради подлостта на бащата.
	Дори мащеха сигурно няма
	да постъпи със злост по-голяма.
13735	Още примери мога да давам,
	но не искам да те отегчавам.
	Щом прибягва мъжът до лъжи,
	на свой ред и жената дължи
	да постъпва към него с измама.
13740	Грешка сторила би една дама,
	ако само с един мъж се има.
	За жената са необходими
	много връзки, дордето е млада,
	та по нея мнозина да страдат.
13745	Ако външен чар няма, тогава
	пред мъжете горд вид да си дава:
	те дордето не са се сдобили
	с любовта й, ни средства, ни сили
	не скъпят. А към тези, които
13750	безразлични са уж, упорито
	нека тя се любезна показва,
	но приличие строго да спазва.
	Нека също тъй песни да знае,
	на различни игри да играе
13755	и от долни раздори да бяга…
	Ако грозна е, нека полага
	грижи все да е с вкус пременена
	и с бижута да е натъкмена.
	А когато косата й пада
13760	и безспир туй я кара да страда
	и бербери решат да я стрижат
	под предлог, че за нея се грижат
	да не би своя чар да изгуби,
	или пък щом я някой оскубе,
13765	от небивала ярост обзет,
	тъй че никога тя занапред
	да не може сама да гласи
	според модата свойте коси,
	най-уместно било би жената
13770	да помисли да вземе косата
	на покойница… Даже със свила
	тя косата си би заменила*,
	[* В описваната епоха жените често си правели прически във вид на рога.]
	а пък в случая, щом се налага,
	може и багрила да прилага:
13775	коренища, тревички, листенца,
	плодове, млади клонки, цветенца
	(може едри, а може и дребни —
	от тях някои са и целебни).
	Ако тя с възрастта си посърне
13780	и реши свежестта си да върне,
	да изглежда по-нежна и млада
	нека купи си грим и помада
	(но от тях и в запас да остава).
	При това нека много внимава
13785	да не би някой сплетник да каже,
	че със кремове разни се маже —
	неприятно ще е да се случи
	за това някой друг да научи.
	Ако тя е със хубава шия,
13790	нека иска, когато си шие
	нови рокли, шивачът да гледа
	деколтето да е цяла педя —
	да се вижда пленителна плът
	от врата и от младата гръд.
13795	Щом дебели й са раменете
	и държи да привлича мъжете,
	със които танцува на бала,
	по-пленителна би се видяла,
	щом се с нови премени явява.
13800	Нека никак не се притеснява,
	по ръцете си пъпки че има:
	в такъв случай игла остра взима
	и ги махва една по една;
	може също, от друга страна,
13805	в ръкавици добре да ги скрива.
	Щом държи да изглежда красива,
	а е с бюст доста пищен, тогава
	нека нивга не се забавлява
	със познати и близки, преди
13810	да е стегнала свойте гърди
	със подхождаща ивица плат
	или с шал, здраво вързан отзад.
	Изключително важно е тя
	там, където прекарва нощта,
13815	за реда много зорко да бди
	и да гледа да няма следи
	ни от паяци, нито от прах.
	И тогава не ще я е страх,
	че тоз, който я е придружил,
13820	облеклото си би измърсил.
	Щом желае добре да танцува,
	нека нови обувки обува,
	а щом има дебели крака,
	да си слага чорапи — така
13825	тя ще скрива сравнително лесно
	всички свои недъзи телесни.
	Най-добре е, когато приказва,
	малко свойте зъби да показва,
	а щом лош е дъхът й, не следва
13830	тя на гладно със друг да беседва;
	най-добре е до хора тогава
	въобще да не се приближава.
	Със финес трябва тя да умее,
	щом й дойде до смях, да се смее,
13835	на страните с трапчинки изкусни;
	но не бива при смях свойте устни
	да отваря пределно широко,
	нито пък да се смее високо:
	щом смехът надалеч отзвучава,
13840	той околните хора смущава
	и затуй не е редно жената
	да си много отваря устата.
	Ако има пък грозни зъби,
	да ги крие добре, да не би
13845	със вида си мъжете да дразни.
	И за плач има начини разни,
	но тук всяка е веща, така че
	може, гдето рече, да заплаче.
	Към жената дори да си мил,
13850	да не си й ни зло причинил,
	ни обида, ни скръб, често пъти
	без причина сълзите текат й.
	Но мъжът в никой случай не бива
	да се трогва. Дори да пролива
13855	тя сълзи като капки дъждовни.
	Почти винаги те са лъжовни.
	Щом пред теб се разплаче жена,
	знай, че тя ти крои хитрина.
	Ако жалостен вид си придава,
13860	много важно ще е да внимава
	да не я във лъжа уличат,
	че тогава не ще й простят.
	Как да действа една дама, щом
	гости има във нейния дом?
13865	Преди място сред тях да заеме,
	нека им отдели малко време,
	за да видят как тя всяко нещо
	е направила сръчно и вещо.
	Миг преди на софрата да седне,
13870	за последен път нека погледне
	дали вкъщи е всичко наред.
	На трапезата й най-напред
	всички гости заемат места,
	подир тях настанява се тя,
13875	а пък после им хляба показва
	и на всеки филия отрязва.
	След туй ядене тя им сервира,
	като всеки гост сам си избира
	каква точно храна ще яде:
13880	на един свински врат ще даде,
	на друг — кълка, на трети — крилце,
	всеки път — от душа и сърце.
	Да внимава със сосове тлъсти
	да не цапа тя своите пръсти
13885	и добре да си бърше ръцете.
	Хляб да чупи на малки парчета,
	да поема така всяка хапка
	със устата си, че нито капка,
	нито дребна троха никой път
13890	да не пада по нейната гръд.
	А когато от чаша отпива,
	да следи да не се хич разлива
	питието й, че в лакомия
	ще я мигом упрекнат ония,
13895	дето я забележат, и доста
	от тях биха я взели за проста.
	Да поднася стакан до устата,
	чак когато преглътне храната;
	свойте устни добре да избърсва,
13900	та по тях мазнина да не лъсва,
	че когато по горната устна
	има мазно от ястие вкусно,
	и във виното мазно остава,
	пък и чашата се замърсява,
13905	а това не е никак красиво.
	И дори да е жадна, не бива
	на един дъх стакан да гаврътва.
	Нека виното бавно преглътва,
	че ако някой път прекали,
13910	ще е срам и позор — та нали
	ще се чуе на много места,
	че досущ като смок пие тя.
	И чудесно да е питието,
	нека тя не налапва шишето,
13915	както правят жените кърмачки.
	Според мен те са кръгли глупачки,
	щом със вино така се наливат,
	сякаш в някакъв съд го изливат.
	Затуй важно е със постоянство
13920	всяка умна жена от пиянство
	да се пази, че щом се напие,
	тя не би могла тайни да крие,
	а това си е явна злина.
	Щом напие се, всяка жена
13925	ще говори, каквото й текне
	и престижът й тъй ще олекне,
	че у всички ще буди насмешка.
	Срам голям би било дрямка тежка
	да обори жената на маса.
13930	Колко много досадни неща са
	ненадейно, уви, преживели
	тез, които не са съумели
	да надвият съня си! Как може
	да превърнеш софрата на ложе,
13935	а до теб друг безспир да лудува!
	Та това би могло да ни струва
	неприятности, болки, злини:
	назад могат да паднат едни,
	встрани — други, а трети — напред,
13940	да се блъснат във някой предмет,
	да си счупят я крак, я глава
	я ръка… Според мен затова
	нащрек трябва да бъдат жените.
	Нека помнят те как след вълните
13945	Палинур*, онзи верен кормчия,
	[* _Палинур_ — кормчията на Еней, който бил приспан от бога на съня и паднал в морето. Вж. Вергилий, «Енеида», V, 833–871.]
	и в спокойно море, и в стихия
	водел кораба доста умело.
	Но когато го дрямка обзела,
	от кормилото в морската бездна
13950	се катурил и мигом изчезнал,
	та другарите му сред морето
	го оплакали с болка в сърцето.
	Освен туй, най-добре е жената
	да се включи навреме в играта.
13955	Закъснее ли, нека да знае,
	че не ще я след туй пожелае
	никой мъж. Ако още е млада,
	в любовта нека търси отрада,
	че щом старост потропа на прага,
13960	любовта начаса ще избяга.
	Старостта неизменно ограбва
	хищно всяка жена, затуй трябва
	тя в разцвета на своята младост
	да изпита голямата сладост
13965	на любовния плод. Щом не люби,
	безразсъдно си времето губи.
	Подцени ли тя моя съвет,
	моя толкова важен завет,
	ще се кае, когато след време
13970	старостта този шанс й отнеме.
	Тя в мен вярва — туй твърдо го знам
	и затуй правила ще й дам,
	та щом тя се разумна показва,
	неотклонно до гроб да ги спазва
13975	и молитви за сетна отплата
	да мълви всеки ден за душата
	на онази, която й дава
	препоръки и я поучава.
	Тез поуки ще влязат и в книга,
13980	та до всички младежи да стигат.
	Сине мой, аз сега забелязвам,
	че записваш туй, що ти приказвам,
	на сърцето в тефтера голям.
	И когато окажеш се сам
13985	в някой град надалече оттук,
	на наставници върли напук,
	преподавай, подкрепян от Бог,
	и на другите моя урок:
	в коридори, в салони, в градини,
13990	из гори и усойни падини,
	из мазета или по тавани,
	из долове или по поляни.
	Ще ти дам разрешително аз
	да сформираш _училищен клас_,
13995	за да можеш урока ми там
	да предаваш. Но трябва ти сам
	да го знаеш така, че от всеки
	той да бъде запомнен навеки.
		Освен туй, щом е млада жената,
14000	не е редно тя все в одаята
	да стои, че тогаз кой ще знае
	на лице и на стан тя каква е.
	Просто никой не ще я познава…
	Нека често се в църква явява
14005	и във празнични дни на хорото,
	на сборове и сватби, защото
	бог _Амур_ добре знае къде са
	всички млади, той там служи меса
	и ги в своите тайнства въвежда.
14010		Нека всяка добре да оглежда,
	как стои й премяната нова,
	а когато е вече готова
	да излиза от къщи, тогава
	много важно ще е да внимава
14015	да не е на вид ни срамежлива,
	ни наперена, ни горделива.
	Нека всичките нейни привички
	и обноски се нравят на всички —
	да не бъде тя нито ленива,
14020	ни припряна, тъй стан да извива,
	че да няма там друга девойка
	със такава пленителна стойка.
	Да внимава с какво се обува,
	а когато обувки купува,
14025	нека гледа дали й са сгодни
	и дали са наистина модни.
	До петите щом роклята стига,
	нека леко я тя приповдига
	отстрани и отпред и така
14030	тя на свойте изящни крака
	ветровинка ще може да прави,
	а когато на път се отправи
	по-свободно и леко ще крачи.
	Нека винаги стъпва така, че
14035	да се вижда от всекиго как
	е обут един прелестен крак.
	Ако хладно е вън и палто
	си е сложила тя, нека то
	тъй стои, че красивият стан
14040	да е много добре очертан,
	да личи, че е с нови премени,
	с перли ситни, със вкус украсени,
	че коланът със злато обшит е.
	И кесията си на открито
14045	да държи — важно е да се знае,
	че заможна и тачена тя е.
	С две ръце тъй мантото да хване,
	че разтворено то да остане,
	та със профила си да напомни
14050	за паун със опашка огромна.
	Между хората тъй да се движи,
	че да могат добре те да виждат
	как пленително тя се обръща,
	с какъв жест си палтото разгръща,
14055	как прекрасните форми на стана
	са пристегнати в нова премяна,
	как в одеждите всичко е модно
	и как в тях тя се чувства свободно.
	А пък щом не е много красива,
14060	нека бъде все пак предвидлива
	да покаже, че има фин вкус,
	на тила си да свие кок рус
	и да помни добре, че жената,
	щом добре си поддържа косата,
14065	все пак може да храни надежда,
	че на вид тя добре ще изглежда.
	Трябва всяка жена да прилича
	на вълк, който към стадото тича —
	за да хване една, той напада
14070	двеста, триста и даже хиляда.
	Предварително как той ще знае
	от тях жертвата точно коя е?
	И жената, със хитри кроежи,
	трябва доста добре свойте мрежи
14075	пред голям брой мъже да заложи,
	че тя иначе няма да може
	да предвиди кой жертва ще стане.
	За да може един мъж да хване,
	ще е нужно към много да метне
14080	свойта въдица. Някой най-сетне,
	сред голямото множество луди,
	на поредните нейни заблуди
	ще повярва — нали хитростта
	често пъти крепи любовта.
14085	Ако случи се тъй някой път,
	че се много мъже уловят,
	всяка умна жена ще внимава,
	ако срещи им тя обявява,
	да не са те в един и същ час,
14090	че опасно ще стане тогаз.
	Щом се видят измамени те,
	никой свестен мъж няма да ще
	да се вижда с такава жена.
	А каква по-голяма злина!
14095	Та това хем би я наскърбило,
	хем от дарове би я лишило.
	Види ли, че мъжът затлъстява,
	да не му тя храна много дава;
	от такива жената могла би
14100	где каквото намери да граби
	и да ги до просия докара.
	Ако няма тя в себе си вяра
	и не следва тоз принцип, ще губи.
	Една дама не бива да люби
14105	беден мъж. Ако той е бедняк
	не ще струва и пукнат петак,
	бил той Омир или пък Овидий…
	Да не се влюбва тя, ако види,
	че по кръчмите той се пилее,
14110	че щом там ходи, вятър го вее.
	Най-добре ще е всяка жена
	от такъв да стои настрана.
	Щом бижута мъжът й предлага,
	нека тя ги приеме веднага —
14115	такъв дар хем на нея чест прави,
	хем ще му задоволство достави.
	Не е редно жена да обича
	този, който се пищно облича
	или който пред всеки се хвали
14120	с красотата си. В него едва ли,
	освен гордост, човек би открил
	друго нещо. И Господ би бил
	отвратен от суетност такава,
	както с право за туй споменава
14125	Птолемей в своя ценен трактат.
	Щом е горд, той ще е глуповат
	и нима би могъл да обича?
	Ако днес пред една той се врича,
	и пред втора след ден ще го стори,
14130	а когато за обич говори,
	то е с цел подлостта си да скрива.
	Колко скръб от съпрузи такива
	е познала жената! Но щом
	някой мъж влезе в нейния дом
14135	с обещания щедри, решен
	да й стане съпруг някой ден
	или близък другар, тя тогава
	нека все пак надежди му дава,
	но дорде не му пипне парата,
14140	да не ляга със него в кревата.
	А когато мъжът й отправи
	саморъчно писмо и представи
	в него свойто интимно желание,
	нека тя със голямо внимание
14145	провери дали то е почтено,
	или има там нещо скроено.
	След това кратък отговор нека
	да напише, ала на човека
	да не го тя изпраща веднага:
14150	ако няколко дена отлага,
	любовта му това ще подбужда…
	И от хитрости тук има нужда.
	Мъжът даже да се изповяда,
	не е редно една жена млада
14155	да му лесно подава ръка.
	Но погрешно е също така
	да отхвърля от раз любовта му.
	Би могла във началото само
	да държи този мъж в напрежение,
14160	да му вдъхва и страх, и съмнение,
	и кураж. Ала щом неведнъж
	се е вричал в любов един мъж
	пред жената и щом й се нрави,
	най-добре ще е, без да се бави,
14165	тя избраника си да накара
	да й има за цял живот вяра
	и подобно на прах разпилян
	да се пръсне страхът, насъбран
	у мъжа. Ако той е готов
14170	за взаимност и чиста любов,
	нека, ползвайки си хитрините,
	тя пред Господа Бог и светците
	клетва с кръст да положи, че друг
	мъж не ще избере за съпруг,
14175	а щом много на него държи,
	нека тъй свойта реч продължи:
	«В свети Петър и в Бог, господине,
	се заклевам сега, че един е
	моят избор: на теб се отдавам
14180	не защото скъп дар получавам,
	а защото любов в мен гори.
	Никой друг мен не ще покори,
	да ми дава каквото си ще.
	На мнозина отказах, а те
14185	бяха знатни и доста богати,
	но ти само плени ми душата
	с дивна песен и с чудна магия.»
	И тогава на мъжката шия
	щом увисне тя с ласки безброй,
14190	ще загуби акъла си той.
	Ако моят съвет й допада,
	нека скубе го тя без пощада,
	та без пукнат петак да остане.
	Този номер могъл би да стане
14195	много лесно при всяка жена:
	колкото по-висока цена
	един мъж е съгласен да дава,
	толкоз по-скъпа тя ще му става.
	Ако даром човек нещо взема,
14200	често то му омръзва след време,
	а пък щом нищо то не му струва,
	той изобщо не ще се страхува,
	че то може да се пропилее.
	За такваз вещ човек не милее.
14205	За да скубеш е нужно умение.
	Туй еднакво важи, без съмнение,
	и за дойката, и за сестрата,
	за добрия лакей, за слугата,
	и за майката, стига самата
14210	тя да има все пак ум в главата.
	Ако някому те се подмазват,
	той за тях все по нещо запазва:
	чехли, риза, палто, ръкавици.
	Нека те като лакоми птици
14215	да отмъкват от него каквото
	под ръка им попадне, защото
	зле ще бъде, щом те го оставят
	със имота си сам да се справя.
	Нека, както в хазартни игри,
14220	да загуби той свойте пари
	и от пламенна страст по жената
	да прахоса до грам свойто злато.
	Една плячка се свършва без време,
	ако всеки ламти да си вземе.
14225	Нека те му рекат, че жена му
	няма как със една рокля само
	между хората да се представя.
	А след туй с важен тон да добавят:
	«В свети Жил се кълнем, че да беше
14230	друг на твоето място, тя щеше
	в облекло на кралица да ходи,
	съобразно с последната мода.»
	А на нея да кажат: «Госпожо,
	обясни ни най-сетне как може
14235	да си толкова чак търпелива.
	Та нима за една рокля бива
	ти от толкова време да чакаш?»
	Със престорена скромност тя, сякаш
	не е нивга приемала дар,
14240	ще им каже да млъкнат, макар
	тез слова да й радват сърцето.
	Но ако той все пак се досети,
	че по нея богатства пилее
	и съвсем притеснено живее,
14245	като всичко на нея дарява,
	нека тя пари в заем тогава
	да му иска, но давайки дума,
	че ще върне заетата сума
	в срок най-кратък (ала с намерение
14250	да не спази това задължение).
	Ако бъде от друг посетена
	(нали тя е с момци обградена,
	макар че ни един не обича
	и пред никой в любов не се врича),
14255	нека тя му се скришом оплаче
	със въздишки дълбоки, така че
	той да й непременно повярва,
	че дълга си тя още не сварва
	да плати, че е дала в залог
14260	свойта най-скъпа дреха, та в срок
	да му се издължи и след време
	да не го плаща с лихви големи.
	Нека каже му тя, натъжена,
	че наистина е притеснена,
14265	че усеща бодежи в сърцето
	и че тъй ще се чувства, дордето
	не й някой откупи залога.
	Като види в каква изнемога
	е жената, наивникът явно
14270	ще извади пари незабавно
	и за нейна голяма утеха
	ще откупи прекрасната дреха.
	Тя могла би да скрие таз вещ
	от добрия наивен младеж
14275	в сандък, който добре обкован е,
	и тогаз лесно той ще се хване
	на любимата си на лъжата,
	тъй че тя да му пипне парата.
	Нека той, щом си работа няма,
14280	търси в нейната къща голяма
	тази дреха!… Жената, щом иска,
	би могла и от друг да изстиска
	я елече, я сърмен колан,
	нова рокля или пък гердан,
14285	а защо не и джобни пари.
	Ако плахо й той довери,
	че ще й подари туй, което
	иска тя, и с ръка на сърцето
	закълне се, че без да се бави,
14290	всичко скоро ще й предостави,
	във такъв случай най подобава
	да не му се тя предоверява.
	Аз от тия мъже нечестиви
	дочух толкова клетви лъжливи,
14295	че дори и светците във рая
	са по-малко, доколкото зная.
	Ако този любовник съвсем е
	обеднял, нека заем да вземе,
	за да има какво да й дава.
14300	Инак нека не й се вестява!
	Ако опит тя в тез дела има,
	да се прави, че страх я обзима
	и че смут във душата усеща,
	ако своя мил вкъщи посреща.
14305	А на него да каже най-ясно,
	че тез срещи са нещо опасно,
	че щом тайно приема го тук,
	всъщност мами тя своя съпруг
	и че смърт я очаква, във случай
14310	че мъжът й таз тайна научи.
	Дори той да се сърди и даже
	да я плаши, тя нека му каже
	да излезе от нейната стая…
	Да размисли след туй и накрая
14315	нека тя го все пак задържи.
	Ако никой човек не кръжи
	край дома й в момента, когато
	той пристига за среща, жената
	да му тихо вратата отвори.
14320	Щом той влезе и я заговори,
	нека тя му изрично припомни,
	че ги дебне опасност огромна,
	ако някак мъжът й узнае,
	че край нейния дом се мотае
14325	непознат пришълец всяка нощ.
	И не ще се спаси той ни с нож,
	ни със щит, нито с кол, ни с топор,
	и не може се скри ни в обор,
	ни в кошара: веднъж забелязан,
14330	на парчета ще бъде нарязан.
	После нека въздиша тя с вид
	недоволен, дори ядовит,
	и ревниво да го обвинява,
	че почти всеки път закъснява,
14335	че е ходил при друга на среща,
	че на нечии ласки горещи
	отговаря й той със измяна,
	че тя вече се чувства презряна
	и сама на позор се обрича
14340	със това, че го още обича.
	И тогаз на любовника клет,
	от съчувствие мигом обзет
	ще му стане за сетен път ясно,
	че го люби тя честно и страстно
14345	и че станала е по-ревнива
	от _Вулкан_*, който някак открива,
	[* _Вулкан_ — римският бог на разрушителния огън.]
	че жена му _Венера_ се люби
	със бог _Марс_, и без време да губи,
	от пиринч мрежи той изковал
14350	и със тях ги така омотал,
	като че във капан той ги хванал.
	Но Вулкан изигран си останал,
	макар в случая лично да бил
	вероломството им той разкрил —
14355	луд е който си мисли, че само
	със един мъж се люби жена му.
	И Вулкан с умолителен глас
	призовал боговете тогаз,
	а те, щом ги в леглото видели,
14360	продължително време се смели.
	Красотата на тази богиня
	развълнувала явно мнозина,
	ала тя пребледняла от срам,
	че във грях била хваната там.
14365	А пък всъщност не е никак трудно
	да се види, че с тях нищо чудно
	не се случва. Вулкан грозен бил,
	прах от въглища бил му покрил
	както челото, тъй и косата,
14370	слепоочията и брадата.
	И макар че той бил неин мъж,
	не го срещнала тя ни веднъж
	дружелюбно, доколкото знам.
	Тя и Парис*, сина на Приам,
	[* _Парис_ (синът на Приам) през Средновековието е сочен като пример за мъжка красота.]
14375	пък и Авесалом*, без съмнение,
	[* _Авесалом_ (синът на Давид) през Средновековието е сочен като пример за мъжка красота.]
	би докарала до омерзение,
	ако тя била тяхна съпруга.
	Та нали в този свят всяка друга
	жена, вярна на своите нрави,
14380	на съпруга си зло често прави.
	По върховната воля господна
	тук жената се ражда свободна,
	ала бракът с мъжа я лишава
	от правата, които й дава
14385	предобрата _Природа_. Та как,
	ако малко разсъдиш все пак,
	ще приемеш, че тъкмо Робен
	за съпруг на Мари е роден
	и че Жак е роден за Анет?
14390	От _Природа_ не чакай строг ред,
	чедо мое. До днешния ден
	в любовта няма ред утвърден:
	всяка може да бъде на всеки
	и така ще е явно навеки.
14395	Ако някоя има годеж
	със обичан от нея младеж,
	а след туй се венчаят пред Бога
	и му стане жена, за да могат
	да живеят щастливо, задружно,
14400	да избягват раздори ненужни,
	да се грижат добре за децата,
	един ден ще покаже жената,
	та била лоша тя или мила,
	та било с добрина или силом,
14405	че желае да бъде свободна.
	За една жена на`й е изгодно
	_Свобода_ да й бъде подвластна,
	да й е всеки път съпричастна.
	Ето тъкмо по тези причини
14410	през изтеклите вече години
	са се случили много злини,
	предизвикани все от жени.
	Десетина ти бих изредила,
	а пък другите бих ти спестила,
14415	че не искам да си отегчен.
	Всеки мъж, от жена запленен,
	за съпруга държал да я вземе,
	стига друг да не му я отнеме
	и да сложи на нея ръка.
14420	Но мъжът можел също така,
	удоволствие щом си направи,
	вероломно да я изостави,
	Затова помежду си мъжете
	се избивали и с векове те
14425	своя бащински дълг най-нехайно
	пренебрегвали. После незнайно
	кой коварен ум брака въвел
	и така свободата им взел.
	И Хораций правдиви слова
14430	е изказал за всичко това
	за поука на младите хора.
	Пред теб искам сега да повторя
	туй, което от него аз знам,
	без да чувствам ни свян, нито срам.
14435	И така, както казва Хораций*,
	[* Жан дьо Мьон се позовава на «Сатири», І, 3,107-110.]
	съществували много глупаци
	по света, преди още Елена
	да била на земята родена.
	Те подклаждали разпри, войни
14440	с много жертви и много злини
	(за тях няма вест в ни една книга
	и до нас, уви, нищо не стига).
	А Елена, тъй както се знае,
	с голям опит в кавгите била е:
14445	от край време та чак досега
	лесно влизат жените в кавга
	и то тъкмо с мъжете, които
	ги обичат и тачат открито,
	и отдавайки им дух и тяло,
14450	си затриват живота изцяло.
	За да видиш каква чудна власт
	упражнява _Природа_ над нас,
	много примери бих изброила
	(и във книга ги бих изредила).
14455	Щом човек птици в клетка постави
	и след туй всичко нужно направи
	да се чувстват във нея охолно,
	те ще пеят, но не драговолно,
	а потиснати, с мъка в сърцата,
14460	и ще страдат весден по гората,
	ще копнеят безспир в лес зелен
	да посрещат изгрелия ден.
	Даже той да рече да ги храни
	всеки път със храни най-отбрани,
14465	те ще търсят удобен отвор
	към зеления горски простор,
	ще ги тегли изконен копнеж
	към свободен, към волен летеж
	Волен е и духът на жените
14470	и значение няма дали те
	са девойки, или са сгодени,
	или пък вече са задомени.
	Всички те, накъдето да ходят,
	от един стремеж само се водят —
14475	да живеят напълно свободно,
	а пък щом им е всичко угодно,
	слободии ще ги съблазнят.
	Към това се стреми и мъжът…
	Ако стане монах, той започва
14480	да се кае и поглед насочва
	зад пределите на манастира,
	но спасение там не съзира
	и живее унил, угнетен,
	но с надежда, че все някой ден
14485	ще си върне той пак свободата.
	Тоз извечен стремеж на душата
	ще го мъчи и трови безспир
	и да иде във друг манастир,
	Той прилича на риба, която
14490	влиза в слепия кош и когато
	да излезе навън пожелае,
	забелязва, уви, че това е
	невъзможно, че щом там се пъхне,
	в скоро време тя там ще издъхне.
14495	А които край коша минават,
	начаса изумени остават,
	като виждат, че там тя се мята
	във омая за тях непозната,
	и понеже, от друга страна,
14500	в коша има богата храна,
	за каквато ламтят всички те,
	несъмнено на тях им се ще
	да се някак при нея проврат,
	ту насам, ту натам се въртят,
14505	най-накрая откриват отвора
	и попадат сами във затвора.
	Но веднъж влезли вече във коша,
	те се чувстват наистина лошо,
	до последен дъх сили напрягат
14510	дано някак навън да избягат,
	но напразни са тези стремежи…
	Дори по-зле, отколкото в мрежи,
	в коша блъскат се те с всичка сила,
	но смъртта само би ги спасила.
14515	Щом е влязъл веднъж в манастира,
	човек изход, уви, не намира.
	Да е даже с невидими дрехи,
	с бързоходни ботуши, с доспехи
	и със сила безкрайно голяма,
14520	от _Природа_ човек нивга няма
	да избяга. Не е ли свободен,
	той фактически става негоден,
	та дори да се сам убеждава,
	че покой му килията дава.
14525	Но защо от _Природа_ да бяга,
	ако тя свобода му предлага?
	Неслучайно Хораций говори*,
	[* Авторът перифразира «Писма», І,10,24.]
	че не бива човек да се бори
	срещу нея. Дори и насила
14530	да я гониш в ръката със вила,
	тичешком пак при теб тя се връща
	и остава вовек вездесъща.
	От какъвто и ще да си род,
	не ще нивга спреш нейния ход,
14535	със каквито дела да се хванеш,
	ти под неин контрол ще останеш.
	Нито сила, ни заговор може
	пред _Природа_ преграда да сложи.
	Та не е у _Венера_ вината,
14540	след като поначало жената
	от свободен живот се нуждае
	и самата й същност в това е.
	На приятни любовни игри
	често тя се отдава, дори
14545	и когато законен брак сключи
	(както впрочем _Природа_ я учи;
	а _Природа_ за нас на земята
	е по-нужна дори от храната).
	Вземи котенце, плъх невидяло,
14550	и почни от самото начало
	да го храниш с храна най-отбрана,
	но издай безусловна забрана
	ни един да не си позволява
	на туй котенце мишки да дава.
14555	И ще видиш, че щом там пребяга
	мишка, то върху нея веднага
	ще се хвърли. А би могло даже
	зарад мишките да се откаже
	от храната, която му даваш.
14560	Вероятно и сам осъзнаваш,
	че и сили весден да хабиш,
	котка с мишка не ще помириш.
	Ако някой мъж конче захване
	да отгледа, дорде жребец стане,
14565	но далече от млади кобили;
	щом порасне, тоз кон ще изцвили,
	ако близо кобили съзре,
	и не ще го тогава възпре
	никой с нищо на белия свят.
14570	Не ще гледа какви са на цвят —
	дали косъмът им е кафяв,
	или бял или пък пепеляв:
	до една ще ги той изреди,
	стига те да не са със юзди,
14575	Щом свалиш от кобила юздата,
	виждаш как на мига лудешката
	хуква тя към жребеца красив —
	бил той черен, кафяв или сив.
	Появи ли се някакъв кон,
14580	под напора на своя нагон
	ще се спусне към него тя бързо,
	стига той да не е здраво вързан.
	А което за кон и кобила
	е валидно, по принцип е в сила
14585	и за всички животни: то става
	и когато бикът види крава,
	и щом срещне овцата овен.
	Запомни, драги сине, от мен,
	че в действителност те не копнеят
14590	в неразривен съюз да живеят,
	и все пак двата пола не спират
	нито миг един друг да се дирят.
	Аз повтарям ти още веднъж,
	че нагонът жената към мъж
14595	и мъжа към жената подтиква;
	и светът от това не отвиква,
	но все пак строгостта на закона
	поне малко възпира нагона.
	Поне малко? Не! Доста все пак!
14600	Ако младите свържат се в брак,
	за да станат съпруг и съпруга,
	нямат право със друг или с друга
	да се женят. Това ще е грях
	до деня, в който някой от тях
14605	не умре. Ала всеки и всяка
	дълго време живеят с мерака
	да добият безмерни права,
	но им скъпо излиза това.
	Едни често от срам или страх
14610	се въздържат да стигат до грях,
	но _Природа_ е властна над всички —
	над животни, над хора, над птички.
	Всъщност аз и по себе си съдя:
	в младостта си желаех да бъда
14615	със голям брой мъже, но срамът
	ме възпря да вървя в този път.
	Колко страсти срамът обуздава!
	Щом от къщи излезех тогава,
	след като се със грим разкрасявах,
14620	почти всички мъже запленявах:
	всеки с жадни очи ме следеше
	а това много ясно личеше.
	Боже мой, със какви чувства нежни
	ме изпълваше в дните ми прежни
14625	всеки, който се вглеждаше в мен
	и от чара ми бе изкушен!
	И те щяха на драго сърце
	да ме стиснат във свойте ръце,
	пък и аз всички бих пожелала
	и на всичките бих се отдала.
	Не изключвам от тях ни мъдреца,
	ни безумеца, ни големеца,
	нито рицаря, нито прелата,
	стига страст да му лумне в душата,
14635	да се е разделил с манастира
	и ни срам, нито грях да намира
	в туй, че с мен на любов се отдава.
	Не един пожелал би тогава,
	ако моя стремеж разбереше
14640	или пък ако вярно прозреше
	във самата природа човешка,
	да направи с мен сладостна грешка
	и когато страха превъзмогне,
	своя брак той дори да разтрогне.
14645	Да допуснем, че някои бяха
	полудели по мен, та те щяха
	клетви, вярност и дълг да забравят
	и жените си да изоставят;
	освен може би някой глупак,
14650	сляпо вярващ в законния брак
	и във свойта съпруга красива.
	Аз не бих съблазнила такива,
	щом се вричат на всяка цена
	да са верни на свойта жена
14655	и за друга не щат да се сещат.
	Но подобни не се често срещат.
	Щом един мъж със мене говори,
	не се питам какво ще ми стори,
	дали лъже ме той, или не
14660	а се радвам, щом малко поне
	аз съм му завъртяла ума.
	Не разпитвам го ни за дома,
	ни за дрехите, дето той носи,
	ни за нищо… Подобни въпроси
14665	няма никога да му поставя;
	важно е да му радост доставя
	мисълта, че ме прави щастлива
	и не среща у мен съпротива.
	Чрез _Природа_ на всеки от нас
14670	във сърцето е вложена страст
	и _Венера_ не е хич виновна,
	че е имала връзка любовна.
	Така както бог _Марс_ бил пленен
	от _Венера_, така, според мен,
14675	всеки бог явно бил е готов
	да завърже със нея любов,
	без да чувства ни срам, нито страх,
	че пред други ще стане за смях.
	Та _Вулкан_ предпочитал дори
14680	да потули скандала с пари.
	Но, уви, било всичко узнато
	във съвсем кратък срок и когато
	вече _Марс_ и _Венера_ разбрали,
	че храна на мълвата са дали,
14685	те решили нещата, които
	преди вършели само на скрито,
	пред очите на всички да стават,
	та дано ги на мира оставят:
	нали тяхната тайна отдавна
14690	за околния свят била явна.
	Щом нещата се тъй утежнили,
	_Вулкан_ клюмнал, останал без сили
	(както казва един автор стар*)
	[* Историята на любовта между Венера и Марс следва разказа на Овидий в «Любовно изкуство», ІІ, 561–592.]
	и понеже той нямал друг цяр,
14695	преценил, че по-редно било
	да търпи това срамно тегло,
	вместо разпри да има със тях.
	По-добре било някак на смях
	да показва, че нищо не знае,
14700	след като благосклонност желае
	да получи от тази, която
	той обичал наистина свято.
	Трябва много добре да внимава
	онзи мъж ревнив, който решава
14705	дотам всички неща да докара,
	че съпругата си в изневяра
	чрез уловка на място да хване,
	че тогава по-лошо ще стане.
	Щом от ревност един съпруг страда,
14710	и жена си с друг мъж изненада,
	нека знае, че никога тя
	ни загриженост, ни доброта
	спрямо него не би проявила…
	Ще е негова тя, но насила.
14715	Ревността е безсмислено зло,
	тя е болест и вечно тегло,
	щом безумно си влюбен. Нещата
	не стоят точно тъй при жената,
	за която говорих дотук.
14720	Тя привидно пред своя съпруг
	се показва ужасно ревнива,
	ала вътрешно му се присмива
	и със него се тъй забавлява,
	че глупакът триж по-влюбен става.
14725	Щом любовникът сам осъзнае,
	че жената си с него играе,
	и подметне на свойта изгора,
	че освен нея има и втора,
	да не се тя от ревност разплаче,
14730	а да срещне спокойно вестта, че
	и на друга любов обещава.
	Нека тя да не се възмущава,
	че така с нея той се държи,
	да прибегне и тя до лъжи,
14735	даже с риск да го силно подразни,
	да му каже, че често със разни
	мъже има приятелски връзки.
	А след туй с думи още по-дръзки
	да добави: «От днеска нататък
14740	да не ти стъпват тука краката!
	За греха ти не ще ти простя
	и жестоко ще ти отмъстя.
	Запомни, че за тази измяна
	аз длъжница не ще ти остана.»
14745	Като чуе, че близка раздяла
	застрашава го, този мъж жалък,
	който уж й бил турил рога,
	ще изпадне в голяма тъга…
	Щом мъжът няма страх, че жената
14750	ще му сложи рога на главата,
	той от страст не гори… В даден миг
	ако влезе слугинята с вик
	и рече: «Гибел чака ви тук.
	Господарят ли, някой ли друг
14755	накъм входа сега приближава…»
	нека тя да не се вцепенява,
	а да хвърли бърз поглед към двора,
	после своя любовник в обора
	или в някой килер да натика,
14760	за да чака, дорде го повика;
	ще се чувства той там притеснен,
	ще се тюхка, че тъкмо в тоз ден
	не е в друга посока поел.
	Да речем, че друг мъж е приел
14765	да се срещнат във нейния дом
	(би било доста глупаво, щом
	я обземе в тоз миг разкаяние!).
	нека тя обърне внимание
	и на втория — могат да идат
14770	в друга стая и там да се видят.
	Даже той да е имал идея
	да остане по-дълго със нея,
	да не го тя в дома си държи.
	И дори да се той натъжи,
14775	нека с него тя свойта тревога
	сподели: «Разбери, че не мога
	да остана с теб… Близък роднина
	по не зная каква си причина
	с моя мъж има среща у нас.
14780	Както вярвам в свети Жермен аз,
	и ти вярвай, че друг някой ден
	ще останеш по-дълго при мен.
	А сега ме сама остави.
	Тръгвай вече! Недей се бави!»
14785	В този случай ще бъде добре
	да изчака тя малко, дорде
	той от нейния поглед изчезне.
	После в тайното място да влезне,
	гдето първият чака я скрит
14790	(та нали не е редно той свит
	там на тясно цял ден да изкара).
	Да му върне тя предната вяра,
	че съвсем в скоро време ще може
	да отиде във нейното ложе.
14795	И все пак той с известен страх нека
	ляга с нея в постелята мека
	и да знае, че тази им връзка
	често прави я луда и дръзка.
	След туй в своя баща нека тя
14800	закълне се, че тия неща
	доста нерви и сили й струват,
	макар тя да не се хич страхува,
	да се чувства дори по-спокойна
	от човек, който в местност усойна,
14805	несмущаван от нищо, се шляе.
	Не изпитваш ли страх, любовта е
	вид наслада, но някак частична.
	На жената бих рекла изрично,
	щом с любовник в леглото си легне,
14810	предпазливо ръка да протегне
	и добре да притвори крилото,
	та по-тъмно да стане, защото,
	ако кожата й е с петна
	и прониква отвън светлина,
14815	щом ги види мъжът, неприятно
	ще му стане и може обратно
	към дома си той пътя да хване
	и посрамена тя да остане.
	Но когато пред двамата млади
14820	няма никакви външни прегради,
	със любовен копнеж във душата
	нека те да се впуснат в играта
	на _Амур_. Ала никой не бива
	преди другия сам да отива
14825	до желания пристан… За двама
	е онази наслада голяма
	и не знаят те нивга насита.
	Но не я ли жената изпита,
	ще е нужно, макар на вид само,
14830	да покаже, че чувства голямо
	удоволствие от любовта,
	та и той да си каже, че тя
	нежността му все пак оценява,
	макар той да й всъщност додява.
14835	Щом мъжът убеди свойта дама,
	че в дома му риск никакъв няма
	и решат там да ходят, тогава
	нека мъничко тя закъснява,
	та със по-голям трепет и плам
14840	да я чака любовникът там.
	Запомни, че едно закъснение
	прави чаканото наслаждение
	да изглежда понякога двойно.
	А когато е всичко спокойно
14845	и ти правиш каквото си щеш,
	спада някак си твоят стремеж.
	Щом пристигне в дома му, където
	той я чака със трепет в сърцето,
	нека тя сподели боязливо,
14850	че мъжът й следи я ревниво,
	че от страх тя безспирно трепери,
	че щом той не я вкъщи намери,
	след туй грубо ще я наругае.
	Не е зле тя да се разридае,
14855	да се дърпа дори отначало,
	а след тези преструвки, изцяло
	под напора на своите чувства,
	във любовни игри да се впуснат.
	Ако дамата вече усеща,
14860	че опасно ще е да се срещат
	във дома му, или я е страх
	да го кани на срещи у тях
	заради ревността на мъжа си,
	който бил все сърдит и навъсен,
14865	и щом начин друг тя не открие,
	нека с нещо мъжа си опие.
	С вино може това да направи
	или пък да си билки достави
	от знахари. Щом нейният мъж
14870	от отварата пийне веднъж,
	ще заспи — така силни са те,
	че жената каквото си ще
	би могла в това време да стори.
	Ако има в дома други хора,
14875	своевременно тя да ги прати
	у роднини или у познати,
	или с дарове нека опита
	да ги вземе във своя защита
	или пък нека с биле омайно
14880	упои ги, та в нейната тайна
	да не вникнат. След туй, някой ден,
	на мъжа си тя с вид натъжен
	да рече: «Господарю, нощес
	зле се чувствах — дали пък абсцес
14885	или треска е хвърлила в огън
	мойто тяло и аз изнемогвам.
	Явно трябва да ида на бани.
	Ние имаме вкъщи две вани,
	но не чакам от тях изцеление —
14890	трябва по-специфично лечение.»
	Щом размисли, съпругът ревнив
	вероятно не ще е против,
	но все пак ще остане намусен,
	ще покаже дори, че не му се
14895	нрави нейната странна идея,
	и затуй ще изпрати със нея
	я добрата слугиня, която
	да помага, я близка позната
	(и тя с някой приятел, изглежда,
14900	ще си срещи любовни урежда).
	Щом отиде на баните, тя
	ще забрави съвсем болестта,
	със любовника си най-приятно
	ще изкара и там многократно
14905	във един общ басейн ще се къпят…
	Както искат, така ще постъпят.
	Кой от грях ще предпази жената,
	щом към грях се стреми тя самата!
	Дори Аргус* за нея да бдеше
	[* _Аргус_ — гигант със сто очи на главата и сто на гърба, от които винаги по две спели. Името му често се свързва със следната история: Зевс, който изневерявал на жена си Хера, бил влюбен в нимфата Ио. За да заблуди Хера, той превърнал Ио в юница, но Хера разкрила хитрината му, поискала от Зевс да й даде в дар тази юница и възложила на Аргус да я пази. Зевс, на свой ред, наредил на Хермес да убие Аргус и да освободи Ио.]
14910	със стоте си очи, пак не щеше
	да й бъде той сигурна стража.
	За очите на Аргус ще кажа,
	че дорде половината спели,
	всички други най-ревностно бдели.
14915	Уникален страж колосът бил,
	но всесилният Зевс наредил
	на бог Хермес да вземе главата
	на гиганта и тъй от теглата
	да спаси Ио — тази девица,
14920	дето Зевс бил превърнал в юница
	(ала Хера не се примирява…).
	Нека никой не се заблуждава,
	че се лесно опазва жената.
	Тя не е чак така глуповата,
14925	та да вярва, че някой мъдрец,
	ясновидец, пророк, или жрец
	би могъл с хитрини и магии,
	с чародейства или с дяволии
	да накара мъжа да изгуби
14930	своя ум и така да се влюби,
	че да стори жената честита.
	Неразумно е тя да разчита
	на Бален*, че със тайнство той бърже
	[* _Баден_ — име на магьосник, което се среща и в други средновековни творби.]
	би могъл един мъж да обвърже
14935	и че друга жена зарад нея
	ще намрази той… Нито Медея
	с чародейството си задържала
	Язон, нито Цирцея* можала
	[* _Цирцея_ (грц. Кирка) — морска нимфа, магьосница, живяла заедно с други нимфи на самотен остров. Тя превръщала попадналите там корабокрушенци във всякакви животни. Неин гост бил Одисей; след като я принудил да възвърне човешкия образ на другарите му, той прекарал една година при нея и след това се отправил към царството на мъртвите.]
	да възпре Одисей да не ходи
14940	във отвъдното царство да броди.
		На жената не й подобава
	на любимия скъп дар да дава:
	щом го много обича дори,
	нека тя със колан го дари,
14945	но да бъде той с проста тока;
	допустимо е също така
	я кама на мъжа да предложи,
	я кесия от евтина кожа,
	я възглавница, я игленица,
14950	я шал някакъв, я броеница,
	я кълбо от конци — както правят
	монахините… Те пък доставят
	често пъти наслади на клира.
	Впрочем глупав е който задиря
14955	монахини… По светските дами
	по-добре е мъжът да се мами,
	че на срам с тях не се той излага
	и от тях почти всяка веднага
	ще направи каквото той каже,
14960	пък и с приказки тя ще замаже
	своя грях пред мъжа си най-лесно.
	И макар да е вредом известно,
	че с жените се трудно търгува,
	монахините най-скъпо струват.
14965	Мъжът трябва добре да съзнава,
	че един женски дар представлява
	нещо много опасно, понеже
	с него хваща го тя в свойте мрежи.
	Ала някои щедри жени
14970	и на себе си вършат злини.
	По-добре за мъжа да оставим
	щедростта! Ако ние се славим
	с нея, бихме допуснали грешка
	и бедата за нас ще е тежка.
14975	Доверчиви ни дяволът стори,
	но сега вече никой не спори,
	че в тоз свят все по-малко остават
	тез, които се щедро раздават.
	Най-различни подаръци можеш
14980	на наивници ти да предложиш
	и с тях лесно да ги съблазниш.
	Впрочем трябва добре да цениш
	всеки дар, който ти получаваш.
	И помни, че безспир приближаваш
14985	към онази фатална межда,
	към която върви младостта:
	тя се _Старост_ зове — всеки час,
	без да щем, тя пристъпва към нас.
	Дано, щом като минеш междата,
14990	за глупак да не те никой смята.
	В наше време кой би се присмял
	на мъж, който богатство е сбрал!
	Но щом той не е нищо спестил,
	не би струвал и лампен фитил.
14995	Аз, за жалост, постъпих така
	и заслужено страдам сега.
	Колко много неща драгоценни
	бяха ми от мъже подарени,
	а пък аз ги на други дарявах.
15000	Получавах, но всичко раздавах,
	нищо свястно за мен не запазих
	и наистина много загазих.
	Бях забравила за старостта
	и с неволи наказа ме тя.
15005	_Бедност_ уж за мен страшна не беше,
	уж добре ми животът течеше
	и изобщо не мислех тогава,
	че е нужно човек да спестява.
	Да бях имала разум в главата,
15010	щях да бъда днес дама богата.
	Докато млада бях и красива,
	имах връзки интимни с такива
	важни хора, които към мене
	се отнасяха все с уважение.
15015	Но каквото от тях получавах,
	на един млад негодник го давах.
	Пред свети Тибо клетва изричам,
	че тогава го много обичах:
	затуй нему дарих си сърцето,
15020	а пък той ми зачерни лицето.
	С всички други приятелка бях,
	ала само по него горях,
	а пък той пред мнозина твърдял,
	че на мен въобще не държал,
15025	дори някъде дръзнал да каже,
	че съм долна, че мрази ме даже
	и в злостта си дотам се увличал,
	че _развратница_ чак ме наричал.
	Плитък ум притежава жената
15030	и нали съм жена аз самата,
	не обикнах мъжете, с които
	може би бих живяла честито.
	Ако моят развратник речеше
	да ми счупи главата, пак щеше
15035	да получи от мен благодарност,
	дори искрена обич. Навярно,
	ако беше ме сто пъти бил,
	щеше пак да ми бъде тъй мил;
	той умееше с думи добри
15040	лесно с мене да се помири.
	Да ме беше измъчвал душмански,
	да се бе държал с мен грубиянски,
	да ми бе покрил с рани лицето,
	той не би се оттеглил, дордето
15045	не измоли сам прошка от мен.
	Отначало бе груб, непочтен,
	а отпосле все беше готов
	да говори за мир и любов.
	Този долен лъжец, тоз нахал
15050	така лошо ме бе омотал,
	че без него да дишам не можех.
	Щом не беше със мен, се тревожех
	и бях склонна до Лондон да стигна,
	цели нощи съвсем да не мигна,
15055	с една реч, тъй ме бе очаровал,
	че на всичко бях вече готова…
	Често той бе ме правил за срам,
	а защо го обичах — не знам.
	Цял се беше отдал на живот,
15060	пропилял беше своя имот
	и в таверните всеки мой дар
	проиграваше той на комар.
	Яд ме беше, че той не желае
	с труд полезен да се занимае,
15065	но понеже кредитор му бях,
	той от _Бедност_ не чувстваше страх.
	А на мен от места най-различни
	ми изпращаха средства парични,
	ала той ги хабеше без мяра
15070	и това до провал го докара.
	Явно чувстваше силна охота
	към онези неща във живота,
	от които бе черпел наслади.
	Но когато годините млади
15075	отлетяха, той вече разбра,
	че не го чака участ добра
	и че трябва да проси дори.
	И аз нямах тогава пари,
	пък и мъж паралия не взех.
15080	Както знаеш, отпосле поех
	по трънлив път и стигнах дотука.
	Нека мойта съдба за поука
	да ти бъде и моят съвет
	да те води в живота напред,
15085	за да стигнеш до по-добър край.
	Прецъфти ли ти розата, знай,
	че и ти вече станал си стар
	и че никой не би ти дал дар“.
	Тука _Старата_ спря да говори…
P$


>>
P>
15090	_Добър Прием_ уста не отвори,
	развълнуван от тези слова.
	Той разбрал бе от всичко това,
	че целта й бе да го накара
	да я следва със повече вяра.
15095	Да не действаше _Ревност_ открито
	чрез пазачите злобни, които
	без съмнение верни й бяха,
	край стените безспирно сновяха
	и ръмжеха досущ като псета,
15100	твърдината била би превзета.
	Но при туй непрекъснато бдение
	кой би й причинил поражение?
	_Зъл Език_ беше мъртъв. Едва ли
	някой щеше за него да жали…
15105	Та той беше от всички презрян,
	затова че без никакъв свян
	безогледно навред клеветеше
	и на _Ревност_ най-предан страж беше;
	освен нея, за този нахал
15110	никой друг пет пари не би дал.
	Беше свикнала тя да го слуша,
	но й идваше често до гуша
	от това, че той всички одумва,
	че говори каквото му хрумва
15115	и зло само на хората прави,
	че със свойте постъпки остави
	зад гърба си безбройни злини.
	Дойдат ли недобри новини,
	тъй обичаше да ги раздува,
15120	че не щеше дори и да чува
	за добро, а със приказки празни
	сам подхранваше слухове разни.
	В лицемерие той бе живял,
	на коварство се беше отдал
15125	и понеже бе толкова долен,
	тука всеки остана доволен,
	че умря, и дори литургия
	не отслужиха. Никой от тия,
	със които той беше върлувал,
15130	от смъртта му не се развълнува.
	Те по принцип така зорко да бдят,
	че не би бил превзет никой път
	този замък гранитен, та даже
	ако им се насреща покаже
15135	един петстотинхиляден враг.
	И си често повтарят: „Все пак
	и без негова помощ ще можем
	да опазим таз крепост, дай Боже!
	А духът на тоз изверг презрян
15140	дано в адския смраден катран
	изгори, че освен от беди
	не остави той други следи.“
	С убеденост това те твърдяха,
	ала явно без _Зъл Език_ бяха
15145	и по-слаби, и по-уязвими.
		Като мъж със достойнства значими,
	_Добър Прием_ на свой ред начена
	свойта реч с вещина несъмнена:
	„Аз, госпожо, съм ви задължен,
15150	че се мило държахте към мен.
	Посветихте ме в сложно изкуство
	и затуй ви говоря със чувство
	на доволство. Но как би могло
	любовта да се смята за зло,
15155	при това хем горчиво, хем сладко?
	Бих желал да засегна накратко
	един друг въпрос, важен за нас.
	Трябва много пари, според вас,
	да натрупвам, но аз се надявам
15160	да ми стигне туй, що притежавам.
	Да съм имал прилично държание?
	Е, добре, ще положа старание,
	но аз никак не вярвам в магии
	и това са за мен дяволии!
15165	А на младия мъж, който бил
	според вас тъй възпитан и мил,
	пожелавам злини да не среща
	и всеобща любов да усеща.
	Към тоз момък зла умисъл нямам,
15170	но е факт, че и обич голяма
	не изпитвам към него, макар
	че букета му взех като дар.
	Нима туй, че приех аз цветята,
	е претекст за другар да го смятам?
15175	Та какво от това, че обичал
	мили думи за мен да изрича?
	Ако често мъжът и жената
	си повтарят: _Със радост в душата_
	_ще ви срещна, приятелко, пак_ —
15180	или: _Нека, приятелю драг,_
	_имаш вечно подкрепа от Бога!_ —
	аз във никакъв случай не мога
	да твърдя, че това е любов.
	Впрочем, аз тоз младеж съм готов
15185	да го смятам за верен другар
	и понеже цветя приех в дар,
	на свой ред нямам нищо против
	да съм с него добър и вежлив
	и не ще се ни миг колебая
15190	той да бъде мой гост, ако зная,
	че със сигурност в същия час
	ще е _Ревност_ далече от нас,
	тъй като тя го силно презира.
	И дори да не се тук намира,
15195	а да е накъм чужд край поела
	и багаж за из път да е взела,
	съществува си риск, според мен,
	да реши тя във даден момент
	своя взор към зида да обърне
15200	и обратно насам да се върне,
	не дай Боже, че щом по зла слука,
	мен и момъка свари тя тука,
	като луда ще почне да кряска,
	да ни бие или да ни тласка
15205	и каквато е зла и проклета,
	тя ще ни надроби на парчета.“
	„Тази грижа на мен остави!
	И сега да се тя появи —
	рече _Старата_ с по-крепък глас —
15210	не ще свари младежа при нас.
	Знам такива места, че игла
	тя със по-малко труд би могла
	да намери сред купчина плява,
	камо ли да открие тъдява
15215	къде твоят приятел укрит е.“
	„Нека тъй да е, щом го твърдите —
	й отвърна _Добър Прием_. — Но
	от младежа се иска едно:
	да постъпва с достойнство и чест.“
15220	„Много умно говориш ти днес
	и със право човек би твърдял,
	че си вече съвсем помъдрял.“
	Тук те млъкнаха. Вече бе време
	всеки пътя си пак да поеме:
15225	той отиде във своята стая,
	а тя, доста доволна накрая,
	почна в кулата нещо да прави.
	Ето че ми се случай представи
	с _Добър Прием_ да мога аз сам
15230	да се видя за по-дълго там,
	ала в тоз момент _Старата_ слезе,
	вън от кулата бързо излезе,
	затърча се след туй запъхтяна
	и когато пред мене застана,
15235	тя съвсем непринудено рече:
	„Всичко тук уредила съм вече.
	Не знам ще ли се ти съгласиш
	ръкавици на мен да дариш,
	ако аз съобщя ти една
15240	много важна за теб новина.“
	„Ръкавици ли само? Защо
	да не бъдат ботуши, манто,
	шапка с лента от най-скъпа кожа
	или рокля по мярка? Госпожо,
15245	та на вас по-скъп дар се полага.“
	Тя с ръка ми посочи веднага
	как до тъмната кула да ида,
	та с _Добър Прием_ пак да се видя,
	и преди да си тръгне, ми каза
15250	точно как бих могъл там да вляза:
	„Откъм задния вход отиди,
	че там никой на стража не бди,
	и почакай, дорде аз самата
	ти отворя отвътре вратата.
15255	Два-три месеца вече откак
	не е минал оттам ничий крак.“
	Аз отвърнах й: „Клетва ви давам,
	че се само на вас уповавам.
	Ще ви купя най-модни одежди
15260	от възможно най-фините прежди,
	ако ще и сто лири да дам.
	Впрочем аз от _Приятеля_ знам,
	че е нужно обети да давам,
	но, уви, всеки път не успявам
15265	да изпълня с чест своята дума.“
	След като тя отмина по друма,
	аз към задния вход се завтекох
	и изпълнен с надежда си рекох:
	„Дано Бог да ми бъде опора!“
15270	И така приближих до отвора,
	дето _Старата_ вече стоеше
	и за мене открехнала беше
	една ниска и тясна врата.
	Щом затворих я, аз в крепостта
15275	се видях и веднага разбрах,
	че на сигурно място стоях —
	бях спокоен, че в същия миг
	във земята лежи _Зъл Език_.
	Видях как бе вратата разбита,
15280	за да влезе със своята свита
	бог _Амур_ — той бе твърдо решен
	да помогне сега и на мен
	и затуй свика свойте васали.
	(Те заслужиха толкоз похвали,
15285	че дано вечно Бог бди над тях!).
	Най-напред аз _Притворство_ съзрях
	(както, впрочем, от всички се знае,
	_Лицемерие_ негов баща е,
	а _Лъжа_ му е майка — за тях
15290	в този свят няма чест, няма грях).
	И _Въздържаност_ също бе там
	(от _Притворство_, доколкото знам,
	тя родила била _Антихриста_,
	както пише във древните листи).
15295	Явно те са разбили вратата
	(дано Бог да им бди за душата!).
	Който много държи да сполучи,
	от тях двамата нека се учи,
	за да знае как с маска красива
15300	същността си добре да прикрива!
	От местото, където стоях,
	през строшените двери видях
	цяла армия, вече готова
	да се включи в борбата сурова.
15305	Да призная ли тук колко бях
	притеснен и припрян, как горях
	_Поглед Мил_ нейде там да открия?
	Изведнъж се яви той самият —
	бог _Амур_ бе го пратил при мен
	(дано бъде от Бог възмезден!).
	Та нали бе отдавна отминал
	денят, в който в онази градина
	се видяхме… Тъй радвах се аз,
	че едва не изпаднах в несвяст.
15315	Щом видя ме, към мен _Поглед Мил_
	приближи се, щастлив вид добил,
	на _Добър Прием_ той ме посочи,
	а последният пъргаво скочи
	и към мен се затича веднага
15320	да ме срещне — тъй както приляга
	на младеж, от _Вежливост_ роден,
	който с всички е мил и почтен.
	Поздравих го с любезен поклон,
	той отвърна ми в същия тон
15325	и учтиво ми благодари
	за букета… Но аз рекох: „Спри,
	не на мен ти, на теб трябва днес
	да отдам аз дължимата чест,
	че от мене прие ти цветята.
15330	Клетва давам, че с радост в душата
	ще ти служа и духом, и тялом,
	че от днес твой ще бъда изцяло,
	та дори да се нявга наложи
	да понасям беди, не дай Боже!
15335	Ако в даден момент ми признаеш,
	че от нещо се много нуждаеш,
	за имот хич не ще ми е жал
	и за теб бих душата си дал,
	без да чувствам и миг угризение.
15340	За да няма в теб капка съмнение,
	на проверка ме ти подложи
	и ако уличиш ме в лъжи,
	нека вече не видя бял ден!“
	_Добър Прием_ подзе: „Задължен
15345	ще съм ти, драги мой, занапред.
	И аз също поемам обет,
	че харесаш ли ти нещо мое,
	моментално ще стане то твое.
	Без да питаш, вземи го веднага
15350	и си знай, че на теб се полага.“
	Аз отвърнах: „Дано, господине,
	да не те нивга радост отмине!
	Благодарност безкрайна аз днес
	ти изказвам. За мене е чест,
15355	че каквото сега притежаваш,
	безрезервно на мен го даряваш.
	Щом е тъй, дай ми туй, към което
	така силно ме тегли сърцето.
	Ето тук е то. С него когато
15360	се сдобия, аз всичкото злато
	в Александрия бих пренебрегнал.“
	Приближих се и длани протегнах
	към чудесната роза уханна
	с мисълта, че щастливец ще стана
15365	подир миг — та нали много ясно
	току-що дочух нещо прекрасно,
	нали толкова мило към мен
	се държа _Добър Прием_ тоз ден!
	Но не би! И днес питам се как
15370	по каприза на някой глупак
	това нещо не стана реално
	и аз бях отстранен най-брутално.
	Както бях към цвета устремен,
	в миг _Опасност_ изникна пред мен
15375	(ах, дано да я вълци ядат!).
	Тя си имаше свой таен кът
	и се беше там скрила, преди
	да пристигнем, със цел да следи
	какво някой би дръзнал да каже,
15380	да го впише в тефтера си даже.
	„Хей ти, момко млад, я се махни! —
	с троснат глас викна тя. — Престани
	най-подир да ми правиш напук!
	Кой ли дявол доведе те тук?
15385	Какво търсиш насам в този час?
	Твойте близки, обзети от бяс,
	напоследък ме много ядосват.
	Нека също и те се пръждосат.
	Не би никога някой светец
15390	взел под своя закрила лъжец.
	Хайде, махай се бързо, защото
	с тоз кривак ще ти пръсна челото!“
	В това време явиха се там,
	без да знам откъде, _Страх_ и _Срам_ —
15395	бяха чули, че с тон разярен
	се нахвърли _Опасност_ на мен,
	призовавайки и _Сатаната_.
	Ни за миг не й млъкна устата
	и със своята явна омраза
15400	тя свръхлош домакин се оказа.
	Щом и тримата там се събраха,
	от неистова злост полудяха
	и се сдумаха, без колебание,
	да попречат на мойто желание
15405	да откъсна красивия цвят.
	„Знай — ми викнаха те в своя яд —
	че не си _Добър Прием_ разбрал
	и че роза не е обещал.
	Ала след като свойте имоти
15410	ти предложи той щедро, защо ти
	спрямо него постъпи тъй долно?
	Всичко той ти дари драговолно,
	при това с най-добро намерение.
	Този, който ти прави дарение,
15415	добре трябва да бъде разбран.
	Ти, лъжецо, си имал друг план.
	Я признай си дали затова
	зле си схванал добрите слова
	на _Добър Прием_. Вие едва ли
15420	точно тъй сте се с него разбрали…
	Не ме карай да мисля все пак,
	че се правиш на сетен глупак.
	Той за роза не ти е говорил
	и ти грях много тежък би сторил,
15425	щом откъснеш я. Туй ли кроеше,
	та към него така щедър беше?
	Уж поддържахте дружба голяма,
	а пък всъщност чрез тази измама
	се превърна ти в негов предател.
15430	Аз не знам дали някой писател
	е описал подобно деяние.
	Ако ще да умреш в отчаяние,
	пак не ще се на теб доверим.
	Хайде, тръгвай веднага и дим
15435	да те няма, че както изглежда,
	тука дяволът теб те довежда.
	По-добре по друг път да поемеш.
	Ти от тези лехи преди време
	бе изгонен, доколкото зная.
15440	Не бе никак разумна оная*,
	[* Става дума за _Безделна_.]
	дето тайно отвори вратата
	за теб, верни слуга на разврата,
	без да знае какво ти целиш,
	какви планове подли кроиш.
15445	Инак нивга, макар да е мила,
	тебе тук тя не би приютила.
	Но _Добър Прием_ няма защита
	и, уви, твойта подлост изпита.
	Той към тебе се мило държеше
15450	и на всичко за теб готов беше,
	а пък ти причини му тегло.
	Открай време все тъй е било
	и до днешния ден все така е —
	храни куче, та то да те лае.
15455	Хайде, бързо се махай оттука
	и във друг край търси си сполука.
	Ето стълбите. Бягай далече
	и не се връщай никога вече
	Не се хич размотавай, защото
15460	ако някой те сбара, горко ти:
	ще ти види тъй сметката той,
	че завчас ще те смаже от бой.
	Ако ти си от съвест лишен,
	защо трябва да бъде винен
15465	_Добър Прием_. Нали неотдавна
	си му казал със показност явна,
	че вас свързва ви истинско братство
	и че даваш му свойто богатство,
	Той затуй ли прие те тогава,
15470	затова ли той нас заблуждава,
	а и себе си лъже? Все пак
	ти бе негов приятел най-драг.
	Много глупаво той се държа
	и е жалко, че сам не можа
15475	да избегне сегашната грешка,
	а пък тя е наистина тежка.
	Има той и простъпки предишни
	и затуй аз във Бога всевишни
	се кълна, че в най-страшен зандан
15480	чак до гроб ще стои окован,
	че ще стане животът му ад,
	докато е на божия свят.
	За беда той тогаз с теб се срещна*
	[* Напомня се вероятно за първата грешка на Добър Прием, който разрешава на Влюбения да целуне розата.]
	и въвлече ни в диря погрешна!“
15485		И пазачите първом набиха
	_Добър Прием_, а после решиха
	във затвора да го отведат.
	Те тъй бдителни бяха тоз път,
	че заключиха тройно вратата,
15490	така че без синджир на краката
	да стои той в килията сам.
	След това _Страх_, _Опасност_ и _Срам_
	се заканиха гневно, че той
	пак ще бъде подложен на бой,
15495	щом отново се върнат в затвора.
	Те дойдоха при мене на двора,
	дето аз бях останал смутен,
	омърлушен, дори насълзен,
	и на бой налетяха ми даже.
15500	Ех, дано да ги Господ накаже
	и дано за това злодеяние
	заплатят един ден с разкаяние!
	При това те ме биха така, че
	аз във плен се предадох, обаче
15505	тез злодеи не ме щяха жив.
	И все пак, с глас унил, но учтив
	ги помолих да хвърлят и мен
	в тоз затвор и добавих смирен:
	„_Срам_ и _Страх_, благородници мили,
15510	ум и такт неведнъж проявили,
	със таланти безспорни дарени
	и с _Разумност_ отдавна сродени,
	и ти, смела _Опасност_, тъй пряма
	и така отзивчива, че няма
15515	на теб равна, аз нека до гроб
	да остана в затвора ваш роб.
	С _Добър Прием_ ме там затворете
	и съвсем убедени бъдете,
	че до сетния свой земен час
15520	ваш най-верен слуга ще съм аз.
	Ако бях нарушител, крадец
	или пък вероломен лъжец,
	във затвора веднага ще ида
	за убийство или за обида.
15525	Провиня ли се, я на бесило
	ще ми сложат въжето без милост,
	я в тъмничен затвор ще изтлея.
	Във която страна да живея,
	ако бъда във грях уличен,
15530	добър край не ще има за мен —
	не изключвам дори да рекат
	да ме зверски със меч съсекат.
	Чуйте мойта молба, добри хора,
	нека ида и аз във затвора,
15535	та с _Добър Прием_ там да остана.
	Ако ме уличите в измяна,
	ако някога установите,
	че и аз се числя към лъжците,
	направете така, че друг път
15540	да не ми стъпи тука кракът.
	Безпогрешен човек няма днес…
	Но погазя ли своята чест,
	начаса ме оттук прогонете.
	Мои съдници строги бъдете
15545	и ако с нещо аз ви засегна,
	нека вашия гняв не избегна.
	Но освен това искал бих вие
	тъй да сторите, че _Добър Прием_
	да е вече към вас прикрепен
15550	и да бъде за туй известен.
	При условие че не склоните
	във затвора и мен да държите,
	_Добър Прием_ да викнем и нека
	сторим тъй, както той би ни рекъл.
15555	Инак мен и със смърт да грозите,
	оттук няма да ме отстраните.“
	Но _Опасност_, обзета от бяс,
	изкрещя: „Какво искаш от нас?
	Боже мой, как така ще склоним
15560	със _Добър Прием_ теб да държим!
	Ти ни правиш днес мили очи,
	а пък само у него личи
	доброта. Ако ние тъй сторим,
	това значи Лисан да затворим
15565	при кокошките — уж, че той бил
	към тях много любезен и мил.
	Със услуги ти нас се стремиш
	да подмамиш, а всъщност целиш
	след това да ни тикнеш към грях.
15570	Ние нямаме нужда от тях.
	Та ти имаш ли мозък в главата,
	щом държиш да решава нещата
	_Добър Прием_? Как да се доверим
	на младеж, който е подсъдим!
15575	Тези твои молби са излишни.
	Та как можем, о, Боже всевишни,
	да склоним един пакостник хитър
	помежду ни да бъде арбитър?
	_Добър Прием_ е момък без чест,
15580	а пък ти убеждаваш ни днес,
	че със свойте достойнства призван е
	един ден съдия да ни стане.
	И потоп пак света да залее,
	той във този затвор ще изтлее.
15585	Да излезе оттук ще рече
	своя клон той да си отсече.
	Та той всъщност на смърт се излага,
	щом на твойто другарство залага,
	щом на теб е имота си дал
15590	и е станал твой верен васал.
	Щом изчезват красивите рози,
	то вината ще бъде у този
	млад човек: всеки роза би взел,
	щом добре го е той тук приел.
15595	Ала щом е в затвора, ни ти,
	нито друг би нанесъл щети —
	нали всеки изпитвал би страх
	и не би лист откъснал от тях.
	Ако някой е твърдо решен
15600	да не се подчинява на мен
	и на нашите рози връхлита,
	явно той за бесилото пита“
	„Тъй е — рекох й аз — ала става
	злодей тоз, който смърт причинява
15605	на невинен и все под надзор
	без причина държи го в затвор.
	_Добър Прием_, мъж с явно достойнство,
	във тъмница от вашето войнство
	е държан, а пък той е тъй мил,
15610	че би всекиго с радост дарил.
	Той към мене бе много учтив
	и навярно се чувства щастлив
	от това, че съдбата сближи ни.
	А пък вие, без явни причини,
15615	така лошо се с него държахте.
	Малко по-справедливи да бяхте,
	той сега би бил вън от затвора —
	при добрите, при честните хора.
	Настоятелно ви умолявам
15620	_Добър Прием_ да бъде оставен
	да излезе от тази ограда,
	та през бъдните дни да не страда.“
	Те извикаха: „Ти си глупак,
	щом със хитрости служиш си пак,
15625	умолявайки ни да склоним
	_Добър Прием_ оттук невредим
	да си иде. Премного желаеш,
	а за нас е по-важно да знаеш,
	че не ще му ти видиш главата
15630	ни в прозореца, ни през вратата.“
	В този миг те със вид озверен
	налетяха отново на мен.
	Да ме бяха на кръст приковали,
	аз чак толкова мъки едва ли
15635	бих изпитал. За милост реших
	да ги моля, но явно сгреших.
	„На атака!“ — простенах с тих глас
	и в момента съгледах пред нас
	тези, дето във кулата бяха
15640	и подкрепа на мен обещаха.
	И _Амур_ всички мерки бе взел
	и бароните тук бе довел.
	Бях веднага от тях забелязан
	и щом те ме видяха наказан,
15645	вик се чу: „Нека всеки да вземе
	меч и щит, за да можем навреме
	да избавим нещастния влюбен,
	че без нас той ще бъде погубен.
	Вижте как там един го налага
15650	със юмруци, а друг със тояга,
	и как някои в своята мъст
	се стремят да го разпнат на кръст.
	За подкрепа ни той призовава
	и за милост врага умолява,
15655	но гласът му се чува едвам
	от ония, които са там.
	Може би те така го душат,
	че почти му замира дъхът,
	или пък е прегракнал така, че
15660	едва чуто се вайка и плаче.
	Те защо са чак толкова зли?
	Не помогнем ли, биха могли
	да го мъчат до смърт. Знаем как
	_Добър Прием_ спаси се със бяг,
15665	но сега се на нас уповава
	и не му нищо друго остава.
	Нека влезем веднага в сражение!“
	Да не бяха дошли, без съмнение
	от пазачите щях да загина.
15670	Слава Богу, че аз се разминах
	с таз опасност: бароните миг,
	щом ми чуха тревожния вик
	и ме зърнаха тъй натъжен,
	с врага почнаха бой настървен.
15675	Аз не мръдвах във здравите мрежи,
	със които на много младежи
	бог _Амур_ омотал бе сърцата,
	и следях как се води борбата.
	Цяла армия беше готова
15680	да спечели таз битка сурова
	и пазачите зли да срази.
	Щом разбраха какво ги грози,
	те изрекоха клетвен обет
	да живеят в съюз занапред
15685	и до гроб да не се разделят.
	Като гледах какъв е видът
	на пазачите, как се държаха,
	бях обзет от голяма уплаха.
	На _Амур_ войсковият състав,
15690	щом научи за тоз съюз здрав,
	сплоти повече свойте редици
	и калените в битки войници
	се заклеха до сетния ден
	все да бдят да не паднат във плен
15695	и победно да свършат борбата.
	С безразсъден стремеж във душата
	те напираха вече да смажат
	арогантната крепостна стража.
	Сега можем да идем и ние
15700	да погледаме кой как се бие.
		_Бог Амур_ на вас, влюбени хора,
	нека бъде надеждна опора,
	че нали той за радост ви сбра.
	Чуйте как във онази гора
15705	с настървение кучето лае,
	вижте как то с увереност знае
	къде заека може да хване
	и как лесно той плячка да стане.
	Овладейте и вие изкусно
15710	това висше любовно изкуство,
	а пък в тайните щом не прозрете,
	по-добре в този разказ вникнете
	и дано моят сън ви научи
	как да действате, щом ви се случи
15715	с вас невежи, неопитни хора
	по любовни въпроси да спорят.
	Проучете добре туй, което
	аз на книга записвам, дордето
	ви разказвам съня си чудесен.
15720	А сега сметнал бих за уместно
	за по-други неща да говоря:
	бих желал срещу лошите хора
	да се сам защитя, но не смея
	да ви ценното време пилея.
15725	Но добре би било да следите
	с какви думи представям игрите
	на _Амур_. Ако моето слово
	на места ви се струва сурово
	и мерзавци със зло намерение
15730	срещу мен предявят обвинение,
	окажете им в ревностен спор
	един твърд, но заслужен отпор.
	И когато се види сразен
	опонентът, елате при мен
	и щом трябва за мойте слова
	да ви се извиня след това,
	напомнете ми го, та накрая
	добросъвестно сам да призная
	свойта грешка и прошка от вас
15740	да поискам. Но няма как аз
	да не кажа пред всички веднага,
	че животът тез думи налага,
	че _Природа_ всевластна е тука,
	че от нея си вземам поука
15745	и затуй си послужих със тях,
	без да смятам, че сторил съм грях.
	И Салустий по този проблем*
	[* Позоваване на „Заговорът на Катилина“, 3, от римския историк Гай Салустий Крисп (86–35 пр.Хр.).]
	се изказва. У него четем,
	„че е редно човек да отдава
15750	на героите нужната слава,
	ала почест дължим и на тоя,
	който в книга описва героя.
	Да представиш живота на книга
	е залог и се трудно постига.
15755	За да бъдат правдиви, почтени,
	всички книжници са задължени
	точно да назовават нещата
	и добре да подбират словата.“
	Аз си служа със думи, които
15760	за живота говорят открито,
	затуй моля ви, дами почтени,
	и семейни, и незадомени,
	да се вглеждате във редовете
	и щом в моята книга съзрете
15765	на места, па макар единични,
	слова груби или неприлични,
	със които ви дразня честта,
	не отваряйте гневни уста
	срещу мене — не го заслужавам.
15770	В нея аз ви нещата предавам
	всъщност в техния истински вид.
	И не съм нито с тон ядовит,
	нито с гневна омраза в душата
	обвинявал във нещо жената.
15775	Вмъкнах тези слова във романа
	и с тях още по-ясен той стана
	и каквито сте, точно такива
	пред читателя той ви разкрива.
	Ако туй не харесва на вас,
15780	в никой случай вина нямам аз,
	а на мойте предци се сърдете!
	Ако техните книги четете,
	в тях ще срещнете същите думи.
	Туй не са лекомислени глуми,
15785	щом като в древността мъдреците
	със тях вещо представят жените.
	И аз мисля, че те били прави
	по въпроса за женските нрави:
	не са имали лоши подбуди,
15790	ни пияни били, нито луди,
	същността на жените отлично
	са познавали, щом като лично
	те от тях са си патили много.
	Затова не съдете ме строго!
15795	Щом жените тъй зле се представят,
	защо упрек към мене отправят
	сега някои? Грях ли аз сторих,
	като истини стари повторих,
	както впрочем от текста е видно.
15800	Само тук-там, съвсем безобидно,
	аз прибавих и мои куплети,
	както правят и други поети,
	въплътили в стих всичко, което
	им е близко било на сърцето.
15805	Един древен поет* изповяда,
	[* Вж. Хораций, „Поетическо изкуство“, 333–334.]
	че в това той намира отрада.
	Ако хора, от яд обладани,
	срещу мене отправят закани
	под предлог, че ги черня в главата,
15810	във която привеждам словата
	на _Притворство_, и сметнат за нужно
	срещу мене да действат задружно,
	за да бъда във грях обвинен,
	от нахалството им възмутен,
15815	енергично аз бих възразил,
	че до днес не съм нивга корил
	този, който живее със мяра
	и зачита свещената вяра…
	А одеждите нямат значение,
15820	щом човек е с добро поведение.
	Аз самият грях носех в душата
	че наслуки отпусках стрелата,
	без да имам за цел острието
	да рани някой точно в сърцето.
15825	Да рани ли? Не! Исках накрая
	в този пъстър свят сам да позная
	кои хора коварни, неверни
	е Исус назовал лицемерни.
	Те безспирно тръбят, че са свестни,
15830	при това не да ядат храни месни
	и си мислят, че туй въздържание
	е от тяхна страна покаяние
	(а така прави всеки от нас,
	щом е пост). Но от ярост в несвяст
15835	те изпадат, след туй под напора
	на злостта си ядат живи хора.
	Към тях водеше моята цел
	и тях само на прицел бях взел.
	Щом човек от надменност дотам
15840	във заблуда затъне, че сам
	срещу мойте стрели се изложи
	и пострада, кой друг, мили Боже,
	освен него, виновен би бил.
	Нима някого аз бих убил,
15845	ако той се разумен показва
	и от мойте стрели се предпазва?
	И дори да е тежко ранен,
	той ще бъде все пак изцерен,
	ако се драговолно откаже
15850	от пороците си. Ако даже
	на порядъчен някой се прави
	и към мен укор остър отправи,
	нека знае, че тези, които
	в древността са живели, открито
15855	тъй са писали в не една книга.
	Щом човек поразсъди, той стига,
	и да е на противното мнение,
	неизбежно до туй заключение,
	Толкоз по-зле за който решен е
15860	по тоз повод да спори със мене.
	Ако казал съм нещо, което
	и от Църквата зле е прието,
	то на мен не ми друго остава,
	освен сам да призная тогава,
15865	че вината изцяло е моя.
		А сега да се върнем на боя.
	_Откровеност_, смирена наглед,
	пред _Опасност_ се спря най-напред,
	а последната тъй гневна беше,
15870	че в очите й зло се четеше.
	Сопа яка наляво, надясно
	тя размахваше доста опасно
	с намерение не един щит
	на парчета да бъде разбит.
15875	Ако някой не е защитен,
	ще се види за миг повален,
	щом от сопата бъде докоснат,
	или мъртъв ще бъде той проснат,
	щом не мине в отбрана умела.
15880	От _Противния лес_ тя бе взела
	тази сопа и тя яка беше,
	тъй като се на грубост крепеше.
	Как би тя _Откровеност_ надвила,
	след като и тя бе се снабдила
15885	с туй, което й трябва в борбата.
	_Откровеност_ отвори вратата,
	връхлетя на _Опасност_ стремглаво,
	във ръката със копие здраво,
	взето чак от _Гальовния лес_ —
15890	толкоз жилави копия днес
	и в Биерския лес* не растат.
	[* Така се е наричала гората край Фонтенбло.]
	От _Молитва_ му беше върхът,
	а пък щитът, надлежно държан,
	от _Молби_ беше цял изтъкан
15895	и с _Ръкуване_ беше обшит.
	За да бъде приятен на вид,
	_Задължения-твърдо-поети_
	се преплитаха с _Клетви_, с _Обети_.
	Лично _Щедрост_ дарила й беше
15900	тоя щит и по всичко личеше,
	че най-сръчна и веща ръка
	бе гравирала щита така.
	Разполагайки с тази защита,
	_Откровеност_ веднага опита
15905	да нападне. _Опасност_ обаче
	не помръдна и всеки видя, че
	страх не беше я хич обладал,
	като че в нея бе оживял
	Ренуар*. Дори нейният щит
	[* _Ренуар с кривака_ — герой от средновековните рицарски поеми, който бил много силен, но не можел да си служи с друго оръжие освен с кривак.]
15910	на парчета да бъде разбит,
	тя със свойта нечувана сила
	всеки удар би лесно отбила.
	_Откровеност_ не виждаше как
	би могла да срази своя враг,
15915	след като си преби острието
	на _Опасност_ във бронята. Ето
	че последната силно с ръка
	стисна своя здрав щит и така
	сръчно тя извъртя боздугана
15920	че строшеното копие стана
	на парчета. Преди да повтори,
	заканително тя проговори:
	„Ей сега ще ти черепа пръсна.
	Как посягаш, развратнице мръсна,
15925	на мен — дама, високо ценена?“
	После тя, както бе озлобена,
	_Откровеност_ заудря по щита,
	а тя, милата, взе да се пита
	къде в този момент да се дене.
15930	Първо скочи назад, на колене
	след това разтреперана падна,
	а _Опасност_, свирепа и ядна,
	я заудря с юмруци. Не зная
	би ли тя оживяла до края,
15935	ако дървен бе нейният щит.
	Тук Опасност подзе с глас сърдит:
	„Ах, мръснице, развратнице стара,
	защо имах във тебе аз вяра?
	В този случай бях крайно наивна
15940	и затуй се показах пасивна,
	ала ти със хвалби ме подмами
	и спечели чрез тях милостта ми
	към развратника млад и тогаз
	му простих за целувката аз.
15945	Боже мой, кой ме дявол застави,
	кой ме тъй отстъпчива направи?
	Ти белята си търсиш, щом тук
	си дошла и ми правиш напук,
	и не би те днес нищо спасило.“
15950	_Откровеност_ смирено за милост
	я помоли със свито сърце
	и молитвено сключи ръце.
	Но _Опасност_ поклати глава,
	гневно всички светци призова
15955	и във тях се закле настървено
	да срази на часа _Откровеност_.
	Милост, мигом от жал обладана,
	срещу злата _Опасност_ застана,
	за да спре тази страшна разплата.
15960	За свой меч взела бе _Добротата_
	и със него врага си страшеше,
	но той често облят в сълзи беше.
	Този меч би пробил и гранит,
	стига силно да бъде забит —
15965	тъй добре бе върхът му кален.
	А пък щитът й бе сътворен
	от _Утеха_, от _Плач_ и _Въздишки_,
	а по края обшит бе със нишки
	от _Тъга_. _Милост_ сълзи пророни,
15970	устремено _Опасност_ подгони
	и я силно заръга в ребрата.
	И _Опасност_, със болки в снагата,
	се отпусна, съвсем изтощена,
	сякаш беше в река потопена,
15975	и във същия миг си представи,
	че ще се неизбежно удави.
	Та това беше първият път,
	в който тъй зле се с нея държат.
	След като чак така отмаля,
15980	че за миг се дори олюля,
	тя понечи да бяга. Но _Срам_
	се показа и с вик спря я там:
	„Какво мислиш, _Опасност_, да правиш?
	Ако битката ти изоставиш
15985	и оттук _Добър Прием_ избяга,
	ще е свършено с нас. Той веднага
	ще откъсне таз роза, която
	пазим ревностно тук, и когато
	я даде на негодника млад,
15990	знай, че бързо красивият цвят
	ще изсъхне, ще стане на шушка.
	А извие ли силна вихрушка,
	безподобни щети ще направи,
	щом цвета безпризорен оставим:
15995	ще разклати стъблото му тя
	или с пъпки от други цветя
	така крехкия цвят ще покрие,
	че ще го безвъзвратно затрие.
	Да би, Господи Боже, могло
16000	да не ни сполети това зло!
	Дъжд от пъпки за свежата роза
	ще да е неизбежна угроза.
	Ако тая опасност отмине
	и от този дъжд тя не загине,
16005	може пък вятър лош да я скърши
	и с красивия цвят да се свърши.
	Всички нейни листа ще пострадат
	постепенно ще почнат да падат
	и под някой лист, който раздран е,
16010	(дано, Господи, туй да не стане!),
	ще прозре една пъпка чудесна
	и ще бъде откъсната лесно
	от крадци. А щом злото се случи,
	_Ревност_ бързо вестта ще научи,
16015	от тъга и от бяс ще завие
	и ще ни моментално избие.
	Теб, _Опасност_, те дявол подвежда.“
	„Помощ!“ — викна _Опасност_ с надежда
	за подкрепа. При този й вик
16020	_Срам_ пред _Милост_ изпречи се в миг
	и й рече: „Със теб от години
	знаем всеки от нас какво чини
	и понеже си дириш белята,
	ще те просна с пестник на земята.“
16025	_Срам_ стоеше, на всичко решен:
	със меч остър, добре закален,
	със голям майсторлък изкован
	и със _Страх-да-не-бъде-видян_,
	и със щит — той бе с чудна направа,
16030	назован бе _Не-ща-лоша-слава_
	и бе с много езици изписан.
	_Милост_, щом го съзря, се стъписа
	и от бой отърва се едва.
	_Усет сладостен_ миг след това
16035	се показа — същински левент,
	който можеше всеки момент
	да започне със _Срам_ тежък бой
	С изключителна сабя бе той,
	изкована от _Жребий честит_,
16040	Благоденствие беше му щит,
	с _Радост светла_ обточен по края
	(пък аз радост какво е — не зная).
	Той опита се _Срам_ да удари,
	ала с този си удар не свари
16045	нито леко да го нарани,
	нито болка не му причини.
	Атакува го _Срам_ на свой ред
	удар пряк му нанесе отпред,
	счупи шлема му върху главата
16050	и в цял ръст го простря на земята.
	_Скрий Добре_ да не бе се явил,
	и зъбите му той би избил.
	Явно Господ Бог беше довел
	този селянин хитър и смел,
16055	във едната ръка със ням щик,
	изкован от отрязан език
	(и дори да го силно въртеше,
	ни звънтеше той, нито кънтеше).
	Бе избрал за щит място потайно,
16060	но в потаен кът, както е знайно,
	и кокошките даже не носят;
	тогаз тези места за какво са,
	щом не носят надеждна защита?
	_Скрий Добре_ взе на _Срам_ да налита
16065	и така го в челото удари,
	че той падна по гръб. Срам не свари
	да се вдигне и пъшкайки вече,
	дочу _Скрий Добре_, който му рече:
	„Слушай, _Срам_, туй, което се случи,
16070	_Ревност_ нивга не ще го научи.
	Честна дума пред Бога ти давам
	и те с клетви безброй уверявам,
	че сам бих си ръката отрязал,
	ала нищо за теб не бих казал.
16075	_Зъл Език_ е убит, но остана
	сега ти да отидеш в зандана.“
	Срам стоеше все тъй мълчалив,
	а пък _Страх_, поначало пъзлив,
	щом видя своя мил братовчед,
16080	се изстъпи, от ярост обзет,
	и на меча си сложи ръка
	(_Страх-от-показна-гордост_ — така
	своя меч беше той назовал,
	меч по-лъскав от най-чист метал).
16085	Скочи _Страх_ и съвсем разгневен
	стрелна _Скрий Добре_ с поглед, решен
	да го смаже. В ръката със щит,
	със _Тегло_ и със _Мъка_ обшит,
	изработен от _Ужас пред Риска_,
16090	във защита на _Срам_ той поиска
	да срази _Скрий Добре_ и най-сетне
	тъй в главата успя да го светне,
	че направо ума му размъти.
	После _Скрий Добре_ няколко пъти
16095	вик за помощ към _Дързост_ отправи.
	И тя скочи — та как ще остави
	_Страх_ така да вилнее, как той
	_Скрий Добре_ ще премаже от бой!
	_Дързост_ войнствена бе и сърцата
16100	както в думите, тъй и в делата.
	Сабя стиснала бе, изкована
	от възможно най-люта стомана
	(тя _Презирам-смъртта_ се зовеше).
	а пък щитът, със който тя беше,
16105	с _Риск-голям_ бе обточен отвред.
	Дързост лудо се втурна напред
	и понечи със удар в главата
	мигом _Страх_ да свали на земята.
	Но той явно готов бе за бран:
16110	бе в дуелите тъй обигран,
	че когато към нея замахна,
	_Дързост_ падна по гръб, без да ахне,
	без дори да помръдне със щита.
	Както беше по гръб, тя опита
16115	да измоли от него пощада.
	Ала _Сигурност_ взе да напада
	_Страх_, крещейки: „Прави както щеш,
	ала знай, че сега ще умреш.
	От уплаха трепериш ти цял,
16120	както заек не би се тресял,
	и си само на вид куражлия.
	Смелостта ти е мнима… Дали я
	дявол вдъхна, та ти този ден
	срещу _Дързост_ на бой си решен?
16125	Тя не знае до днес поражение,
	а ти влизаш за пръв път в сражение.
	Не си бил във борба посветен
	и когато си бил застрашен,
	всеки път ти си страх проявявал,
16130	срещу никой не си се сражавал
	и назад си отстъпвал веднага.
	Нали някога с _Как_* ти избяга,
	[* _Как_ — син на Вулкан, огнедишащ разбойник великан, живял в пещера на Авентинския хълм в Рим. Откраднал четири от кравите на Херкулес, но последният го открил в пещерата и го убил. Вж. Вергилий, «Енеида», VIII, 193–267.]
	щом видя, че с голям боздуган
	идва _Херкулес_… Ти бе припрян
16135	да завържеш крила на краката
	на _Как_, който живя в пещерата
	и в голяма беда бе изпаднал.
	А _Как_ кравите беше откраднал
	на всесилния древен герой
16140	и във дупка укрил бе ги той —
	за опашките теглил ги беше
	заднишком, та следа не личеше.
	Но какво чини твоята сила,
	щом от _Дързост_ не би те спасила.
16145	Може би най-добре е завчас
	да избягаш далече от нас.
	Срещу _Дързост_ щом меча въртиш,
	със живота си ти ще платиш.“
	А на _Сигурност_, както личеше,
16150	мечът й от _Спокойствие_ беше
	изкован и бе взела за щит
	_Мира_, който е най-плодовит,
	щит, надлежно със _Сговор_ обточен.
	Тя се втурна към _Страх_ с меч насочен,
16155	ала той бе готов за отбрана,
	с вдигнат щит срещу нея застана,
	извъртя се така бързешката,
	че й меча изби от ръката
	и удари я тъй на свой ред,
16160	че политна тя мигом напред
	и без малко не падна убита.
	След това тя изпусна и щита,
	тъй че гуша за гуша със _Страх_
	те се хванаха. Всички след тях
16165	побесняха и почнаха страшен
	и безмилостен бой ръкопашен,
	бой нечуван, със ярост, каквато
	дотогаз не ми беше позната.
	Те насам и натам се въртяха,
16170	в суматохата лудо ревяха
	и си сипеха удари силни,
	и от град, и от сняг по-обилни.
	Трудно можех да кажа тогава
	точно кой със кого се сражава —
16175	чак дотолкова бях изумен.
	За да бъда съвсем откровен,
	ще призная пред вас, че войската
	на _Амур_ не спечели борбата.
	Той самият изплаши се даже
16180	да не би врагът всички да смаже
	и затуй двама свои познати —
	_Откровеност_ и _Поглед Мил_ — прати
	да извикат _Венера_ веднага
	и примирие, без да отлага,
16185	въдвори за дванадесет дни
	между двете враждебни страни.
	Още то щеше да продължава,
	ако беше _Амур_ настоявал,
	но бе явно, че все някой ден
16190	спорът трябва да бъде решен.
	Бог _Амур_ не би мир пожелал,
	ако той бе врага изиграл.
	Ако пък бог _Амур_ за война
	е подготвял и свойта страна,
16195	то това без съмнение значи,
	че и злите градински пазачи
	не е редно било този път
	на мир лесно да се съгласят.
	И _Венера_ да бе страна взела
16200	във враждата, не би тя приела
	туй примирие… Но идва време
	човек дъх да си малко поеме —
	при неравна борба със лют враг
	и почивка е нужна все пак,
16205	тогаз двете страни с нови сили
	до победен край биха се били.
		_Откровеност_ и _Поглед Мил_ бяха
	доста път извървели и спряха
	досами планината Цитера*,
	[* Според Андре Ланли, автор на бележките към „Роман за Розата“ (изд. „Шампион“, Париж, 1976), Жан дьо Мьон, изглежда, смесва остров Цитера, където живяла Венера, с планината Цитерон (грц. Китерон) в Гърция.]
16210	дето щяха да търсят _Венера_.
	Свела лоб над една равнина,
	споменатата тук планина
	тъй високо върха си издига,
	че дори арбалет не го стига.
16215	Както вредом известно е, там
	се намира прочутият храм
	на _Венера_. Но мога ли аз
	да опиша подробно пред вас
	красотите на тоз храм грамаден?
16220	И не ще ли ви стана досаден?
	В този храм на легатите днес
	бе оказана най-висша чест,
	но _Венера_ с Адонис* по ската
	[* _Адонис_ — божество на вегетацията, на отмиращата и възраждащата се природа, митически ловец, син на кипърския цар Кинирас и на дъщеря му Мира; за изключителната си красота обикнат от Венера, затова разкъсан от глиган, който Марс насъскал срещу него. Авторът следва Овидий, „Метаморфози“, X, 529–559, 705–716.]
	бяха слезли на лов из гората —
16225	той отдавна бе неин любим.
	По финес с никой друг несравним,
	този момък бе мил и чаровен,
	жизнерадостен, весел, гальовен,
	твърде много в лова пристрастен.
16230	И дордето те, с вид уморен,
	под висока топола клоната
	в този късен следобед в тревата
	си отдъхваха вече на хладно,
	запъхтените кучета жадно
16235	утоляваха жад край върбите.
	Изоставили бяха ловците
	двата лъка и двата колчана
	на зелената тучна поляна
	и, заслушани в птичите песни,
16240	на _Амур_ на игрите чудесни
	се отдаваха волно, без смут.
	Тя, притискайки го в своя скут,
	продължи да го нежно целува
	и го учеше как да ловува:
16245	„Мили, щом си излязъл на лов,
	трябва вечно да бъдеш готов,
	ако видиш животно, веднага
	да го погнеш, че то ще избяга
	и ти няма да го уловиш,
16250	ако мигом не го проследиш,
	Но щом то накъм теб полети,
	мили мой, не би трябвало ти
	своя рог сладкоглас да надуваш —
	най-добре би било да кротуваш.
16255	Срещу дръзките с дързост не бива
	да се действа. Щом те съпротива
	ти оказват без никакъв страх,
	дръж се по-надалече от тях!
	Ако те са безстрашни, тогава
16260	дързостта ти рискована става.
	Щом ловуваш за разни пернати,
	за сърни, за елени рогати,
	на тоз лов се изцяло отдавай
	и му се от сърце наслаждавай.
16265	Но щом видиш, че рисът, глиганът,
	вълкът, мечката смело се бранят,
	не дразни ги, че те на парчета
	ще разкъсат ловджийските псета.
	Запомни, че от хищници зли
16270	и ловджиите биха могли
	често пъти, уви, да пострадат
	ако ги безразсъдно нападат.
	Пренебрегнеш ли моя съвет,
	знай, че всеки път аз занапред
16275	ще те мисля, със страх във душата,
	докато си на лов из гората.“
	Със такива слова на уста
	своя мил умоляваше тя
	да й следва съвета най-строго,
16280	тъй като се страхувала много,
	докато из леса сам ловува.
	Но _Адонис_ не щеше да чува
	за какво му _Венера_ говори.
	За момент само той се престори
16285	(за да бъде оставен на мира),
	че я слуша, че ценен намира
	този неин съвет, и не щеше
	да признае, че скучно му беше.
	Предпочете добър тон да спазва,
16290	но си мислеше: „Нека да казва
	тя каквото си ще в тоз момент,
	нали няма да бъде със мен,
	докато съм на лов.“ Затова
	заплати той със свойта глава:
16295	един ден подцени й съвета,
	а тя другаде беше заета
	и не смогна любимия мъж
	да спаси… Със сълзи като дъжд
	дълго плака за него горката…
16300	Той бил гонил глиган из гората
	и в мига, в който сигурно щял
	да го хване, той се извъртял
	и зъби в слабините му впил:
	тъй разлютен и яростен бил,
16305	че със зурла строшил му ребрата
	и го тръшнал без дъх на земята.
	А тя нямаше сълзи да рони,
	ако бе по-разумен _Адонис_.
	Благородни мъже, запомнете
16310	този пример от мен и бъдете
	уважителни спрямо жените,
	че с неволи безброй ще платите
	и ще сторите сигурно грях,
	щом доверие нямате в тях.
16315	Ако някоя каже: „Не мога
	без теб, мили мой!“, както на Бога,
	и на нея се тъй доверете.
	Но, от друга страна, се пазете
	от _Разумност_: и клетва да дава,
16320	тя доверие не заслужава.
		Ала нека отново подхвана
	своя разказ. След лов из балкана,
	уморени, _Адонис_ с _Венера_
	се прибраха щастливи в Цитера.
16325	Щом като те прекрачиха прага,
	_Поглед Мил_ с _Откровеност_ веднага
	заразказваха трепетно как
	бой са водили с лютия враг.
	Тук _Венера_ ги спря с яд в душата:
16330	„_Ревност_ явно си дири белята,
	щом е взела с _Амур_ да воюва.
	И петак пукнат няма да струват
	ни главнята ми, нито лъкът,
	ако те не се нам покорят:
16335	или кулата аз ще отворя,
	или всичко на пепел ще сторя!“
		После каза на своите хора
	да приготвят карета на двора,
	че в калта пеш не й се вървеше.
16340	А да знаете колко блестеше
	колесницата й — колелата
	бяха целите в накит от злато,
	със искрящи на слънцето спици.
	Вместо атове шест гълъбици
16345	бяха впрегнати — нийде не бях
	виждал аз по-красиви от тях.
	А _Венера_ бе твърдо решила
	срещу _Девственост_ с ум и със сила
	да воюва. С крила заплющяха
16350	гълъбиците, в миг полетяха
	с бързина на стрели във простора
	и след малко при своите хора
	бе _Венера_. С дължимо достойнство
	я посрещна там цялото войнство,
16355	като пръв я приветства синът.
	Той не бе издържал и мирът
	междувременно бе нарушен,
	бой се водеше ожесточен
	в настъпление и във защита.
16360	В своя пристъп _Амур_ се опита
	да използва оръдия бойни
	срещу замъка. Смелите войни
	се сражаваха с клетви, с молби
	със надеждата, днес може би,
16365	цитаделата да разрушат.
	Ала стражите, без да щадят
	ум и сили, със плет укрепиха
	своя замък. Те пръчки побиха
	и със _Отказ_ ги вплетоха здраво.
16370	С пръчки те се снабдиха направо
	на _Опасност_ от гъстия плет
	и с тях влязоха в бой на свой ред.
	Нападателят прати стрели,
	хем снабдени със остри бодли,
16375	хем съдържащи куп обещания
	за услуги или подаяния
	С тази цел, предварително в стана,
	беше всяка стрела обкована
	с думи клетвени, с твърди обети.
16380	Но и стражите бяха заети
	с подготовка на щитове тежки
	за отбрана в сражения жежки.
	И те, сигурно, бяха ги взели
	от леса, в който бяха изплели
16385	на _Опасност_ защитния плет.
	Стрели остри валяха безчет,
	без да водят до изход победен.
	Бог _Амур_ стори напън пореден,
	продължавайки все да се вайка,
16390	и поиска от своята майка
	да му спешно окаже подкрепа.
	Тя закле се в ответ: „Смърт нелепа
	дано скоро прекъсне ми дните,
	ако аз разреша на жените
16395	вечно девствени те да останат.
	Не ще никога _Ревност_ престане
	да ми пречи, но, сине мой скъпи,
	погрижи се така да постъпи
	всеки мъж, та по нашия път
16400	и мъжете от днес да вървят!“
	„Това, майко, е в моята власт
	и ще следвам съвета ти аз:
	никой мъж не ще бъде щаден
	и не ще е достоен за мен,
16405	щом не люби. Какъв тъжен дял
	си отрежда човекът, живял
	без да вкуси любовна наслада!
	Според мен на такива се пада
	да понасят страдания вечно.
16410	Аз дотолкоз намразих ги вече,
	че ги бих поголовно избил.
	Своя яд спрямо тях не бих скрил,
	а напротив, злина след злина
	ще им правя. На всяка цена
16415	един ден аз ще им отмъстя
	и не ще нивга сили пестя —
	гордостта им напълно ще смажа
	и чрез съд всички тях ще накажа.
	Знай, че тези чеда на Адам
16420	неизбежно ще станат за срам,
	ако с нещо на мен навредят,
	и сърцата им мигом ще спрат,
	щом отхвърлят те мойте наслади.
	Ако аз бъда хвърлен на клада
16425	или с чук строшат мойто чело,
	туй за мен ще е по-малко зло.
	Тоз позор би бил ужас за мен,
	и ако бях подвластен на тлен,
	неизбежно отивах във гроба.
16430	Но нали не съм смъртна особа!
	Ако секнат игрите ми, аз
	всичко ценно изгубвам тогаз…
	Та нима на тоз свят ще остана
	само със своя лък и с колчана?
16435	Ако всички мъже изоставят,
	тез игри, те във скръб ще удавят
	свойте клети сърца и тъгата
	ще им властва навеки в душата.
	Нима нещо по-хубаво има
16440	от прегръдка с жената любима?“
	Щом се върнаха пак при войската,
	те положиха там клетва свята:
	както други се в мощи кълнат,
	тъй _Амур_ и _Венера_ тоз път
16445	над лъка и стрелите решиха
	да застанат — над друго не биха
	се заклели, че би било грях.
	Всички в стана повярваха в тях,
	както в Бог вярват хората днес.
16450	Бог _Амур_ и _Венера_ със чест
	заявиха пред тях в един глас:
	„Няма по-добри мощи за нас.
	Тази клетва престъпим ли, нека
	да не ни никой вярва довека!“
P$


>>
P>
16455		Щом си клетвата всеки изрече
	и решителност вдъхна тя вече
	у събралите се, аз видях,
	че _Природа_ премина край тях
	и във свойта ковачница тя
16460	бързо влезе. Напук на _Смъртта_
	и с надеждата, че съществата
	ще пребъдат вовек на земята
	индивидите тя изковава,
	тъй, че те си рода продължават.
16465	_Смъртта_ явно грози всички нас,
	ала тя над рода няма власт:
	накъдето рече да отива,
	от _Природа_ весден съпротива
	тя ще среща. _Смъртта_ със косата
16470	непрестанно снове по земята
	и без план и без ред покосява
	туй, което на тлен се поддава.
	Вероятно познава светът
	и такива, които твърдят,
16475	че не се от _Смъртта_ опасяват,
	но те също на тлен се предават
	и ги червеи в гроба ядат…
	После идва на други редът.
	Но по принцип _Смъртта_ не успява
16480	с един само замах да сразява
	всичко живо — един пада тук,
	ала там отървава се друг.
	Ако днес тя убие бащата,
	ще останат синът с дъщерята,
16485	и ще искат, изплашени вече,
	от _Смъртта_ да избягат далече.
	Да отидат, където си щат,
	все един ден и те ще умрат.
	От _Смъртта_ просто няма спасение —
16490	не помагат ни кръст, ни лечение.
	Но пък внуци ще се народят
	и дорде ги краката държат,
	на свой ред ще възславят живота,
	ще ядат и ще пият с охота,
16495	ще играят едни на хорото,
	други сладост ще търсят в леглото,
	към училище трети ще тичат,
	ще ги сделки различни увличат —
	кой във църквата, кой в манастира,
16500	всеки някакъв смисъл намира,
	упражнявайки свой занаят.
	Пред страха от _Смъртта_ в този свят
	един скача на златното стреме
	и на път с бързоног кон поема,
16505	а пък друг поверява си дните
	на безкрайната шир на вълните
	и със кораб кръстосва морето,
	вгледан в звездния свод на небето;
	трети уж се на скромност обрича,
16510	на лицето си маска навлича
	и се мъчи с измамливи мрежи
	да прикрие нечестни кроежи.
	Цял живот ум и сили напрягат
	тез, които панически бягат
16515	от _Смъртта_. А тя с мрачно лице
	все ги гони, протяга ръце
	да ги сграбчи. Тоз жребий жесток
	не зачита ни ред, нито срок,
	непрестанно _Смъртта_ нас следи ни,
16520	без значение колко години —
	десет, трийсет, шейсет и сто даже —
	и убива когото си каже.
	Щом измъкнат се някои хора
	от _Смъртта_, без да сеща умора,
16525	тя с косата си тъй ще ги погне,
	че и доктор не ще им помогне.
	Колко лекари тя измори!…
	А е имало много добри:
	Хипократ, Авицена, Разес,
16530	Константин и Гален… Но до днес
	кой знахар от _Смъртта_ са спасили?
	Щом един ден останеш без сили,
	на какво би могъл да разчиташ?
	А _Смъртта_ не познава насита:
16535	тя земя и вода преобръща,
	всяка жива твар хищно поглъща
	и във черната пръст я заравя.
	Но със жертвите си тя се справя
	постепенно — от раз няма как
16540	един род да изтреби до крак.
	В крайна сметка все пак индивидът
	се запазва. И всички да идат
	във задгробното царство освен
	един само, родът е спасен
16545	и животът му все продължава,
	така както със феникса става.
	Той живее, доколкото зная,
	до петстотин години… Накрая
	с благовонни растения сам
16550	той наклажда си огън голям
	и се телом на него предава,
	ала формата му си остава
	в пепелта и от нея след време
	ще се друг някой феникс възземе
16555	или пък изгорелият пак
	ще възкръсне. Та иначе как
	ще му бъде родът продължен?
	Такъв ред е в света въдворен,
	че _Смъртта_ един феникс поглъща,
16560	а във нов пепелта се превръща.
	И хиляда дори да умрат,
	във един е заложен родът.
	Чрез _Природа_ един индивид
	възсъздава си целия вид.
16565	Ако този строг ред не цареше,
	как _Природа_ в такъв случай щеше
	да поддържа живот на земята?
	Под сияйния лик на луната
	по природен закон всяка твар
16570	притежава непреходен дар:
	и един индивид да остава,
	в крайна сметка родът се спасява,
	че над него _Смъртта_ е безвластна.
		А _Природа_ е тъй съпричастна,
16575	че щом види _Смъртта_ завистлива
	със _Развала_ на лов да отива,
	за да сеят всеобща разруха,
	хваща мяха и почва да духа,
	и със чука да удря безспирно —
16580	тя държи да пребъде всемирно
	безподобното нейно творение
	чрез все ново и ново рождение.
		С грижа вярно света да представя,
	повсеместно _Природа_ оставя
16585	отпечатъци върху монети.
	Те са с толкова финес отлети,
	че _Изкуството_ даже ги взема
	за модел и само` се наема
	да изготвя творби сполучливи,
16590	като ползва различни мотиви.
	След като безполезно се трепе,
	от _Природа_ то иска подкрепа
	и се моли на нея така,
	както просяк протяга ръка,
16595	но без лепта, уви, си остава.
	И понеже не му се удава,
	иска в тайните й да прозре
	и разпитва я как най-добре
	би могло и то свои създания
16600	в съответните им очертания
	да направи. То в нея се вглежда,
	следи как тя нещата подрежда
	и макар че добре подражава,
	все пак липсва му дар да създава
16605	живи твари, дори често пъти
	да изглежда естествен видът им.
	И така, както на`й му приляга,
	то усилия много полага
	и стъкмява неща най-различни,
16610	на природните твари прилични.
	То, например, гравира, рисува
	група рицари, както воюват
	със врага на коне издръжливи
	и с доспехи неземно красиви,
16615	в цвят различен — жълт, син или бял —
	кой какъвто си бил пожелал.
	Пресъздава то птички в горите,
	риби, плуващи кротко в реките,
	зверове във усойни дъбрави
16620	и просторни зелени морави;
	зографисва момци и девойки
	на разходка в гората по двойки
	и цветя между млади тревици,
	и домашни животни и птици.
16625	На големи платна по стените
	(дето често се вглеждат момците)
	то разгръща разкошни балети
	със изискани дами, напети
	с нови рокли, изкусно скроени,
16630	от метал и дърво натъкмени.
	Тъй добре са представени всички,
	но _Изкуството_ само с чертички
	пресъздава ги, без да се грижи
	да им вдъхва живот, да ги движи.
16635		Макар то да разбира отлично
	с какви средства и как алхимично
	оцветяват се разни метали,
	колкото да се мъчи, едва ли
	на рода някак би повлияло,
16640	щом не му се е още удало
	по свой начин живак да получи.
	Цял живот да се труди и учи,
	то с _Природа_, каквото да става,
	не ще може да се състезава.
16645	Щом наистина то се старае
	и по някакъв начин узнае
	как да си създаде еликсир,
	трябва с ловък замах на факир
	всички нужни съставки да сложи
16650	в съответния ред, за да може
	да получи желаната форма
	според строго научната норма,
	но тъй че от едно същество
	да добие друг вид вещество.
16655	Напоследък се често говори
	за алхимия, даже се спори
	дали точна наука това е.
	Ала факт е, че който я знае,
	чудеса прави, щом е прилежен
16660	и въздейства по начин надлежен
	на подръчните му вещества.
	Като пряк резултат от това
	се съзират промени в състава
	на телата, които престават
16665	да съдържат съставки първични
	и фактически стават различни.
	Та нали е на всички известно,
	че добрият стъклар много лесно
	ще направи от папрат стъкло
16670	чрез пречистване. Би ли могло
	да се каже, че двете са сродни
	и че те са със качества сходни?
	Няма спор, че при гръм нещо пада,
	но откриваме със изненада,
16675	че парчета от камък това са.
	Да не би да ги облак възнася
	към небето? Това би разбрал
	този, който е сам проумял
	при валеж кои фактори карат
16680	малки части от водната пара
	като камъни тук на земята
	да долитат. А щом веществата
	свойта форма и същност менят
	по изкуствен или по свой път,
16685	и с метали туй може да става,
	процедурата щом се познава.
	Ако някоя веща ръка
	ги от примес изчисти така,
	че да се във най-чист вид представят,
16690	ще съзрем, че на всички съставът
	е еднакъв (това го узнах,
	докато ценни книги четях).
	Според книгите всички метали
	по свой начин са се възсъздали
16695	от живак и от сяра, които
	са дълбоко в земята зарити.
	Ако имат талант умовете
	да въвеждат така _духовете_
	във телата, че те никой път
16700	да не могат да се отделят,
	и ако те над сярата бдят
	да не би да я възпламенят,
	то в зависимост от чистотата
	на металите и от боята
16705	(дали жълта е тя или бяла)
	ще зависи видът на метала,
	който сигурно ще се добие,
	щом добре ги третираме ние.
	Вещина се изисква, когато
16710	от среброто добива се злато
	и не са нужни скъпи добавки.
	Щом към златото други съставки
	по надлежната схема прибавим,
	я рубин, я смарагд ще направим.
16715	Ако пък се прилежно заемем
	с алхимичен процес и отнемем
	всеки примес от даден метал
	и прибавим към него прах бял,
	ще получим сребро с ярък цвят.
16720	Но очакваният резултат
	във действителност е невъзможен,
	ако грешен тертип е заложен.
	Впрочем не само с труд и умение
	се постига природно творение.
16725		Тук _Природа_ се малко отпусна…
	И макар да бе доста изкусна
	в това свое възвишено дело,
	сведе свойто угрижено чело
	и потъна в такава печал,
16730	че извикала би скръб и жал
	тя у всяко сърце милостиво.
	После почна да плаче горчиво
	и по външния вид й личеше
	недвусмислено, че се косеше
16735	за една своя грешка… Дали
	тя със Бога да не сподели
	свойта скръб, та дано го склони
	нивга вече през бъдните дни
	Господ Бог да не я задължава
16740	с това дело да се занимава.
		Бих я аз пресъздал на портрет,
	но ми лисва талант. Отнапред
	знам, че дарба на мен не ми стига
	да извърша това ни на книга,
16745	нито устно. Наскоро, когато
	препрочитах Евклид или Платон
	(умове тъй високо ценени),
	аз разбрах, че и техният _Гений_
	несъмнено е бил неспособен
16750	да извърши тогаз акт подобен.
	Аристотел и Омир едва ли
	образ верен й биха създали.
	Според мене и Пигмалион
	не би стигнал до тоз еталон.
16755	Нито Апелес*, нито Парасий**
	[* _Апелес_ (356–308 пр.Хр.) — прочут древногръцки портретист от двора на Александър Македонски, от когото не е запазена никаква творба.]
	[** _Парасий_ (lV в. пр.Хр.) — древногръцки живописец от Ефес.]
	не били с подходящи нагласи
	и по цял век да бяха живели,
	и те също не биха успели.
	Ни Мирон, нито пък Поликлет*
	[* _Мирон_ от Елевтера и _Поликтет_ от Аргос са древногръцки скулптори от V в. пр.Хр.]
16760	биха имали този късмет.
	Пък и Зевксис*, тъй както се знае,
	[* _Зевксис_ (ІІ пол. на V и нач. на IV в. пр.Хр.) — древногръцки живописец от Хераклея; пръв прилага светлосенките’в Южна Италия.]
	не е имал талант да извае
	красотата й тъй, че във храма
	да се радва на почит голяма,
16765	независимо че за модел
	пет красиви девици той взел
	(най-пленителните на земята).
	Поред той им се вглеждал в телата
	и щом малък дефект забелязвал,
16770	незабавно от тях се отказвал,
	за да търси модел идеален.
	Цицерон във трактат специален
	вещо тези неща е описал*
	[* Авторът има предвид трактата на Цицерон „De inventidne“, познат и под името „Rhetorica“ („Реторика“), ІІ, 1, 1–3.]
	със прецизно изложена мисъл.
16775	Дълго време се Зевксис старал,
	но _Природа_ и той не успял
	да представи в оназ красота,
	със която омайва ни тя.
	Пък и не само Зевксис… Дори
16780	всички други артисти добри
	с тази цел да се бяха събрали,
	в никой случай не биха създали
	съответстващ на нея портрет.
	Щяха труд да хабят на свой ред,
16785	без да стигнат до нещо голямо.
	То на Бога посилно е само.
	Ако бях се със дарба родил,
	аз _Природа_ бих изобразил
	съвършено, с финес безподобен,
16790	но е видно, че бях неспособен.
	Тази трудна задача отне ми
	досега много сили и време.
	Като някой глупак по цял ден
	аз се трепех, изцяло вглъбен
16795	във това изключително дело.
	Откъде би сърцето ми взело
	такъв плам и как би издържало,
	докато да обхвана изцяло
	с ум и поглед такваз красота?
16800	Та аз трудно отварях уста,
	за да кажа на глас това име!
	Този луд мой стремеж измори ме,
	пък и както да се в нея вглеждах,
	аз все повече губех надежда.
16805	В мига, в който я Бог сътворил,
	с превъзходен дар той я дарил —
	с един извор, от който не спира
	ден и нощ красота да извира.
	Как тогаз на мен би се удало
16810	да опиша прекрасното тяло
	в тоз роман със слова сполучливи?
	Та чертите й по` са красиви
	от цветята през май разцъфтели,
	от върхарите в скреж побелели
16815	и от свеж розов цвят… Заслужавам
	порицание, щом я сравнявам
	с друго нещо. _Природа_ си има
	красота за човека незрима.
		След таз клетва* _Природа_ си рече,
	[* Вж. по-горе клетвата на Амур и Венера (стихове 16445–16454).]
16820	че дни по-добри чакат я вече
	и утеха й лъхна в душата.
	Но все още бе тъжна горката
	и се вайкаше: „Колко злочест
	се оказва животът ми днес!
16825	Няма как след туй лошо деяние
	да не чувствам сега разкаяние.
	Безразсъдно извърших аз грях,
	но това чак сега осъзнах.
	Съжалявам сто хиляди пъти,
16830	че луд порив ума ми размъти!
	Ала тез тежки жалби защо са,
	след като толкоз сили прахосах?
	На приятели уж служех аз,
	за да чуя признателен глас,
16835	а пък всъщност врага подкрепих
	и му своя талант посветих.
	Добрината ми, тоз дар свещен,
	се обръща сега срещу мен.“
		И тогава _Природа_ реши
16840	да отиде да се утеши
	при свещеника си. В този час
	с монотонно извиващ се глас
	той отслужваше меса, каквато
	служил бе от момента, когато
16845	беше влязъл във божия дом.
	Нова меса подхвана той, щом
	в храма му появи се _Природа_,
	и с тих глас изреди пред народа
	всичко тленно — нали бе описал
16850	в книга вещите точно какви са.
	„_Гений_, — рече му тя — скъпи отче,
	ти крило си за всяко отроче
	и стопанин на всичко, което
	нужно е, за да може детето
16855	в подходящо место` да зачене.
	Моля те да ми бъде простено,
	че извърших грях… Много желая
	днес пред теб да се, отче, покая
	за една своя лудост, която
16860	и сега ми терзае душата.“
		„О, царице на тази вселена,
	щом е всичко на теб подчинено
	и наистина в тоз час желаеш
	пред мен радост и скръб да признаеш
16865	или щом грях гризе те така, че
	безутешно сърцето ти плаче,
	изповядай греха си свободно
	и аз, както е Богу угодно,
	ще постъпя. Пред мен щом се каеш,
16870	от мен никой не ще го узнае.
	Спри да плачеш. От Бог и от мен
	всеки твой грях ще бъде простен.“
		„Драги _Гений_, нима ти е чудно,
	че тъй плача?“ — „Госпожо, аз трудно
16875	вникнал бих във словата ти днес.
	Защо имаш такъв вид злочест?
	Я по-ясно на мен разкажи
	какво в този момент ти тежи.
	Може би те гнети грях голям…
16880	От общуване с хората знам,
	че човек с благородно сърце
	без причина не кърши ръце.
	Кой безумец духа ти смущава?
	Че жената се често отдава
16885	на тревоги — това е известно.
	Според Публий Вергилий* тя лесно
	[* _Вергилий_, «Енеида», IV, 569–570.]
	се променя, и явно е прав,
	щом й вижда капризния нрав.
	Пък и свръхраздразнителна тя е.
16890	Соломон пък твърди*, че не знае
	[* Вж. Библия, Книга Премъдрост на Исус, син Сирахов, гл. 25.]
	по-лукав екземпляр от змията
	и по-сприхава твар от жената.
	Безподобна злост в нея се крие
	и не бихме могли нивга ние
16895	да представим със стих и със рима
	какъв долен характер тя има.
	И Тит Ливий добре я познава
	и в една своя книга* признава
	[* _Тит Ливий_, «История на Рим», І, 9.]
	че на нея й действат хвалбите
16900	по-успешно дори от молбите,
	че със свойта наивност голяма,
	жертва става и тя на измама,
	но си е все така отстъпчива.
	Други автори пък ни разкриват,
16905	че основният неин порок
	е сластта… Според друг мой урок,
	мъжът тежък хомот си надява,
	ако своите тайни признава
	пред жена си. Когато мъжът
16910	не е луд и пиян, никой път
	на жена си не бива да казва
	туй, което се в тайна запазва,
	инак то се разчува веднага.
	По-добре от дома си да бяга,
16915	нежели да споделя с жената
	туй, което му е на душата.
	Да не прави мъжът нищо тайно,
	за което жена му случайно
	би узнала! За всеки е ясно,
16920	че дори да е нещо опасно,
	тя не би го, уви, премълчала.
	Пък и клетва дори да е дала,
	на това нека той не разчита:
	някой ден тя, и без да я питаш,
16925	ще го каже. Каквото да сториш,
	ти устата не ще й затвориш:
	тя направо ще се поболи,
	щом не го с друг човек сподели.
	Ако пък се реши някой път
16930	да я бие в яда си мъжът,
	преди той да е вдигнал ръка,
	тя ще почне да вика така,
	че едва ли тогаз нещо скрито
	ще остане. Мъжете, които
16935	имат винаги вяра в жените,
	ги изгубват — с това те самите
	припознават властта на жената
	и си слагат главата в торбата.
	Щом съпругът направи й само
16940	забележка, тогава жена му
	се показва дотолкова зла,
	че на клада дори би могла
	да го прати или на въжето.
	А щом сторил е зло, за което
16945	по закона той смърт заслужава,
	той бял свят не ще види тогава.
	Ако глупав съпруг във кревата
	вечер късно си легне с жената,
	той изобщо не спи през нощта
16950	и безспир го гризе съвестта,
	ако нейде е в нещо сгрешил
	или пък е от нужда решил
	да краде, да мъсти, да убива
	(за което на смърт се отива).
16955	Той пухти и се често обръща,
	а жена му го нежно прегръща,
	до гръдта си го силно притиска
	и с целувки признание иска
	да изкопчи: «Съпруже, що има?
16960	Да не би тегоба нетърпима
	да те мъчи, та тъй се въртиш
	и тъй тежко въздишаш, сумтиш?
	Сподели с мен, сами сме си тук,
	няма в нашия дом никой друг.
16965	Пък и виж, че във близост до нас
	няма жива душа в този час.
	Защо, мили, изглеждаш ми плах,
	като няма причина за страх.
	Отпусни си най-сетне душата.
16970	Знай, че здраво залостих вратата,
	че са доста високо гредите
	и че шум не пропускат стените,
	а прозорците в нашата стая
	тъй далече от нас са, че в тая
16975	къща място по-сигурно няма.
	И понеже сме тук само двама,
	свойте тайни ми ти повери.
	Ни човек, нито полъх дори
	не би влязъл във нашия дом.
16980	Няма кой да ни чуе. А щом
	всичко живо е днес настрана,
	довери се на свойта жена.
	Ако ти ме обичаш, нали
	ще ми кажеш какво те боли?»
16985	«Не, не, скъпа, кълна се във Бога,
	че във никакъв случай не мога
	да ти кажа какво ме гнети.»
	«Но защо подозираш ме ти,
	мили мой? Нима някоя друга
16990	ще ти бъде по-вярна съпруга?
	Нали сключихме с теб брак свещен
	и Христос още в първия ден
	във една плът събра ни телата.
	Щом плътта стана обща, сърцата
16995	във едно и те също се сляха
	и в един и същ такт затуптяха.
	Нали твойто сърце е и мое,
	както мойто е всъщност и твое.
	Оттогава насетне каквото
17000	в даден миг притежава едното,
	и за другото то става нужно,
	щом като те пулсират задружно.
	Аз те моля да бъдеш към мен
	отсега много по-откровен.
17005	Кажи що ти тежи на сърцето,
	инак то ще ме мъчи, дордето
	не узная. Не си ли признаеш,
	ще помисля, че с мен си играеш.
	Виждаш колко любов към теб имам…
17010	Ти към мен се обръщаш с _любима_,
	за да ме въведеш във заблуда,
	а пък всъщност ме смяташ за луда.
	Щом мълчиш, ти засягаш честта ми…
	Ах, защо на тоз, който ме мами,
17015	безрезервно се аз доверих
	и си нему сърцето дарих,
	и защо споделих му нещата,
	към които ми тегли душата?
	Зарад теб изоставих баща,
17020	майка, вуйчо и брат, и сестра,
	и роднини, и близки познати.
	Защо с мене държиш се така ти?
	Ние май сме се зле спазарили,
	щом сега ти страниш от мен, мили.
17025	Аз те любя, кълна се във Бога,
	а пък ти предполагаш, че мога
	твойта тайна на друг да издам
	и да ти навлека срам голям.
	Това никога няма да стане!…
17030	Но кажи, мили, кой друг призван е
	за теб зорко да бди вместо мен?
	Ако ти си що-годе почтен,
	би признал, че на тебе изцяло
	съм отдадена — духом и тялом.
17035	Та нима има по-скъп залог
	от сърцето, дарено с оброк?
	Щом от мен тайна някаква пазиш,
	значи в свойта душа ти ме мразиш.
	Аз прехвърлям сега във ума си
17040	жени разни, които в дома си
	са стопанки съвсем пълновластни
	и си имат съпрузи, съгласни
	свойте мисли да им доверяват,
	без изобщо да се опасяват.
17045	А когато си легнат в леглото,
	често с тях се съветват, защото
	те пред друг изповедник едва ли
	биха своите тайни признали.
	Срещам много жени всеки ден
17050	и те често споделят със мен
	свойте тайни — какво са видели
	и с кого са играли и пели.
	Те душите си тъй облекчават.
	Но коя ще се с мене сравнява?
17055	Не съм ни прекалено бъбрива,
	нито пък съм клюкарка свадлива.
	Аз съм твоя почтена съпруга
	и от мен по-добра няма друга.
	Нека Бог да ми съди душата!…
17060	Но нали не се носи мълвата,
	че съм хваната аз в изневяра.
	Кой изменница мен ще изкара,
	щом държа аз на своята чест?
	Та не го ли доказах до днес!
17065	Но я ти ми кажи спрямо мен
	дали винаги бил си почтен
	и как мойта почтеност ти схващаш,
	с недоверие щом се отплащаш?
	На беди ми обрече душата
17070	в деня, в който ми сложи халката
	и във вярност закле ми се… Скъпи,
	защо с мен тъй коварно постъпи?
	Щом ми нямаш доверие, как
	съгласи се да сключим тоз брак?
17075	Бъди искрен поне този път,
	пък аз, както ме учи дългът,
	пред свети Петър клетва ти давам
	и пред Господа ти обещавам,
	че щом своята тайна голяма
17080	повериш ми, до гроб ще съм няма.
	Как допуснала бих глупостта
	някой ден да отворя уста
	да издам твойта тайна? Злосторно
	би било спрямо теб и позорно
17085	би било за рода ми! Аз знам,
	че ще стана за смях и за срам.
	Та нали всички с право твърдят,
	че комуто е рязан носът,
	жребий тежък му е отреден —
17090	да търпи своя лик загрозен.
	Мили мой, обади ми, за Бога,
	защо в този момент да не мога
	да узная защо тъй униваш?
	С туй мълчание ти ме убиваш.»
17095	Тя обсипва мъжа със милувки,
	със престорено нежни целувки
	и след толкова думи ехидни
	се разплаква със сълзи привидни.
	И най-сетне съпругът й клет
17100	свойте тайни излага поред
	с откровени, правдиви слова,
	но беля си навлича с това.
	Ала дума назад не се връща.
	Към жената мъжът се обръща
17105	и със взор, от вълнение влажен,
	й се моли на друг да не каже
	нито дума… И тя обещава,
	че не ще се на друг доверява.
	Но аз питам се той на какво ли
17110	се надява, защо й се моли,
	щом самият не се е сдържал
	и пред нея е всичко признал.
	Но почувства ли се победен
	един мъж и реши някой ден
17115	срещу свойта жена да ръмжи,
	тя успешно ще го задължи
	да си сдържа езика в устата.
	Но преди да избухне кавгата,
	тя през първите дни, може би,
17120	няма тайната да разтръби.
	А след туй трудно би си мълчала,
	дълго време не би издържала
	да не каже, уж скришом, на друг
	туй, що знае от своя съпруг.
17125	Този, който зачита мъжете,
	трябва винаги — зиме и лете —
	да повтаря наляво, надясно
	мойта проповед просто и ясно:
	който я разбере отпреди,
17130	сам се пази от женски беди.
	Със това той не ще се хареса
	на жените, във случай че те са
	проницателни, но пък _иглата_
	_не стои вечно скрита в торбата_.
17135		Мъже, щом на честта си държите,
	вечно стойте нащрек пред жените.
	Не споделяйте с тях туй, което
	си таите дълбоко в сърцето.
	Чеда мои, повтарям ви пак,
17140	че от тези създания с бяг,
	само с бяг един мъж се спасява
	и не му нищо друго остава.
	Ще припомня аз тук една мисъл
	на Вергилий*: когато той писал
	[* _Вергилий_, «Буколики», ІІІ, 92–93. Жан дьо Мьон развива прочутото двустишие: «Qui legitis flores et humi nascentia fraga, Frigidus, o pueri, fugite hinc, latet anguis in herba» — «Ягоди късате вие, момчета, и цвят от земята, / но отстъпете, в тревата студена змия се е свила» (цит. по Публий Вергилий Марон, «Буколики. Георгики. Енеида», изд. «Народна култура», С., 1980, превод от латински Георги Батаклиев).]
17145	_Буколики_, възкликнал: «Помнете
	момци млади, които берете
	през май свежи цветенца в гората,
	че коварна змия във тревата
	вас ви дебне и тя е готова
17150	да ви клъвне със свойта отрова.
	Из ливадите щом сте, търсете
	сладки ягоди, но се пазете,
	че на всяка зелена полянка
	се спотайва змия пепелянка.
17155	Тя е хитра, коварна и зла
	и във всеки момент би могла,
	щом наблизо преминете, в миг
	да ви клъцне със остър език.
	Всеки трябва добре да се пази,
17160	че когато ухапе го тази
	гад перфидна, фатален е краят.
	Затова нека всички да знаят,
	че напада тя всяка твар жива
	и с отровен език я убива.
17165	А ухапе ли някой човек,
	няма как да намери той лек.
	Само щом са ти яки краката,
	ти с бяг би се спасил от змията.»
	Като казвам това, не мислете,
17170	че целя да внуша мъжете
	до жени да не се приближават,
	да не ги със игри забавляват
	и със тях да избягват да спят.
	Аз, напротив, твърдя, че мъжът
17175	трябва свойта жена да обича,
	да я с хубави дрехи облича,
	да я вечно огражда с внимание,
	със загриженост и с почитание,
	да е с нея добър и вежлив —
17180	така всеки остава щастлив
	и родът се множи, не загива…
	Но мъжът в никой случай не бива,
	та дори и в моменти блажени,
	да й казва неща съкровени.
17185	Тук и там нека ходи тя, щом
	туй е нужно за общия дом,
	с търговия да се занимава,
	ако тя й се лесно удава
	и щом спешно това се налага.
17190	И усилия нека полага
	да изучи такъв занаят,
	който би й създал благодат.
	Нека знае какво да приказва
	и какво в тайна тя да запазва.
17195	На`й е важно, сеньори, за вас
	на жени да не давате власт,
	че гневът им предели не знае
	и мъжът неизбежно се кае.
	И Светото писание казва
17200	този принцип навред да се спазва.
	Над мъжа власт жената да няма,
	че туй крие опасност голяма
	често пъти за целия род
	и мъжът влачи тежък хомот,
17205	ако й довери ценно нещо.
	Нека той пастри сам свойте вещи!
	Мъже, щом са любезни жените,
	тъй се дръжте и вие самите —
	тогаз може жените да знаят
17210	какви мисли в ума ви витаят.
	Но дори и с целувки горещи
	да минават любовните срещи,
	стойте с трезвен разсъдък, защото
	няма кой да ви пази от злото.
17215	Жени има така завистливи,
	тъй язвителни и заядливи
	че узнаят ли вашата тайна,
	незабавно ще сложат те край на
	съкровените ваши стремежи
17220	и ще ви оплетат в свойте мрежи.
	Докато се с жена забавлява
	и със нежности тя го дарява,
	мъжът толкова чак оглупява,
	че си всичките тайни признава.
17225	И останал съвсем без защита,
	осъзнава се той и се пита
	защо в случая тъй е сглупил
	и е тайната си споделил.
	Знаеш как едно време Далила
17230	със отровни хвалби заблудила
	Самсон — тоз безподобен храбрец,
	този снажен и силен боец.
	Веднъж тъй го била приласкала,
	тъй го в свойте прегръдки приспала,
17235	че дордето й слушал хвалбите,
	му отрязала подло косите.
	Тъй загубил Самсон свойта сила,
	а пък тя пред познати разкрила
	всички тайни, които той бил
17240	със любимата си споделил.
	Ако техният пример не стига,
	знайте, че във Свещената книга*
	[* Вж. Библия, Книга на пророк Михей, 7:5.]
	Соломон към мъжа-съпруг лично
	се обръща и казва изрично:
17245	«Гледай своя език да държиш
	пред жената, с която ще спиш —
	в туй ти е най-добрата защита.»
	Всеки, който мъжете зачита,
	с тоз урок трябва, без да отлага,
17250	между тях да отиде веднага,
	за да ги убеди да внимават
	да не се на жени доверяват.
	Туй, _Природо_, за теб не важи,
	нивга ти не си служиш с лъжи,
17255	ти си щедра, почтена и честна,
	а нали е на всеки известно,
	че Бог, който света сътворил,
	теб е с мъдрост безмерна дарил.“
		С тези думи я _Гений_ тешеше,
17260	убеден, че на нея й беше
	нужно мъката си да пребори.
	Човек нищо не може да стори,
	ако се на тъгата отдава —
	той тогава без сила остава
17265	и на себе си носи вреда,
	а това си е двойна беда.
	Казал свойта поука поредна,
	_Гений_ сам до олтара приседна,
	а _Природа_, съвсем разридана,
17270	на колене пред него застана.
	Уви, бързо не можеше тя
	да надмогне напълно скръбта,
	пък и _Гений_ бе явно видял,
	че не е лесно нейната жал
17275	да разсее. Той вслуша се как
	продължи да говори тя пак
	все за своята зла орисия…
	Една скоба аз тук ще открия,
	за да мога да ви преповторя
17280	туй, което му тя отговори*:
	[* Изложеният по-долу разказ за сътворението на света е вдъхновен от „Жалбите на Природа“ на Ален от Лил.]
	„Явно Бог се е много старал,
	щом такъв хубав свят е създал:
	той е ползвал свой собствен модел,
	без от друг да е нещо заел.
17285	Ако в своите действия тук
	бе разчитал на помощ от друг,
	откъде Господ взел би Земята,
	онез сини моря, небесата,
	като всичко е в него било?
17290	Във такъв случай как би могло
	да допуснем възможен провал,
	след като всичко Бог е създал
	със широка ръка, с превъзходна
	всеотдайност. По воля Господна
17295	най-напред бил създаден всемирът,
	а пък после от него извира
	като някаква маса без форма
	всичко друго. По Божия норма
	на планети той бил разделен
17300	и щом броят им бил уточнен,
	Бог направил ги обли, та лесно
	във безкрайната шир поднебесна
	да кръжат и на всички местата
	уточнил: щом са тежки — в средата,
17305	а щом леки са — в края. Сред тях
	със един безподобен замах
	сътворил Бог изпърво Земята,
	а след туй я населил богато
	с най-различни по вид живи твари.
17310	После Бог лично мен натовари
	в този свят икономка да стана.
	Тъй ценя тази чест възжелана,
	че за друго изобщо не моля —
	нека бъде Господната воля.
17315	Благодарност изказвам ти, Боже,
	затова че на мене възложи
	в този свят със безброй същества
	икономка да съм. При това
	и за друго ме Господ извика:
17320	да направи от мене владика —
	пост, за който достойна не бях.
	Колко щедрост от Бога видях!
	Надари ме той много богато
	с една златна верига, която
17325	включва четири главни стихии
	и значителен брой чудесии —
	разни твари, които на мен
	той възложи да пазя весден,
	за да се продължава родът.
17330	И на всички вменен бе дългът
	да са винаги в крак с правилата
	и да спазват строг ред на Земята.
	В крайна сметка сега се оказва,
	че една само твар не го спазва.
17335	Със небето проблеми аз нямам —
	то върти свойта сфера голяма
	и по нея сияят звездите
	с блясък, който обайва очите
	дваж по-силно от камък безценен.
17340	И така — в своя ход неизменен
	все от изток на запад — светът
	се върти по извечния път
	ведно с другите сфери, които
	се стараят все по-упорито
17345	да забавят небесния ход.
	Но небето в безкрайния свод
	все върти се. Макар и полека,
	за изтеклите над триста века,
	откак Бог е създал този свят,
17350	то е сторило цял кръговрат,
	без прекъсване, все по следите,
	по които се движат звездите,
	и започва сега отначало.
	Безпогрешно то все е кръжало
17355	неизменно по същия път.
	Затова го _апланос_ зоват,
	а на гръцки това означава,
	че небето _безгрешно_ остава.
	Тъй далече е то в необята,
17360	че не се вижда тук от Земята.
	Ала то съществува все пак
	и човешкият ум има как
	да докаже това. В своя път
	все тъй всички планети блестят,
17365	своя полет все тъй продължават
	и тревоги на мен не създават.
	Ако става въпрос за Луната,
	щом я гледа човек от Земята,
	тя е доста мъглява и мрачна.
17370	Тука ярка е, там е невзрачна
	и се вижда двулика на нас.
	Фактът, че през прозрачната част
	светлината се лесно прецежда,
	е причината тя да изглежда
17375	отдалече мъждива, нечиста.
	Непрозрачната част е лъчиста,
	тъй като тя добре отразява
	светлината и по-ярка става.
	Туй явление е интересно
17380	и ще бъде разбрано най-лесно,
	ако редом с това обяснение
	приведем подходящо сравнение.
	Знаем, че във прозрачно стъкло
	не би в никакъв случай могло
17385	да се някакъв образ съзре —
	щом пропуска лъчите добре,
	то не връща лика във окото.
	А когато държим зад стъклото
	нещо тъмно, олово например,
17390	в този случай ликът доловим е
	и добре очертан е наглед.
	А пък може и в гладък предмет,
	при рефлексия на светлината,
	да се виждат релефно нещата.
17395	И Луната такъв ефект дава:
	щом през нея лъчът преминава,
	там се виждат неясни петна,
	а пък щом един лъч светлина
	се възвръща назад, тогаз тя е
17400	непрозрачна, затуй и сияе
	и изглежда безупречно чиста,
	а не сенчеста, мрачна, петниста.
	Върху тъмната част на Луната
	змей огромен се вижда: главата
17405	на тоз змей се на запад надига,
	а опашката изток достига.
	Върху плоския му пъстър гръб
	е израсъл висок клонест дъб.
	Част от клоните гледат на изток,
17410	а пък други кръстосват се ниско;
	върху тях мъж ръце е подпрял
	и така се е в цял ръст прострял,
	че на запад му сочат краката
	и допълва лика на Луната.
17415	Споменатите седем планети
	са със дело полезно заети:
	от край време все същия път
	следват те и не ще нивга спрат —
	през дванадесет _дома_* минават
	[* Това са дванайсетте зодиакални знака.]
17420	и в тях колкото трябва остават.
	По обратен път после се движат
	и дордето дни бавни се нижат,
	очертават цял кръг по небето.
	И отново оттам, докъдето
17425	са дошли, своя път продължават,
	но нарочно небето заставят
	да поспре своя устремен ход.
	Нима щеше да има живот,
	ако то бе се бързо въртяло?
17430	Превъзходното Слънце, създало
	деня, пръскащ навред светлината,
	като цар пълновластен в средата
	на небето стои, озарено
	от лъчи. Там му е отредено
17435	собствен дом да си има и то
	и се лесно разбира защо
	това място избрал му е Бог.
	Ако сводът не бе тъй висок,
	от пламтящата слънчева жар
17440	би погинала тук всяка твар.
	Ако бе по-високо, кой знае
	дали някой на студ ще изтрае.
	Безспир праща си то светлината
	на планетите и на Луната
17445	и те леят навред красота,
	сякаш свещи безбройни _Нощта_
	е запалила с цел да изглежда
	не тъй страшна, когато подрежда
	пред мъжа си трапеза вечерна.
17450	Но днес той, Ахеронт*, иска черна,
	[* _Ахеронт_ — древногръцкият бог на реката на подземния свят Ахеронт.]
	непрогледна да бъде _Нощта_,
	точно както изглеждала тя
	през онези любовни дни прежни,
	през които тя в страсти метежни
17455	бе заченала трите _Фурии_ —
	тез коварни и зли шафрантии,
	дето право раздават във ада.
	_Нощта_ мисли с известна досада
	(докато си оглежда лицето
17460	във килера или във мазето),
	че изглеждала би много мрачна,
	отвратителна, грозна, невзрачна,
	ако нямаше тез светила,
	тези ярки небесни тела,
17465	дето нощния мрак разтопяват
	и безспир своя път продължават,
	както Бог отредил. Между тях
	един силен начален замах
	е отприщил акорди различни
17470	и мелодии тъй хармонични,
	че когато те там зазвучават,
	тук мнозина във хор ги запяват.
	Ще добавя, че тези планети
	тъй въздействат на всички предмети,
17475	че дори в тях промени настават —
	ако светли са, те потъмняват,
	и обратно. В нещата те влагат
	сухота, топлина, студ и влага
	като в някаква празна кутия.
17480	И макар да изглежда, че тия
	елементи не са съвместими,
	те ги свързват със нишки незрими
	и във този безкраен всемир
	между тях въдворява се мир.
17485	Имат те много точна представа
	в даден случай как на`й подобава
	елементите да се подбират
	и как с мяра да се комбинират
	при изграждането на нещата.
17490	Щом е лош резултатът, вината
	във самата им същност се крие.
	Проследим ли ги щателно, ние
	ще заключим, че те най-подир
	нарушават изконния мир.
17495	Без да спира ни миг, топлината
	на телата изсмуква мъзгата
	и начесто до смърт ги довежда,
	както впрочем сам Господ отрежда.
	Щом мъзгата не е доизпита,
17500	ще пристигне _Смъртта_ страховита
	и посвоему с тях ще постъпи.
	И тогаз нито с лекове скъпи,
	ни с мехлеми, ни с чудни отвари
	ще спаси някой земните твари.
17505	Но, от друга страна, всеки може
	сам на своя живот край да сложи.
	Едни бесят се, други се давят,
	трети нещо рисковано правят
	и по някаква страшна прокоба
17510	неизбежно отиват те в гроба,
	а мъзгата във техните жили
	си тече и са пълни със сили,
	_Смърт_ ги дебне, щом с бесни стремежи
	те преследват опасни кроежи
17515	или щом като враг злонамерен
	е сполучил с подход лицемерен
	да им сложи отрова в храната
	или с меч да им вземе главата.
	Щом човек нередовно живее,
17520	няма как да не се разболее
	и дори би могъл да умре,
	ако той не умее добре
	своя собствен живот да реди.
	Прекаленото вечно вреди:
17525	щом е много спал, много будувал,
	много ял или много гладувал,
	много работил, много почивал,
	много страдал и много унивал;
	щом в пиянството търси забрава,
17530	щом в тегло свойте дни преживява,
	щом на страсти отдава се той,
	щом стои и на студ и на зной,
	щом е слаб или много дебел,
	щом на нищо не знае предел,
17535	той уврежда на своето здраве
	и щетите излизат наяве,
	ала късно му идва умът.
	Свойте навици щом променят,
	много хора изпадат в беда:
17540	едни мрат, а на други вреда
	носи всяка внезапна промяна
	и на мен много трудно ми стана
	към естествена смърт да ги върна.
	Колко страдам във случай че зърна
17545	как те в своя вървеж, посред път,
	най-безпомощно падат и мрат
	там, където ги злата _Смърт_ свари.
	Тези жалки и немощни твари
	от такваз смърт се биха спасили,
17550	ако бяха им стигнали сили
	да дадат на порока отпор.
	Не успеят ли, чака ги мор,
	преди още да стигнат междата,
	уточнена от мене самата.
17555	Ето как Емпедокъл* смърт сам
	[* _Емпедокъл_ (ок. 493–433 пр.Хр.) — древногръцки философ. На него принадлежи теорията за четирите стихии или начала на света (огън, вода, земя и въздух). Според писмени свидетелства доброволно се хвърлил в Етна.]
	причини си. Тоз учен голям
	така всички науки обикна
	и във множество книги тъй вникна,
	че печал те в душата му всяха,
17560	ала той не почувства уплаха
	пред _Смъртта_ и стремглаво се метна
	във горящия кратер на Етна.
	И с това той показа открито,
	че страхливци са тия, които
17565	от смъртта си треперят предсрочно.
	Той това го извърши нарочно,
	без да чака присъда от мен,
	без отровен илач подсладен,
	и за гроб си избра вряща сяра.
17570	Ориген* пък дотам я докара,
	[* _Ориген_ (ок. 185–254) — известен християнски теолог, роден в Александрия; първият систематизатор на богословските учения. Лишен от правата на свещенослужител, той се установява в Кесария (Палестина) и основава богословска школа, която ръководи двайсет години. По време на гоненията на император Деций (249–251) Ориген е репресиран и наскоро умира.]
	че самин си мъдете отряза
	и с това той на всички доказа,
	че с калугерки беше живял,
	без да беше със ни една спал.
17575	Очевидно божествена сила
	е на всекиго край отредила
	в мига, в който заченат е бил.
	Щом като се е всеки родил
	на тоз свят под съдбовна звезда.
17580	той не може от смърт и беда
	да избяга — единствен е краят.
	И планетите силно влияят
	на човека: от тях идват всички
	специфични човешки привички,
17585	чрез тях става на тлен податлива
	всяка твар и човекът отива
	неизбежно към края си сам.
	Но от свой собствен опит аз знам,
	че посредством наука и знание,
17590	много хора с добро възпитание,
	ако имат приятели свестни,
	добродетелни, предани, честни
	и поддържат с тях чисто другарство
	или ползват уместно лекарство,
17595	ще успеят един ден все пак
	да открият чрез питане как
	да си буйния нрав обуздаят.
	Щом мъжът и жената нехаят,
	под напора изконен на злото,
17600	за порядъка и за доброто,
	тогаз само разсъдъкът може
	да ги върне във лоното божие.
	И напук на телата небесни,
	ще им бъде сравнително лесно
17605	да претеглят по-трезво нещата,
	стига ум те да имат в главата.
	Ни една от небесните сфери
	няма как да се с разума мери:
	той не ни е от тях даден в дар
17610	и затуй си е сам господар.
	А щом Бог със всесилно прозрение
	ни дарява ума с просветление,
	щом е всичко от Бог отредено,
	нека бъде ми днес позволено
17615	да докажа доколко значима
	и доколко е незаменима
	в този свят свободата човешка*.
	[* Проблемът, който по-долу разглежда Жан дьо Мьон — за свободата човешка (свободния избор или свободната воля) и нейната съвместимост с Божието прозрение, е разработен от Боеций в книга пета на «Утешението на философията», откъдето френският автор черпи редица от аргументите си.]
	Според мене направил би грешка
	който тези неща обяснява
17620	на невежи. Каквото да става,
	безпросветните както да съдят,
	свобода и фаталност ще бъдат
	две съвсем съвместими прояви.
	Инак, щом добро някой направи,
17625	той не бива отплата да чака,
	а пък който зло прави при всяка
	своя крачка, не ще е наказан,
	ако всеки наш акт е белязан
	от _Съдба_ като нещо фатално.
17630	Нима някой би счел за нормално
	слепешката добро или зло
	да се върши, защото било
	предварително тъй отредено?
	Ще ми бъде сега възразено,
17635	че нередно е Бог да виним,
	ако фактът не е отменим.
	Бог решава кога, къде, как
	ще се случи един и друг факт.
	Ако липсваше висшето знание,
17640	Бог едва ли в това мироздание
	вседобър и всесилен би бил.
	Господ, който на всички е мил,
	като нас би познавал всемира
	и не всички неща би разбирал.
17645	Сатанински, голям грях ще сторим
	ако ние за Бог тъй говорим,
	и тоз, който за мъдрост ратува,
	непременно ще възнегодува.
	Щом човек иска нещо да прави
17650	нима редно е да се остави
	на таз мисъл, че всичко отрано
	му е лично от Бог начертано
	и че той е принуден да ходи
	накъдето го жребият води.
17655	Ако ни една твар във всемира
	няма днес свобода да избира
	и _Съдба_ се със нас разпорежда,
	както впрочем на всички изглежда,
	Бог еднакво ли гледа тогава
17660	на тоз, който със чест преживява,
	и на тоз, който носи вреда?
	Впрочем, който е лош, за беда,
	лош остава, дордето е жив.
	Значи Бог не би бил справедлив,
17665	щом не би насърчавал доброто,
	и не би вечно пречил на злото.
	Как ли Бог би постъпил, не знам,
	но човек, щом размисли, и сам
	стигнал би до един извод прост,
17670	че на този свят благост и злост
	са фактически празни слова.
	Защо трябва след всичко това
	да отдава човек почит Богу,
	да разчита на него тъй много?
17675	Как ли Бог правота ще раздава,
	ако злото с доброто смешава,
	ако той не осъжда лъжците,
	нито алчните, нито крадците,
	ако праведни и лицемери
17680	все със същата мярка ги мери?
	Щом привидно ти в Бога се вричаш,
	на срам своето име обричаш,
	милост Божия щом не спечелиш.
	И нещата, уви, биха взели
17685	един толкова странен обрат,
	щом ни с радости, ни с благодат
	Господ свестните не награждава.
	Всъщност Бог справедлив си остава:
	въплътил доброта свръхчовешка,
17690	никой път той не е правил грешка
	и каквото човек заслужава,
	това именно Господ му дава:
	всекиму справедлива отплата
	и във нея пръст няма _Съдбата_
17695	със фаталните свои кроежи.
	Според някои хора невежи
	_Съдба_ действа съвсем произволно:
	право, криво, възвишено, долно —
	за тях всичко било хвърлен зар.
17700	Но свободната воля, макар
	че мнозина я днес атакуват,
	във всемира все пак съществува.
	Фаталистът щом толкова върл е,
	че свободната воля отхвърля,
17705	ако някъде нещо се случи,
	неминуемо в спор би се включил
	и с увереност би забелязал:
	«Ако някой това е предсказал
	и дълбоко е бил убеден,
17710	че ще стане все пак някой ден,
	несъмнено той прав е бил значи.
	А от горното следва това, че
	правотата до нужда се свежда.
	От човешкия опит изглежда,
17715	че щом нещо е нужно, тогава
	непременно в живота то става.»
	Как да бъде тоз довод оспорен,
	как успешно да бъде оборен?
	И да са предвидими нещата,
17720	явно не по каприз на Съдбата
	става тъй, че се случват реално.
	_Вероятно_ не значи _фатално_.
	Човек свързва една предвидимост
	с относителна необходимост —
17725	абсолютен характер тя няма.
	Според мене е чиста измама
	да разглеждаме всяка реалност
	като пряк резултат от фаталност.
	Ако има възможни неща,
17730	да не смесваме възможността
	с абсолютната необходимост.
	Днес единствено има значимост
	абсолютната истина. Ето
	че не може да бъде прието
17735	друго мнение. Кой смята, моля,
	да отрича свободната воля?
	Ако липсваше тя, никой тук
	не би искал съвети от друг
	и не би мислил хич занапред.
17740	Защо трябва да търси съвет
	и защо да се труди нахалост,
	ако всичко в света поначало
	с неизбежна фаталност си става.
	Щом е тъй, от съвети тогава
17745	не се чувства човек нито зле,
	ни добре… Тъй ще бъде, докле
	следва той своя път здрав и жив,
	и ленив да е, и работлив,
	без да има изобщо значение
17750	дали чувства към нещо влечение.
	От наука не ще се нуждае,
	за да може той, щом пожелае
	все пак с нещо да се занимава,
	ала без много труд да си дава.
17755	Не приемам подобно твърдение
	и изказвам тук своето мнение,
	че на тоз свят не стават нещата
	според сляпата власт на Съдбата.
	Човек зло и добро най-свободно
17760	върши, както е нему угодно:
	според своето лично тежнение
	самостойно той взема решение,
	така както умът му диктува.
	Но в момента поне ми се струва,
17765	че бих трудно могла да оборя
	всички тези, които с мен спорят.
	А мнозина и в днешния ден
	заявяват със вид убеден,
	че с прозрение свисше не може
17770	да се сляпа фаталност наложи
	на човешката дейност. Отрано
	Бог познава тук всички неща, но
	туй не значи, че план начертан е
	непременно как всичко да стане.
17775	Не, напротив: предсказва го Бог,
	ако то нейде, в някакъв срок
	би могло да се случи все пак.
	И от пръв поглед вижда се как
	тези хора проблеми създават.
17780	Ако трезво човек разсъждава
	по въпроса, чудесно разбира,
	че на бъдното Бог се опира
	и така стига той до прозрение.
	Само лудият би бил на мнение,
17785	че Бог толкова слаб усет има,
	та от друг провидение взима.
	Само който е луд, не признава,
	че е Бог всемогъщ, и издава
	глупостта си с безсмислени думи.
17790	Как човек ще е с всичкия ум и
	ще доказва, че Господ се учи
	от каквото на тоз свят се случи.
	Бог не бил пръв мъдрец във всемира,
	щом до опитност чужда опирал.
17795	Според мен този довод е смешен,
	щом представя Твореца безгрешен
	без присъщото нему прозрение.
	Той е плод на едно неведение.
	Щом премъдър е Господ, тогаз
17800	той какво би научил от нас
	и защо за всезнаещ минава,
	след като се на нас позовава?
	Който този подход възприема,
	на душата си тежък грях взема.
17805	От мнозина чух довод по-друг:
	според тях всичко, ставащо тук,
	е на личната воля подвластно
	и Всевишният знае прекрасно
	какво може в живота да стане
17810	и дали резултатът желан е
	(със известни резерви все пак
	тъй като Бог не би казал как
	всяко нещо ще стане реалност).
	Те поддържат, че няма фаталност
17815	и за _проста възможност_ говорят,
	щом се случи със мене да спорят.
	Според тях Господ знае най-вещо
	как би станало тук всяко нещо,
	в кой възможен път то би поело,
17820	до какъв резултат би довело,
	без да може да каже обаче,
	би ли станало то другояче.
	Щом до личната воля опира,
	всяко нещо свой път си намира.
17825	Как ли някой това е посмял
	да измъдри? Той Бог е презрял,
	щом е гледал с такова съмнение
	на Господното висше прозрение:
	уж че Бог не познавал нещата,
17830	че да виждал дори резултата,
	не бил знаел кога, по кой път
	и как точно ще се наредят.
	Значи щом е възможен друг край,
	от Господния промисъл май
17835	нищо сигурно тук не остава,
	щом и Бог се на грешки поддава.
	А пък някои все още смятат,
	че макар всеки акт на Земята
	да протича случайно, за Бога
17840	той си следва фаталност най-строга.
	Поначало Бог знае безгрешно
	всичко — минало, бъдеще, днешно —
	и без оглед на избора личен
	Господ вижда със усет отличен,
17845	с неминуема необходимост,
	всичко, още преди да е зримо,
	Свой висш принцип Бог винаги спазва
	и въздействие той не оказва
	на човека. Прекрасно той знае
17850	всяка малка подробност каква е
	и най-лесно се туй обяснява
	с аргумента, че Бог притежава
	прозорливост безкрайно голяма,
	за която в света тайни няма.
17855	Греши който повтаря буквално,
	че Бог вложил е нещо фатално
	във нещата. Те стават, но не че
	Бог съвсем опознал ги бил вече,
	че от промисъл бил той обхванат
17860	и че казвал как трябва да станат,
	а защото Бог всичко разбира,
	всичко може, във всичко прозира,
	всичко той е видял, чул, разкрил
	и измамен не е нивга бил.
17865	Ако трябва за всичко това
	да говоря с достъпни слова
	(макар то да не е никак лесно),
	ще прибягна до нещо известно —
	един пример, макар грубоват,
17870	би заместил дори цял трактат,
	а пък прост човек трудно ще свари
	да проникне във куп коментари.
	Ако някой се с нещо заеме
	или го изостави без време
17875	(да не би да си срам навлече),
	та нима друг човек ще рече
	(без за първия нещо да знае),
	че най-чиста фаталност това е
	и че трябвало тъй то да стане?
17880	Ако вторият още отрано
	знае всичко, което ще става,
	и не смята да пречи, тогава
	първият би могъл да го стори
	(ако усетът тъй му говори),
17885	или би се отказал, защото
	е свободен и може каквото
	избере да извърши — _Съдбата_
	хич не ще му се меси в делата.
	И при Бог е така несъмнено:
17890	като висш Творец, той убеден е,
	че се стига до всяка проява
	така, както човек сам решава —
	според туй в какъв път е поел
	и каква му е крайната цел,
17895	дали ум или лудост го води.
	На Бог всичко, при всички народи
	е известно било поначало
	и той знае какво е възпряло
	нейде в даден момент неколцина
17900	по една или друга причина
	да поемат в желан от тях път.
	Открай време познава светът
	разни хора със склонност към зло,
	ала те се въздържат, било
17905	че доброто връх взема у тях
	или пък че от Бог ги е страх.
	Ако трябва да кажа накратко,
	те са свестни, но срещат се рядко.
	Други, склонни към грях и измама,
17910	и дори риск изобщо да няма,
	я от срам, я от страх пред закона
	укротяват си все пак нагона.
	Всичко туй е за Господ Бог ясно
	и той знае и вижда прекрасно
17915	как, кога, в кои точно места
	се извършват различни неща.
	Ти не можеш скри нищо от Бога
	и дори едно действие много
	да се бави, макар отдалече,
17920	в него Господ прозрял ще е вече.
	Ако трябва да мине година,
	две, три, пет и дори десетина,
	пък и сто, и хиляда, дордето
	стане то я в леса, я в полето,
17925	по безчестен или честен път,
	Бог го вижда тъй, сякаш часът
	му дошъл е съвсем скоротечно,
	като че в огледало извечно
	става то, без намеса Господня,
17930	според нечия воля свободна.
	Бог полира това огледало
	и откриват там свойто начало
	всички хора от тоз грешен мир.
	А пък Господ го носи безспир,
17935	за да гледа къде какво става.
	Там той вижда къде заминават,
	и безгрешни, и грешни, душите
	и той само решава дали те
	ще са в рая или пък във ада —
17940	на която каквото се пада.
	Въплътил едно висше прозрение,
	Бог за всичко сам взема решение,
	всичко знае той, без да гадае,
	и изобщо не се колебае,
17945	милостта си когато простира
	над добрите. И Бог не възпира
	никой смъртен да действа свободно,
	така както е нему угодно —
	със тъга или с радост в душата.
17950	Провидение има, когато
	виждаш всичко на вси времена.
	Вечността има само една
	дефиниция: тя си остава
	живот, който предел не познава.
17955	Открай време за всички нас Бог
	въдворил е ред точен и строг.
	Така, както изисква небето,
	ще пребъдат нещата, дордето
	съществува живот на Земята.
17960	И в небесната вис светилата
	ще си следват извечния път,
	своя вид те безспир ще менят,
	и весден неизбежно влияние
	ще оказват на всяко създание,
17965	ще си сменят състава телата,
	щом попадне на тях светлината.
	Ще поражда род всичко родено,
	щом така е от Бог отредено,
	и в нещата ще има стремеж,
17970	според своя естествен строеж,
	да се смесват. Животът не спира:
	който е на легло, ще умира,
	а пък който е здрав, ще остане
	и тогаз, според свойто желание,
17975	ще прекара живота си в смях,
	във забава, а даже и в грях,
	в добродетел или пък в порок,
	както впрочем отсъдил е Бог.
	Но не всички неща на Земята
17980	стават, както решат светилата;
	има даже такива, които
	проявяват стремеж упорито
	да оказват отпор на звездите.
	Все послушни им биха били те,
17985	ако нивга не ги отклонява
	ни случайност, ни волна проява.
	Всеки може да бъде увлечен
	от неведом, скрит порив сърдечен,
	който, както _Съдба_ разпорежда,
17990	по свой някакъв път го повежда.
	А _Съдба_ е предразположение
	за най-висше предопределение.
	И така, орисията скрито
	си въздейства на тези, които
17995	под напора на склонности лични
	претърпяват промени различни
	все във връзка със своите нрави.
	А _Съдба_ би могла тъй да прави,
	че човекът да е дръзновен,
18000	да е с ум и богатства дарен,
	да блести с доброта несравнима
	и приятели много да има…
	Инак нейна играчка той става.
	Но е редно човек да внимава
18005	как живее, че може внезапно
	във калта на провала да цапне
	от стремеж прекомерно висок
	или воден от низък порок.
	Ако ти си със алчност познат
18010	(с алчност никой не става богат),
	пребори се с порока си долен
	и бъди и от малко доволен!
	А богат ли си, щедро раздавай
	пари, дрехи, храни, но не ставай
18015	развейпрах, който всичко пилее
	и не знае защо да живее.
	Пък дано алчността не те кара
	да натрупваш пари на камара
	и дано не те мъчи зловещо
18020	мисълта, че все липсва ти нещо,
	че не ще нивга радост познаеш,
	че за някой порок ще се каеш,
	че за всичко слепец си останал
	и не си нищо свястно захванал.
18025	Разсъдливият, свестен човек
	срещу всеки порок има лек,
	а когато е склонен към злото,
	той отвръща глава от доброто.
	Но свободният дух притежава
18030	страшна сила и щом я познава,
	човек всеки порок би надвил
	и от грях би се лесно спасил
	пряко волята на светилата.
	Който знае, че с гибел Земята
18035	те грозят, ще им силом попречи.
	Да речем, че небето понечи
	да направи така, че безброй
	хора да изпогинат от зной.
	Ако рано предвиди се рискът,
18040	всички свестни сами ще поискат
	край реките или край блатата
	домове да строят бързешката
	и се биха заели дори
	да копаят весден пещери,
18045	та избягвайки горещината,
	ще живеят на хлад под земята,
	При потоп всички тези, които
	знаят где да отидат на скрито,
	ще напуснат завчас равнините
18050	за да търсят подслон в планините
	или лодки ще си построят
	и живота си тъй ще спасят.
	Така някога Девкалион*
	[* _Девкалион_ — син на Прометей, родоначалник на елините. Предизвестен за потопа, с който Юпитер решил да затрие покварения човешки род, построил лодка, на която единствен той и жена му Пира се спасили. След оттеглянето на водите, по съвет на Темида, започнали да хвърлят зад гърба си камъни («костите на великата майка»). От камъните, хвърляни от Девкалион, произлезли новото поколение мъже, а от тези на Пира — жените. Жан дьо Мьон предава този епизод според Овидий, «Метаморфози», І, 313–415.]
	от потопа намерил подслон:
18055	лодка дървена той си направил,
	взел си близките и се отправил
	по вода към спасителен бряг.
	После те забелязали как
	се оттичат полека водите
18060	и оставят блата в низините.
	От тоз страшен потоп двама само
	отървали се — той и жена му.
	Те решили тогаз да отидат
	във прекрасния храм на Темида,
18065	че нали таз богиня решава
	по закон кой какво заслужава.
	Коленичейки чинно отпред,
	те помолили я за съвет
	как човешкия род на Земята
18070	да възвърнат. Щом чула молбата,
	предвидливата честна богиня
	им поръчала вредом да минат,
	за да бъдат надлежно разсети
	на прамайка им костите свети.
18075	Ала Пира на туй предложение
	отговорила със възмущение,
	повишавайки яростно тон
	на Темида. Но Девкалион
	на жена си тозчас разяснил
18080	препоръката и я склонил:
	«Ти не се ли досети самата,
	че прамайка ни — туй е Земята,
	а тез камъни бели край нас
	са й костите. Нека тогаз
18085	да ги хвърляме пътьом назад,
	за да можем на белия свят
	пак човешкия род да възвърнем.»
	Тъй и става. Щом той камък хвърлел,
	този камък след тях изведнъж
18090	се превръщал във як, снажен мъж,
	а щом хвърлела Пира, тогава
	жена никнела силна и здрава.
	И дори от самото начало
	по вида им се ясно разбрало,
18095	че със дух непреклонен било
	надарено това потекло.
	Ето как те със собствени сили
	от тоз пъклен потоп се спасили.
	Така сторил би всеки, щом ясно
18100	предусети, че става опасно.
	Ако случи се тъй на земята,
	че не стига за всички храната
	и от глад хора почнат да мрат,
	не би бил ужасяващ гладът,
18105	ако някой помисли отрано
	как да бъде жито` насъбрано,
	та когато го имат на склад,
	да не се плаши никой от глад
	(както Йосиф* в Египет навреме
	[* Вж. Библия, Битие, гл. 41.]
18110	успял нужните мерки да вземе).
	Ако знае човек, че ще има
	студ ужасен през идната зима,
	всички хора така ще направят,
	че да си всичко нужно набавят —
18115	топли дрехи, дърва и храна.
	Но ще трябва, от друга страна,
	върху покрива всеки да може
	суха слама навреме да сложи
	и с врати и прозорци добре
18120	страховития студ да възпре.
	После биха направили бани
	и от радостен дух обладани
	във тях биха танцували голи,
	дорде вятърът зъл кърши стволи,
18125	дорде буря разтърсва простора
	и убива животни и хора,
	а реките сковава във лед.
	Всуе зимният вятър проклет
	ще ги плаши със свойта стихия —
18130	не ще трепнат от него ония,
	дето в топлите бани танцуват,
	дорде зимните вихри върлуват.
	Ако някому Бог не даде
	провидение, той откъде
18135	предварително може да знае
	какво бъдният ден му вещае?
	Със пари няма как да научи
	той какво би могло да се случи,
	щом изобщо не му е известно
18140	какъв път светилата небесни
	в своя вечен въртеж изминават,
	и на колко места се явяват.
	Щом е силно човешкото тяло
	и е не един път устояло
18145	на въздействия на светилата,
	какво може да стори душата,
	щом тя тялото движи и носи
	(душа нямаш ли, ти за какво си?).
	Ако разум достатъчно вложим,
18150	чрез свободната воля ще можем
	да избегнем успешно теглата,
	от които ни страдат телата.
	А от тях се най-много страхуват
	тез, които бездушно кротуват.
18155	Който моя урок не признава,
	сам на себе си зло причинява
	и странични причини едва ли
	усложнения биха създали.
	Този, който познава изцяло
18160	своя род и език, свойто тяло,
	сетивата, ума и душата,
	той не е застрашен от _Съдбата_,
	ни от някаква воля всевишна.
	Тази проповед става излишна
18165	за човек, схванал ясно въпроса.
	А съдба и случайност какво са?
	Аз за тях бих могла да говоря
	много дълго, дори и да споря
	с възражения, с доводи, с факти.
18170	Доста време измина, откак ти
	тази изповед слушаш от мене.
	Пък и този въпрос обяснен е
	в много книги и ценен съвет
	би ти дал всеки виден поет.
18175	Въздържала се бих да третирам
	този важен проблем, но разбирам,
	че във случая то е уместно.
	Та нали някой би могъл лесно
	да твърди, че каквото да правя,
18180	все стремя се да го злепоставя.
	Своя срам за да скрие, той даже
	срещу Бог клевети ще изкаже.
	Би могъл дори да претендира,
	че свободен не бил да избира,
18185	че от божието провидение
	той е вечно държан в подчинение,
	че, какъвто да е, от _Съдбата_
	му зависят изцяло делата.
	Ако той добродетелен ставал,
18190	към това го сам Бог принуждавал,
	а рече ли пък нещо ужасно
	да извърши, пак Господ Бог властно
	и безспир го подтиквал към злото.
	Според него тъй става, защото
18195	на _Съдбата_ се всичко дължи:
	милостиня, грях, кражби, лъжи,
	думи праведни, думи измамни
	и убийства, и сделки безсрамни,
	брак по сметка и брак по любов —
18200	всеки тук бил за всичко готов.
	Освен туй би могъл да твърди,
	че когато мъжът се роди,
	само Бог предварително знае
	за коя ще се после венчае.
18205	Щом жената или пък мъжът
	тръгнат по осъдителен път
	(и тогава за техния грях
	ще упрекнат със право и тях,
	и които не са ги възпрели),
18210	някой може да каже: «Не е ли
	в този случай пак в Бога вината,
	щом като той подрежда нещата.
	Ако тъй се е случило, значи,
	че не е бил възможен друг начин.»
18215	Според мене това е невярно,
	нивга Бог не постъпва коварно,
	той се грижи за всичките хора
	и не той им навлича позора.
	Като че на заложби изконни
18220	се дължи, че мнозина са склонни
	да извършват злини и едва ли
	те се биха от туй въздържали.
	Ако себе си вещо познава,
	няма никаква пречка тогава
18225	човек поглед към Бог да обръща —
	Бог на обич със обич отвръща.
	Само който се в себе си взира,
	от любов той единствен разбира.
	Много хора са днес убедени,
18230	че са всички животни лишени
	от възможност да имат съзнание
	и да знаят в какво състояние
	се намират. Разумни да бяха,
	помежду си едни други щяха
18235	да се учат, а туй би било
	спрямо хората истинско зло.
	Нито конят би бил обуздан,
	нито би се видял оседлан,
	за да бъде от рицаря яхнат,
18240	нито волът би бил толкоз смахнат,
	че да сложи главата двурога
	във ярема. Как хора ще могат
	на магаре да турят самар,
	да пренасят с камили товар?
18245	Няма слонът при други народи
	с паланкин* на гърба си да ходи
	[* _Паланкин_ — носилка за пренасяне на пътници в някои източни страни. Поставяла се често на слон или камила.]
	и не ще си помръдне хобота
	(впрочем той му е нужен в живота
	да си взема храната така,
18250	както прави човек със ръка).
	И не ще имат никои хора
	нито котка, ни куче на двора.
	Нали мечката, рисът, вълкът,
	леопардът, глиганът, лъвът
18255	биха всеки човек умъртвили.
	Плъхът също напрегнал би сили,
	за да стори зло още дордето
	е във своята люлка детето.
	Нивга птицата няма да иска
18260	да приеме безсмислено риска
	на човека да служи покорно,
	а, напротив, със чувство злосторно
	тя очите му ще изкълве.
	От адамово време човек
18265	и животни, и птици убива
	(затуй знае как лък се превива,
	как се шлем или щит изковава,
	как се меч или сабя калява),
	но рискува беда да се случи,
18270	тежка рана дори да получи.
	Сред маймуните има тъй сръчни,
	че успяват със вещи подръчни
	да направят нагръдници здрави,
	и макар да е с мишци корави,
18275	човек трябва пред тях да отстъпи.
	А не са те от него по-тъпи —
	щом работят с ръце и с ум, значи,
	че те могат да станат писачи.
	При това те не са неспособни
18280	да си служат със средства удобни
	и с оръжие, щом туй е нужно,
	за да могат да действат задружно.
	Та над хората даже бълхите
	имат власт — те им влизат в ушите
18285	и не им позволяват да спят.
	Срещу тях ще се бият до смърт
	гниди, въшки и червеи разни.
	Всяка гад тъй човека ще дразни,
	че той място не ще си намира,
18290	че и ризата ще си раздира,
	ще се чеше, в праха ще се валя
	и обувки, и дрехи ще сваля.
	Ще го хапят мухи по лицето
	и безспир ще го дразнят, дордето
18295	той се храни. И цар да е той,
	те ще водят със него лют бой.
	Пък и мравките биха могли
	да са с хората дръзки и зли,
	ако те по-добре ги познават.
18300	Ала всички животни остават
	по природа напълно невежи.
	Който с ум и със сила се ежи,
	ала себе си слабо познава,
	вместо Богу хвала да отдава,
18305	тръгва в път непочтен и нелек.
	Бил той ангел или пък човек,
	на порок той дължи си бедата
	и порокът му мъти главата.
	Как простен да му бъде грехът,
18310	щом не следва той мъдро свой път?
	Върху този въпрос чу от мен ти
	цял куп доводи и аргументи,
	със които целя да затворя
	аз устата на долните хора,
18315	и затуй ще оставя таз тема
	и съвсем ще приключа с проблема.“
P$


>>
P>
		„Ала духом и тялом аз страдам
	и понеже не срещам отрада,
	ще обърна пак взор към небето.
18320	То се справя добре с туй, което
	отредил му е Бог, и влияние
	упражнява над всяко създание,
	но внимава с какъв е строеж.
	С упорит, непрестанен стремеж
18325	то насъсква вихрушки и хали
	и пожари навсякъде пали.
	Своя яростен рев то не спира
	и със мълнии ядно раздира
	небесата — гърмът му ехти,
18330	сякаш тъпан голям чуваш ти.
	Под напора на силната пара
	всеки облак се с пукот разпаря
	и с мъчителни болки в корема;
	вихър прах се нагоре въззема,
18335	бури вият, светкавици бляскат,
	върху кулите мълнии тряскат
	и разклащат така дървесата,
	че покриват със клони земята.
	Никой дънер не би устоял,
18340	никой филиз не би издържал
	на вихрушките — те ще го скършат.
	Често казват, че дяволи вършат
	тези пакости с бойни машини,
	с куки, с нокти… Но нищо не чини
18345	според мене подобно твърдение —
	то у всеки поражда съмнение.
	Ветровете и бурите тук
	са виновни — вековния бук
	те повалят, лозите изгарят,
18350	цветове от клонака събарят
	и не дават плодът да узрее.
	Те и въздуха карат да лее
	сълзи едри при зной и при студ.
	Облак скръбен, обхванат от смут,
18355	бързо свлича палтото си черно
	и подложен на мъка безмерна,
	на парчета си къса сърцето
	и така предизвиква небето
	със сълзи дваж по-едри да плаче.
18360	А сълзи и той лее, така че
	във реките прелива водата
	и нахлува в горите, в полята,
	житни ниви навред поразява
	и животът така труден става,
18365	че които пшеница са сели,
	ще оплакват надежди умрели.
	Във реките водата приижда
	и на рибите май се привижда,
	че са вечни стопани в мерите,
18370	във полята, в лозята, в горите;
	те налитат на дъб и на бряст,
	на вековно дърво и на храст
	и лишили животните диви
	от наследствени къщи и ниви,
18375	плуват, сякаш са в свой океан.
	Бакх*1, Церера, Кибела*2 и Пан*3
	[*1 _Бакх_ (грц. Дионисий) — римски бог на плодородието, лозарството и виното.]
	[*2 _Кибела_ — фригийска богиня на възраждащата се природа, «великата майка» на всички живи същества.]
	[*3 _Пан_ — аркадски бог; първоначално божество на пасищата, а по-късно произведен в бог на Вселената.]
	не се в своята кожа побират,
	като гледат как риби се ширят
	вредом в техните тучни ливади.
18380	За сатири и горски дриади
	няма вече морави зелени
	и затуй са във скръб потопени.
	Нимфи гледат с дълбока печал
	свойте извори, пълни със кал,
18385	и сълзите им жално текат.
	Самодивите горко скърбят,
	че са в тиня и смрад лесовете,
	и се вайкат против боговете
	на реките, че те своеволно
18390	са постъпили с тях така долно,
	и за всичко вина им намират.
	Разни риби убежище дирят
	(щом подгонят ги бури метежни)
	в градовете, в селата крайбрежни
18395	и във изби, в хамбари, в килери
	всяка търси подслон да намери.
	Църкви, храмове те посещават,
	всичко свято във тях похищават
	и най-нагло от нишите прашни
18400	гонят те боговете домашни.
	А щом лошото време дотегне
	на небето, то в миг ще посегне
	да прогони дъжд, бури и вятър
	и под свода лъчист в необята
18405	смях и радости пак ще се леят.
	Бели облаци пак ще се реят
	жизнерадостно във висинето,
	ще се носят безгрижно, напети
	в свойте хубави празнични дрехи.
18410	И за тяхна голяма утеха
	на сияйното слънце лъчите
	ще им блеснат направо в косите,
	разпилени на ленти сребристи.
	Те ще литнат в просторите чисти,
18415	ще развеят власати къдели,
	ще източат от тях нишки бели,
	за да свържат с тях свойте ръкави.
	И понеже не могат сподави
	своя порив да странстват навред,
18420	във впряг бляскав, готов отнапред,
	ще преминат поля и балкани
	от лудешки стремеж обладани.
	Бог Еол* ще запрегне конете,
	[* _Еол_ — владетел на митическите Еолийски острови. Поставен от Марс за повелител на ветровете, той ги държал затворени във вечна тъмнина и ги пускал само от време на време.]
	ще насъска след туй ветровете,
18425	ще им върже крила на краката,
	тъй че ни една птица в гората
	да не бъде по-бърза от тях.
	После въздухът чист със замах
	ще си сложи една пелерина
18430	от индийска прозирна коприна
	и ще чака, така пременен,
	оня приказен празничен ден,
	в който облаци пак на ята
	ще се върнат по тия места
18435	с пъстроцветни небесни дъги.
	Кой художник могъл би да ги
	обрисува достатъчно вещо?
	Оптик само би сторил туй нещо,
	тъй като знае как светлината
18440	повлиява им на пъстротата
	и защо на ден не един път
	свойта форма и цвят те менят.
	Проумял би защо така става
	само който основно познава
18445	Аристотел — че той обяснение
	е намерил за всяко явление.
	Алхацен*, който също тъй бил
	[* _Алхацен_ (Абу Али ал-Хасан бен ал-Хайсам) (ок. 965–1039) — арабски математик, физик и астроном. В съчинението си «Погледи», известно и под заглавието «Оптика» (преведено на латински език през 1270 г. и добило широко разпространение в Европа като учебно помагало), той изследва закономерностите на оптиката, на атмосферните и на някои планетарни явления.]
	доста умен и сведущ, решил
	един ценен трактат да състави
18450	за да имаме верни представи
	за нещата. Днес който желае
	за дъгите небесни да знае,
	нека сам прочете тоз трактат.
	При духовниците всеки брат,
18455	с наблюдателност щом е дарен,
	също трябва да бъде снабден
	със познание геометрично,
	за да може при нужда той лично
	по трактата уроци да дава
18460	и най-сведущо да обяснява
	всички тайнства на огледалата
	и на тяхната власт чудновата.
	Във тях букви, зрънца, песъчинки,
	та дори и най-дребни прашинки
18465	осезаемо се приближават
	и дотолкова чак наедряват,
	че ти лесно би ги преброил.
	Щом тоз опит не си проследил
	и от оптика нищо не знаеш,
18470	цял живот ще се чудиш и маеш,
	ако чуеш това описание
	като плод на най-висше познание.
	Ако _Марс_ и _Венера_ се бяха
	с огледало снабдили, те щяха,
18475	преди още в леглото да идат,
	в огледалото ясно да видят,
	че съпругът й с хитри кроежи
	задкулисно заложил е мрежа,
	и едва ли тогава Вулкан
18480	би ги хванал във своя капан.
	Тази мрежа по-тънка да беше
	и от нишка на паяк, пак щеше
	много ясно да бъде видяна
	и те биха объркали плана
18485	на съпруга. Да бяха се взрели
	в огледало, те биха видели
	нишки и от мертек по-дебели
	и не биха в тоз случай посмели
	да отидат в любовното ложе.
18490	Никой нямаше после да може
	в изневяра да ги подозре,
	ако бяха прикрили добре
	любовта си. В самото начало
	ако имаха те огледало,
18495	за да видят капана, веднага
	щяха те надалеч да избягат —
	места тайнствени колкото щеш.
	И те биха, във своя копнеж,
	другояче постъпили там,
18500	без да стават за смях и за срам.
	Туй са факти, любезни ми _Гений_,
	и не са те от мен съчинени…“
	„Да, естествено… С огледалата
	друг развой биха взели нещата:
18505	тази клопка те биха узнали
	и Марс, който тъй бързо се пали,
	без да мигне, Вулкан би погубил,
	и през цялата нощ би се любил
	до насита с _Венера_ в леглото
18510	или пък на земята, защото
	често пъти тя по` е удобна.
	Но ако по случайност злокобна
	там ги беше Вулкан изненадал
	както пият любовна наслада,
18515	в такъв случай съпругата хитра
	(та жената и дявол надхитря),
	би измислила някакъв начин
	да измами партньора си брачен.
	Да бе чула, че скърца вратата,
18520	с нещо би си покрила снагата
	и успешно Вулкан би подвела;
	дори би се и в Бога заклела,
	че не би му със друг изменила
	и със сигурност би му втълпила,
18525	че безпочвено я обвинява.
	С Марс да бе я видял, и тогава
	Вулкан казал би с вид притеснен,
	че е взорът му бил замъглен.
	Тя била с толкоз гъвкав език,
18530	че успяла би просто за миг
	оправдание да си намери.
	Кой могъл би с жена да се мери
	по нахалство и клетви лъжливи!“
	„Отче, твойте слова са правдиви.
18535	Аз споделям пред теб най-открито,
	че не зная лукавства, които
	да не са във кръвта на жената,
	и че в нея е вечно вината.
	Който мъж не разбира туй нещо,
18540	е глупак. Тя си служи най-вещо
	и най-дръзко с лъжа и измама
	и по подлост май никой мъж няма
	как да се със жената сравнява.
	Щом се чувства виновна, тогава
18545	долнопробни лъжи тя намира
	и пред никакви пречки не спира.
	Ще ти кажа с открито лице,
	че на никое женско сърце
	мъжът вяра не бива да хваща.
18550	Инак прескъпо той ще си плаща.“
	Тъй и двамата* мнения ясни
	[* Става дума за Природа и Гений.]
	изразиха и бяха съгласни
	помежду си по този проблем.
	Но според Соломон* за съвсем
	[* Вж. Библия, Книга на Еклисиаста или Проповедника, 26:1.]
18555	щастлив може мъжът да се смята,
	щом съзре доброта у жената.
	Тук _Природа_ подзе: „Поначало
	стават чудни неща с огледало:
	щом наблизо голям предмет сложиш,
18560	него то чрез ефект странен може
	да превърне във нещо нищожно.
	С него става напълно възможно
	ей онази планинска верига,
	дето южно от нас се издига,
18565	да изглежда с тъй малки размери,
	че човек да я трудно намери.
	Ала може в стъкла огледални
	да се виждат неща тъй нормални,
	като че те стоят ти отпред.
18570	С огледалото можеш предмет
	да запалиш, щом то се намира
	над обекта и в точка събира
	светлината на слънцето ярко
	(и особено щом то е жарко).
18575	В огледалото вещи различни
	вземат форми съвсем непривични —
	ту заоблени, ту ъгловати.
	Ако сведущ си, с огледалата
	би могъл да направиш глава,
18580	ала не с един нос, а със два.
	Ако някой се вгледа добре,
	може призраци в тях да съзре,
	но не както се виждат насън,
	а напротив — наяве, навън
18585	(и във въздуха, и във водата),
	заиграни в игра непозната
	в съответствие пряко с ъглите,
	под които попадат лъчите,
	съответно в среда еднородна
18590	или не. При условия сгодни
	тези образи тъй се множат
	във средата, в която лъчът
	се пречупва под разни ъгли,
	че изобщо не бихме могли
18595	да узнаем какво точно става
	и защо се човек заблуждава.
	Аристотел, за който аз знам,
	че във всичко бил вещ, пример нам
	е оставил във връзка с това.
18600	Един мъж го боляло глава
	и тъй погледът му помътнял,
	че в мъглата по чудо видял
	как насреща самият той крачи*.
	[* _Аристотел_, «Метеорологика», III, 4.]
	Огледалото би могло значи
18605	с гледки странни човек да учуди.
	Между другото, много заблуди
	в перспективата тъй произтичат,
	че две успоредни се пресичат,
	че едно нещо може и двойно
18610	да изглежда, а даже и тройно…
	Щом това е за теб интересно,
	ти могъл би да видиш най-лесно
	в какъв ред пет неща се подреждат,
	та за погледа десет изглеждат,
18615	или как в тях, макар да са пет,
	би видял един само предмет.
	И друг пример: един мъж, когото
	за джудже всички смятат, защото
	е с ръст нисък, изглеждал би нам
18620	в огледало стократно голям —
	прелетял би над гъсти гори,
	без да скърши един клон дори,
	и би плашил голямо и мало.
	И обратно, в едно огледало
18625	великаните стават джуджета
	според туй каква точка е взета
	за отправна в едно полезрение.
	С огледалото ти в заблуждение
	би изпаднал, щом от разстояние
18630	наблюдаваш. Тогаз, от незнание,
	и нелепости ти би говорил,
	със увереност даже би спорил,
	че си дявол видял посред ден
	(а пък всъщност си бил заблуден).
18635	Щом значително слаб ти е взорът,
	двойни виждаш и вещи, и хора,
	двойна става в небето Луната,
	двойна свети свещта в тъмнината.
	И най-зорко човек да се вглежда,
18640	много често окото подвежда
	чак дотолкоз, че даден предмет
	се явява съвсем друг наглед.
	Аз не ще ти излагам сега
	с каква форма и как, и кога
18645	огледалото връща лъчите
	и какви по размер са ъглите
	(туй го пише във същата книга*),
	[* Има се предвид «Погледи» на Алхацен.]
	нито как един образ достига
	до човешкия взор през стъклото.
18650	И не ще обяснявам защо то
	причинява измами оптични,
	нито пък в колко точки различни
	виждаш образи ти и дали
	в огледалото те са или
18655	извън него. Въздържам се тук
	да споделям дали някой друг
	се е славел с видения явни
	(неприятни или пък забавни)
	в резултат от странично влияние
18660	или пък от влошено съзнание.
	Първо, днес не е много удобно,
	пък и няма да мога подробно
	да говоря за тия големи,
	доста трудни и сложни проблеми.
18665	Щом човек е неук, според мен
	ще е три пъти по-затруднен
	този, който усилия прави
	да му всичко подробно представи,
	пък и първият трудно ще схване
18670	как това е възможно да стане,
	освен в случай че с уреди сам
	убеди се какво става там.
	Нему най-странно би се видяло,
	ако чуе, че чрез огледало
18675	това чудо му е причинено,
	както и да е то обяснено.
	Прости хора не ще разберат
	въобще на какво се дължат
	тези тъй причудливи явления
18680	и ще влязат във ред заблуждения.
	И насън, и когато са будни,
	те за тях ще са винаги чудни.
	Предпочитам сега да мълча,
	че могла бих да те отегча
18685	и дори да ти дойде до гуша,
	след като, драги мой, се наслуша,
	че жените са много бъбриви
	и че стават съвсем досадливи.
	Но преди да приключа, желая
18690	нещо важно да кажа накрая.
	Много хора, във плен на заблуди,
	стават нощем, досущ като луди,
	и обувки, и дрехи си слагат
	и багажа набързо си стягат,
18695	дорде разумът все още дреме,
	но не спят сетивата. Без време
	те нарамват колове, тояги,
	остри сърпове, пълни дисаги
	и поемат по някакъв път,
18700	без да знаят къде ще вървят.
	Сръчно свойте коне оседлават,
	през гори и поля преминават
	в кал и прах, докато в странен кът
	най-накрая се те озоват.
18705	А когато съвсем се събудят,
	отначало се маят и чудят,
	после казват наляво, надясно,
	че наяве видели са ясно
	как от дяволи страшни били
18710	похитени, а всъщност нали
	те сами са отишли дотам.
	Не един такъв случай аз знам…
	А пък други неистово страдат,
	сякаш в трескава лудост изпадат,
18715	било в своите къщи сами,
	или някъде в чужди земи
	(из гори, по поля и ливади)
	и умират там все още млади
	я от студ, я от глад, в нищета,
18720	било тънейки във самота,
	било в близост до хора злосторни.
	Трети външно изглеждат ти морни
	и болнави, а всъщност са здрави,
	но тъга безутешна ги прави
18725	прекалено страхливи наглед,
	а умът им, от грижи обзет,
	вижда образи най-непривични,
	уж реални, а много различни
	от тез, що би окото видяло
18730	в деформиращото огледало.
	Други хора със свойта набожност
	претендират, че имат възможност
	да потънат така в съзерцание,
	че да видят във свойто съзнание
18735	някой образ, бленуван отдавна.
	Според тях тази гледка е явна,
	но в действителност просто бълнуват,
	сякаш виждат, когато сънуват,
	всевъзможни неща мимолетни,
18740	химерични или пък предметни,
	както ставало със Сципион.
	Виждат те светлосин небосклон,
	върху който изгряват звездите,
	виждат рая, земята, водите,
18745	птици, реещи се във небето,
	риби, гмуркащи се във морето,
	и животни, неземно красиви,
	из усойни дъбрави трънливи;
	виждат също как весели хора
18750	забавляват се с песни на двора
	и как ходят на лов в планините,
	из полята или по реките.
	Те сънуват процеси съдебни
	и войни между сили враждебни;
18755	някой вижда насън как се храни
	и как души подправки отбрани,
	как в ръце свойта мила люлее
	или слуша вивула как пее.
	Но отнякъде _Ревност_ изниква
18760	разядосана, нещо извиква
	и наблизо до него застава.
	Тя от _Лош Език_ бързо узнава
	по кого един влюбен си пада
	и го кара безумно да страда.
18765	А които обичат горещо
	(туй е много мъчително нещо),
	ако вечер са дълго мечтали
	и едва в полунощ са заспали
	(често пъти се случва това),
18770	виждат милите тям същества,
	по които по цял ден бленуват.
	Същевременно те се страхуват
	от съперници, ревност усещат
	и затуй те понякога срещат
18775	насън своите зли врагове,
	изживяват вражди, страхове,
	влизат често със тях в препирни
	водят кървави, тежки войни,
	или пък за простъпка на съд
18780	се явяват, в затвора лежат
	и очакват там случаи сгодни
	да се видят отново свободни.
	Други, с болка и страх на сърцето,
	през нощта си сънуват въжето
18785	и ред още неща най-печални
	и си мислят, че те са реални,
	че с очи ги е всеки видял.
	Или спомен за радост, за жал
	непрестанно кръжи им в главата,
18790	и подвежда така сетивата,
	че поражда видения чудни.
	Други пък като вещици блудни
	се представят и с лудост нескрита,
	те със свойта _Орисница_ скитат.
18795	Те твърдят, че когато детето
	е родено на този свят трето,
	то по трижди на седмица ходи
	накъдето Съдбата го води:
	поред в чуждите къщи се вмъква,
18800	без да се на прегради натъква,
	не признава резета, ключалки,
	влиза в дупки големи и малки,
	без да търси къде са вратите.
	От плътта отделени, душите,
18805	със вълшебници тръгват на път,
	накъдето ги те заведат.
	Ето как се това обяснява:
	нищо чудно и странно не става
	със телата, дорде са в леглата;
18810	със вълшебства се среща душата,
	докато тя лети над земята.
	Знам, че някои все още смятат,
	че щом тялото се преобърне
	във леглото, преди да се върне
18815	там душата, не ще може тя
	да си влезе отново в плътта.
	Но кажи как подобно твърдение
	би могло да не буди съмнение?
	Щом душата от нечие тяло
18820	отлети, то е вече умряло.
	Лесно би си дал сметка умът ти,
	че щом всяка неделя три пъти
	навън тази душа се намира,
	то и тялото трижди умира
18825	и по три пъти то оживява.
	Та със всички ли хора тъй става?
	В едно нещо съм сигурна аз
	и го казвам високо на глас:
	никой, щом е умрял един път,
18830	няма как, преди Страшния съд,
	да възкръсне. Но Бог знае как
	да го стори — туй чудо все пак
	той го прави с библейския Лазар*
	[* Вж. Библия, Евангелие от Йоан, гл. 11.]
	(нищо друго не мога ти каза).
18835	Как поддържа се тази измама,
	че когато душата я няма
	в едно тяло и то се обърне,
	тя не можела пак да се върне?
	Нали щом е навън от плътта,
18840	по-свободна усеща се тя,
	а щом в тялото влезе, тогава
	неизбежно му се подчинява.
	Следователно трудно излиза
	от плътта тя, но лесно там влиза;
18845	на което и място да види
	свойто тяло, пак в него ще иде.
	Лековерните дами твърдят,
	че когато настъпи сънят,
	една трета от земните хора
18850	със магьосници бродят в простора;
	туй би значело, че през нощта
	всеки си е напускал плътта
	и духът му е скитал навън.
	А щом хората виждат насън
18855	разни случки, това означава,
	че в действителност нощ не минава,
	без човек да получи видение
	според някакво свое тежнение,
	че не става бездушна плътта му
18860	в една седмица три пъти само…
	Тук не ще разсъждавам дали
	в съня истина има или
	е неверен, дали поначало
	в него трябва да вярваш изцяло
18865	и защо даден сън е ужасен,
	а пък друг е неземно прекрасен,
	и дали туй, що с нас насън става,
	с възрастта ни се свързва и с нрава
	и с това как се чувства духът;
18870	дали именно Бог всеки път
	чрез съня ни изпраща прозрение,
	или злият дух вместо спасение
	ни предлага заблуда най-низка.
	На мен в този момент ми се иска
18875	да ти кажа какво интересно
	има още в телата небесни.
	Щом от облака спре да вали,
	щом е пуснал той свойте стрели
	и от силния дъжд и росата
18880	навлажнени са хем тетивата,
	хем стрелите (от тях малка част
	слънчев лъч изсушил е завчас),
	изморен, той отпуска с тъга
	своя лък като пъстра дъга.
18885	Този лък е със чудно устройство,
	със невиждано другаде свойство:
	той по принцип е толкова сложен,
	че когато в калъф се положи,
	цветовете му в миг, неусетно,
18890	като нещо съвсем мимолетно,
	се изгубват — след туй няма как
	да се върнат във облака пак.
	Друг лък трябва да бъде направен
	и да бъде на слънце оставен,
18895	за да има пак спектър богат.
	В непрестанния си кръговрат
	по такъв курс кръжат светилата,
	че влияят безспир на Земята.
	В небесата се носят комети
18900	със пламтящ ореол, който свети
	като факла в простора безкраен,
	но животът им е краткотраен.
	За тях често разказват се басни:
	предвещавали те дни ужасни
18905	и съвсем близка смърт за кралете.
	Характерно за тия комети
	е, че дебнат еднакво и краля,
	и орача, размахал копраля.
	Гледат те във какви състояния
18910	са различните божи създания
	(и бедняци, и хора имотни,
	и пернати, и диви животни,
	според климата, в който се раждат
	и към който се после нагаждат)
18915	и по тез показатели знаят
	върху всяка твар как да влияят.
	И така едно тяло небесно
	чрез кометите много по-лесно
	върху тварите власт упражнява,
18920	според туй как се всяка поддава.
	Не твърдя тук, че царят във двора
	по-честит е от простите хора,
	дето ходят пешком по земята.
	В алчността корени се бедата.
18925	Щом доволен си, ти си богат
	и в колиба, и в царски палат.
	Щом си алчен, тогаз няма как
	цял живот да не бъдеш бедняк.
	На картини приличат кралете.
18930	Върху този въпрос прочетете
	_Алмагест_. Птолемей там твърди:
	«За вида на нещата съди
	според туй откъде наблюдаваш.
	Ако ги отдалеч съзерцаваш,
18935	имат хубав вид те и се нравят,
	ала друга представа оставят,
	ако в тях по-отблизо се взираш:
	ти тогава в тях чар не намираш».
	За добилите власт и влияние
18940	обичайно е, без колебание
	(със увереност пълна дори)
	да твърдим, че са много добри,
	пред които ги малко познават.
	Но които ги знаят, остават
18945	с неприязнено чувство към тях
	и до гроба те вдъхват им страх.
	И Хораций за туй споменава
	във писмата си* и възклицава:
	[* _Хораций_, «Писма», 1, 18, 86-87: «Dulcis inexpertis cultura potentis amici; Expertus metuit» — «Да се угажда на силен невежият смята за сладост, / плаши го опитен мъж» (цит. по Квинт Хораций Флак, «Събрани творби», изд. «Народна култура», С., 1992, превод от латински Георги Батаклиев).]
	«Със какво императорът днес
18950	е заслужил високата чест
	от планетите той да узнава
	кога вече смъртта наближава?
	Със какво по-достоен е царят
	от орача или от лозаря?»
18955	И наистина те по рождение
	са еднакви и няма съмнение,
	че пред мен всички хора са равни —
	мощни, немощни, славни, безславни.
	Ако разлики се появят,
18960	на _Съдбата_ се само дължат:
	тя блага по свой избор раздава,
	едни граби, а други дарява
	и не гледа тя кой с какъв сан е.
	Ако някой реши да въстане,
18965	горд със своята кръв, срещу мен
	и ми каже, че щом е роден
	благородник, той вече си има
	своя лична цена, по-значима
	от цената, която със пот
18970	се заплаща, и то цял живот,
	ще отвърна, че никъде няма
	благородство, щом липсва голяма
	добродетел, че долни са точно
	тези, дето живеят порочно.
18975	Благородство ще търсим там, дето
	с добродетел е пълно сърцето.
	Благородство не се наследява.
	Благородният сам проявява
	онез висши достойнства, с които
18980	благородство било е добито
	от дедите му в мир и във бран.
	Но те в своя ковчег под саван
	всички тия достойнства са скрили,
	а пък свойте деца са дарили
18985	със какви ли не земни блага.
	Само с ум и със чест те сега
	благородния сан ще добият.
	В манастирите всъщност са тия,
	дето славят се днес с благородство.
18990	Ако виждам у тях превъзходство
	и над знатните, и над кралете,
	това идва им от умовете.
	Проповедникът днес най-добре
	би могъл в един текст да прозре,
18995	да изтръгне със труд и старание
	ползотворно за другите знание:
	как да се към доброто стремят
	и как лошото да отстранят.
	Може той в този свят всяко нещо
19000		да представи възможно най-вещо,
	да открие във стари писания
	хора, вършили куп злодеяния,
	и които са жънели слава
	Тъкмо той най-добре проумява
19005	от какво човек трябва да бяга,
	както и на какво да залага.
	Та нали всеки пастор духовен
	е почтен, милостив и грижовен,
	инак всеки ще го порицава
19010	и не ще му се хич доверява.
	Предпоставки той има по-здрави
	от тоз, който из гъсти дъбрави
	за сърни и елени ловува.
	Но духовникът нищо не струва,
19015	щом не ще добрини да въздава,
	щом порочните той поощрява
	в своя кръг нечестив и греховен.
	Ала Бог, като съдник върховен,
	на духовник, прегърнал порока,
19020	ще наложи присъда жестока,
	по-сурова от тази, която
	се налага на хора, когато
	цял живот безпросветни остават
	и не се на добро научават.
19025	Но и най-просветеният крал
	не би своето време отдал
	на четмо, на писмо и на знание —
	в други области свойто внимание
	той насочва. Така са нещата
19030	и при тез, що владеят земята.
	Затуй всички духовници имат,
	в съпоставка със тях, несравнима
	преднина. Който много желае
	благородник да е, нека знае,
19035	че това е достойнство голямо
	и че то с чест постига се само.
	Той не бива да е мързелив,
	нито мнителен, ни горделив,
	а ще трябва да се обучава
19040	как със меч да се храбро сражава,
	да се пази от мерзко влечение,
	да живее във дух на смирение
	със околните хора, освен
	със врага си; да бъде почтен
19045	и изискан с девойки и с дами
	(ала нека не се по тях мами,
	че беди го очакват тогава).
	Такъв тъкмо човек заслужава
	да се радва на хубав късмет
19050	и да бъде почитан навред.
	Един рицар, безстрашен в борбата,
	далновиден и сръчен в делата,
	благороден, учтив, откровен
	(като пример ще взема Говен*
	[* Вж. бележката към стих 2075.]
19055	или пък граф Робер д’Артоа*,
	[* _Граф Робер д’Артоа_ — става дума за Робер ІІ д’Анжу (ок. 1250–1302), племенник на Свети Луи; носил е прозвищата Добрия и Благородния.]
	който с чест и достойнство живя
	и във всяко епично сражение
	отличаваше се с дръзновение
	и със дух на младеж, възмъжал
19060	преждевременно и не познал
	леконравните светски привички),
	на такъв рицар редно е всички
	да отдават заслужена слава.
	И духовникът чест заслужава,
19065	ако той добродетели има,
	ако мъдрост от книгите взима
	и от тях черпи своята сила.
	Благородници бих изброила
	двайсетина и повече даже,
19070	ала май ще се дълъг окаже
	моят списък със доблестни хора…
	Преди време и кралят във двора,
	пък и другите знатни особи
	(били много те, казано в скоби)
19075	мъдреците високо ценели
	и приятелски с тях се държели.
	Те дори градове подарили
	на поети: например Вергилий
	бил получил Неапол във дар
19080	(град разкошен и с по-голям чар
	от Париж или от Лаварден*);
	[* _Лаварден_ е село близо до Вандом. Изглежда, авторът си служи с това име заради римата.]
	Ений* също бил много ценен
	[* _Ений, Квинт_ (239–169 пр.Хр.) — римски поет от гръцки произход; автор на епическата поема в 18 книги «Анали», в която описва историята на Рим, и на драматични творби.]
	във Калабрия — дълги години
	той живял там сред китни градини.
19085	Колко хора с произход най-скромен
	са оставили по-добър спомен
	с благородството в свойте сърца
	от онези капризни деца
	на крале и издигнати хора,
19090	за които не ми се говори.
	Ще припомня, че тези, които
	философия най-упорито
	изучават и в странство отиват,
	нови знания там да добиват,
19095	въпреки че търпят немотия
	и че ходят дори на просия
	голи, боси, измъчени, гладни,
	все отблъсквани, все безотрадни,
	даже смятани за непригодни,
19100	са с души много по-благородни
	от онез, дето зайците гонят;
	по-достойни са те и от оня,
	който нивга не би пожелал
	да излезе от гнусната кал.
19105	Та нима благородник е днес,
	който с чуждо достойнство и чест
	парадира съвсем своеволно?
	Не постъпва ли подло и долно
	и не е ли той по-безсърдечен
19110	от сина на разбойник изпечен,
	ако ще да е син и на цар
	Александър — той с плен и пожар
	твърде много страни подчинил
	и от гордост обзет, обявил,
19115	че се чувствал на тоз свят натясно.
	На околните станало ясно,
	че владетелят, без да отлага,
	война щял да започне веднага
	със цел нови земи да спечели,
19120	и че щял да се в ада засели,
	та и там да се с власт подвизава.
	Боговете на ада тогава
	потреперили мигом от страх,
	че месия със кръст щял при тях
19125	да пристигне, да счупи вратите
	на бездънния мрак, та душите
	на виновните сам да спаси
	и към Бога да се възвиси.
	От мен няма да чуеш похвала
19130	за които ламтят на провала
	да господстват над чужди страни
	чрез безспирни жестоки войни.
	Нима само от някои хора
	благородници трябва да сторя,
19135	пренебрегвайки тези, които
	са наричани _паплач_ открито?
	Но какви добродетели дава
	един сан? Който вещо познава
	таз материя, той непременно
19140	проумял би доколко е ценно
	благородните, честни младежи
	да изпитват върховни стремежи
	като свойте деди и бащи.
	Ако някой безспирно ламти
19145	благородник да стане, той сам
	се нагърбва с товар преголям.
	Как така ще се кичи със слава,
	след като той не я заслужава?
	Би му дала таз титла не чар,
19150	а един твърде тежък товар.
	Ако имаш големи заслуги,
	не би трябвало някои други
	да получат облаги от тях
	и не бива човек за чужд грях
19155	в никой случай да се укорява.
	Открай време хвала се отдава
	на човек със заслуга голяма.
	Ако някой си служи с измама
	ако лъже навред безогледно,
19160	ако туй, дето върши, е вредно,
	ако груб е или горделив,
	арогантен или мързелив,
	ако милост към друг няма той
	(а такива са много на брой),
19165	със какво ли заслужил би днес
	да се радва на родова чест
	и не е ли по-долен от тия,
	дето тънат във бедност до шия?
	И най-простите хора дано
19170	разберат, че не е все едно
	в обществото високо да стигнеш,
	като с труд и с талант се издигнеш,
	и, от друга страна, цял живот
	да ламтиш за пари и имот.
19175	Този, който безспир се стреми
	тъй да трупа пари и земи,
	че в трезора му златните марки
	да надминат и сто хилядарки,
	обичайно на стари години
19180	ги дарява на свойте роднини.
	Но спечелиш ли ти чест и слава,
	няма как да ги другиму даваш —
	не се прави със тях завещание.
	Как в наследство оставя се знание,
19185	как триумф завещал би героят?
	Полза може да има за тоя,
	който би се на нещо научил —
	само той би в живота сполучил.
	Невъзможно е да се отнеме
19190	благородство от друг. В наше време
	не са много тез, дето ценят
	туй, което създал е родът.
	Дай им само имот да събират
	и ги чуй как безспир претендират,
19195	че били благородни, защото
	им такова било потеклото.
	А що правят? На лов само ходят
	и със себе си кучета водят
	по баирите и във горите,
19200	из полята или край реките…
	Поначало трудът им тежи,
	често пъти си служат с лъжи,
	с чужда слава държат да се кичат
	и макар че съвсем не приличат
19205	на рода си, дотам се забравят,
	че за знатни навред се представят.
	Всички хора ги равни създавам,
	с благородство сърцата дарявам,
	а то в щедрост намира проява
19210	и се със доброта съчетава.
	Човек туй е получил от мен,
	а от Бог е със разум дарен.
	Сред всемира свободен оставен,
	индивидът би бил богоравен,
19215	ако нямаше смърт на Земята.
	Тя отделя го от божествата.
	Този, който достойнства желае,
	трябва с труд и със ум дерзае
	и да си сам духа извисява.
19220	Благородство не се даром дава
	ни на граф, ни на крал. А срамът
	е дори по-голям, щом синът
	на монарха порока прегърне
	и щом той на честта гръб обърне.
19225	Щом не си ти наследник на цар,
	а дете на свинар, на коняр,
	не би бил за грях дребен винен.
	Ще е по-приемливо за мен,
	ако смелият рицар Говен
19230	беше в проста колиба роден,
	ала би било срамно страхливец
	развейпрах или пък мързеливец
	да е синковец на Ренуар*.
	[* Вж. бележката към стих 15909.]
	Ако нейде умре някой цар,
19235	много бързо вестта за смъртта му
	ще се чуе навред и не само
	ще се знае за нея в палата,
	но дори и навън от страната.
	Ако някой от простите хора
19240	забележи комети в простора,
	би си казал, че те съществуват
	зарад тези, които царуват.
	И дори да ги няма царствата,
	обитателите на Земята,
19245	преживявали биха във мир
	или в бой, а в небесната шир
	светилата си биха влияли
	и комети пак биха създали,
	ако те, за да сторят това,
19250	имат нужните тям вещества.
	Безпросветните смятат все още,
	че под тяхно въздействие нощем
	странни дракони горе се скитат,
	от комети парчета прелитат
19255	и попадат при нас на Земята.
	Как човек, имащ мозък в главата,
	би допуснал, че горе в небето
	има нещо нетрайно, което
	току-тъй би при нас долетяло.
19260	Горе ни едно светещо тяло
	не се удря във друго. Тогава
	от какво ли се то разрушава?
	Светилата не ще позволят
	чуждо тяло по техния път
19265	да лети, освен лъч от звезди,
	ала той им не носи вреди.
	Светилата чрез свойто влияние,
	според туй на какво разстояние
	са в небесната шир подредени,
19270	предизвикват ту зими студени
	със виелици и снегопад,
	ту горещи лета с дъжд и град.
	А пък щом затъмнение има,
	много хора ги ужас обзима,
19275	затова че ще бъде отнета
	светлината на цяла планета.
	Ако знаеха как туй явление
	става там, въобще в притеснение
	те не биха живели и час.
19280	Светилата подгонват талаз
	след талаз и разбунват морето,
	вдигат бели вълни до небето,
	дето облак дъждовен ги гали,
	а утихнат ли страшните хали,
19285	на морето те пращат покой.
	И то вечно било би в застой,
	да не бе под властта на Луната,
	от която се движи водата
	край брега ту напред, ту назад,
19290	без да има ни отдих, ни спад.
	Ако иска човек да узнае
	точно как му небето влияе
	и какви чудеса върши тука,
	той не може без висша наука
19295	тези странни неща да опише.
	И аз също така чувствам свише
	благотворното звездно давление;
	то оставя у мен впечатление,
	че само` всяко тяло небесно
19300	със дълга си се справя чудесно.
	За стихиите аз въобще
	грижи нямам. В надлежен ред те
	във простора безкраен се ширят
	и се в строг режим там комбинират.
19305	Всичко живо по принцип е тленно,
	всяка твар ще умре непременно,
	със каквото и тя да се храни.
	Съществата изглеждат призвани
	по самата си същност природна
19310	и по висшата воля Господна,
	по която се водят изцяло,
	да се връщат към свойто начало.
	Този принцип е неотменим
	и навсякъде е приложим.
19315	Туй, което расте, не престава
	нито миг да ми се подчинява
	в съответствие с мойте закони:
	и стъблата, и техните клони,
	и узрелият плод, и цветята
19320	в лесовете или из полята —
	по призвание всички растат
	и очакват да дойде мигът,
	в който страшната смърт ще настъпи.
	Всички птици в света са ми скъпи:
19325	те са толкоз красиви наглед,
	следват стриктно изконния ред
	и с дълга си се справят почтено,
	както свише им е отредено.
	Те стремят се чеда да оставят,
19330	със тях чест на рода си да правят
	и затуй дорде дните се нижат,
	непрестанно за тях те се грижат.
	С всички други животни нещата
	вървят много добре. Към земята
19335	неизменно глави те са свели
	и със мен не са нивга посмели
	да се борят, а кротко и мирно
	си вървят в свойта диря безспирно.
	Щом се мъжко със женско сбере,
19340	те се чувстват неземно добре
	и инстинктът им тъй се подклажда,
	че ги кара потомство да раждат.
	Те не сключват във църквата брак,
	но добре си живеят все пак
19345	и от мен са доволни, защото
	аз дарих ги със всичко, каквото
	им е нужно да бъдат щастливи.
	Така става и с мойте красиви
	насекоми: с осите, с пчелите,
19350	със комарите и със мухите,
	пък и с глистите, дето се хранят
	с гнила плът. Всички те се прекланят
	пред всеобщи, всесилни закони
	и са верни на мойте канони.
19355	Но, уви, тоз, на който лицето
	е обърнато все към небето,
	на когото дарих досега
	толкоз много богатства, блага,
	този, който единствен обича
19360	да твърди, че на Бога прилича,
	той, човекът, е днес срещу мен
	и от вълк дори по-озверен.
	Аз безспир с добрини го дарявам
	а пък той ми злини причинява.
19365	Глава, тяло, крака и ръце,
	проницателен ум и сърце —
	всичко аз сътворих му най-вещо,
	но изглежда, че липсва му нещо…
	Аз в душата му и във плътта
19370	вдъхнах три сили — ползвайки тях,
	той чрез моите висши изкуства
	_съществува, живее и чувства_.
	Този жалък негодник от мене
	със големи предимства снабден е,
19375	но безскрупулно е завладял
	добрините, що Бог е създал.
	Според някои автори стари
	той прилича на множество твари:
	като камъните _съществува_,
19380	като птиците _чувства и чува_
	и подобно тревата _живее_.
	Но и други неща той умее,
	тъй като е от Господ дарен,
	като ангел, със разум свещен.
19385	Та какво към това да прибавя?
	С толкоз качества той се представя,
	че самият е нов малък свят,
	но, за жалост, от вълк по-зъбат.
	Тук съм длъжна, макар и накрая,
19390	с чиста съвест пред теб да призная,
	че не аз съм го с разум дарила.
	На мен липсва ми нужната сила,
	не ми стига ни нюх, ни умение
	да създам тъй разумно творение.
19395	Но, уви, това, що съм създала
	подлежи, драги мой, на развала.
	Впрочем Платон ни в туй убеждава
	в свой трактат*, в който той споменава
	[* Жан дьо Мьон се позовава на «Тимей».]
	боговете всевишни и казва,
19400	че Създателят им ги предпазва,
	гарантира им вечна подкрепа,
	без която от смърт най-нелепа
	ще умрат и те нейде незнайни.
	Всички мои дела са нетрайни,
19405	според Платон, защото не мога
	по талант да се меря със Бога.
	Та нали само Бог във всемира
	трисъставното време съзира.
	Император е Бог, Бог е крал.
19410	Платон пише, че той е създал
	божествата и после с глас строг
	заявил: «Аз съм вашият Бог,
	ваш създател съм аз, ваш баща,
	а пък вие сте мои деца.
19415	Вас _Природа_ ви тленни остави,
	ала аз ви безсмъртни направих.
	Това, що е било сътворено
	от _Природа_, вовек ще е тленно.
	Всемогъщ и всемъдър съм аз
19420	и смъртта няма никаква власт
	върху ни едно мое творение.
	В крайна сметка не буди съмнение,
	че ако сте създадени тленни,
	ще сте вечно от смърт застрашени.
19425	Ала аз не ще сили скъпя
	и при нужда ще ви подкрепя,
	че без мен непременно ви чака
	смърт: нали на тоз грешен свят всяка
	твар във даден миг става излишна.
19430	Но по моята воля всевишна
	вечно всеки от вас ще живее.
	Мойта сила над всичко владее
	и съставът на вашето тяло
	от мен лично зависи изцяло,
19435	а чрез него аз вас съм довел
	до безсмъртие.» Платон сам счел,
	че е най-добре всичко на книга
	да изложи, и в нея той стига
	до такива големи възхвали
19440	спрямо Бога, каквито едва ли
	е отправял друг ум в древността.
	Но не стигнала му мъдростта
	и не е имал нужното знание,
	за да може тогава да схване
19445	нещо тъй странно — как една дева
	непорочно, по чудо зачева.
	А таз дева могла да прозре
	и от Платон дори по-добре
	какво става във нейната плът.
19450	Още щом бил заченат плодът,
	тя не се на почуда отдала,
	а преди всеки друг осъзнала,
	че е той една сфера безкрайна
	(сфера със обиколка незнайна
19455	и със центрове, нямащи брой)
	или че е триъгълник той,
	в едно трите си ъгъла сбрал
	и изглеждащ все пак като цял.
	Първом тя за триъгълен кръг
19460	взела сферата, след това пък
	за триъгълник, хванат в утроба
	девствена като в някаква скоба.
	Ала Платон в това не прозрял,
	триединството той не видял,
19465	не се сетил, че божият син е
	въплътен в младенеца невинен.
	Всемогъщият първостроител,
	справедливият висш повелител
	на човека разсъдък дарил,
19470	а последният му заплатил
	с непризнателност — станал предател
	и грях сторил пред своя Създател.
	Но щом Бог се в човек въплътил,
	той бил разпнат, защото решил
19475	да спаси туй мизерно създание.
	Това станало без мое знание.
	Господ Бог може всичко, но аз
	от почуда изпаднах в несвяст,
	щом научих как той се родил
19480	и как разпнат на дървен кръст бил,
	без вина, от една сган безбожна.
	Знам си аз, че не ми е възможно
	да накарам девици да раждат
	и се чудя как тъй предугаждат
19485	туй рождение разни пророци.
	Те опитали с мъдри уроци
	във душите ни мир да вселят
	и успели да ни убедят
	в това странно за мен предсказание.
19490	Сам Вергилий във свойто писание
	_Буколики_* предава словата
	[* «Буколики», IV, 7–10.]
	на Сибила, таз жрица, която
	от Свети Дух била посветена:
	«За да бъде Земята спасена,
19495	нов род идва и всички народи
	по най-верния път той ще води
	и железният век на безверие
	ще отстъпи пред златната ера.»
	Дори Албумасар* споменава,
	[* _Албумасар_ (Абу Маашар) — арабски философ и астроном от ІХ в., автор на «Въведение в астрономията».]
19500	без да казва отде го узнава,
	че една благородна девица
	към света ще отвори зеници
	под звездата щастлива на Дева
	и че тя, без от мъж да зачева,
19505	ще откърми един младенец,
	неин Син, неин Бог и Отец,
	без преди това нейният мъж
	да е спал с нея нито веднъж.
	В християнския свят оттогава
19510	през септември се почит отдава
	на пресветлото нейно рождение.
	В мойта дейност със труд и умение
	на човека целя да помагам
	и Бог знае как грижи полагам
19515	аз за него: каквото добих,
	на човека го аз посветих.
	Но, уви, нещо все не му стига,
	след като срещу мен глас надига —
	дързък, нагъл, прикрит, непочтен,
19520	сякаш е смъртоносно ранен.
	С почит аз го обгръщам отвред,
	а пък той се отплаща в ответ
	със злини и ме прави за срам.
	_Гений_, скъпи ми отче, аз знам,
19525	че на него се всуе обричам.
	За какво ли го още обичам,
	щом с белите си той не престава?
	Аз създадох го, но съжалявам.
	Да мълча вече няма да мога
19530	и затуй с клетва в кръста и в Бога
	(който беше целунат от Юда
	и когото за срам и почуда
	Лонгин* с копие мушна в ребрата),
	[* Според преданието _Лонгин_ е римският стотник, командвал екзекуцията и пазил Исус на кръста; по-късно приел кръщението от апостолите и проповядвал евангелието в Кападокия; осъден на смърт, загинал мъченически.]
	настоявам да има отплата
19535	за човека, за този предател,
	от Бог, който бе негов Ваятел.
	Аз, бидейки жена, съм бъбрива,
	но не чувствам вина, че разкривам
	туй, че никой друг мъж досега
19540	с мен не се е отнасял така.
	Той не следваше мойте уроци,
	а да знаеш пък с колко пороци
	подвизава се тоз горделивец,
	тоз лакей, тоз презрян нечестивец,
19545	лицемерен безумник, скъперник,
	безподобен клеветник, мизерник,
	негодяй, готован мързелив,
	вероломник, крадец завистлив,
	богохулник, омразен подлец,
19550	самохвалко, престъпен лъжец —
	с една дума, във себе си той
	съчетава пороци безброй.
	Та не вижда ли той, че така си
	гроб копае, върви към смъртта си?
19555	Всяко нещо, родено, живяло,
	се завръща във свойто начало.
	И когато човекът-предател
	се завърне при своя Създател,
	на когото е длъжен безспорно
19560	доживотно да служи покорно,
	как към Бог той би гледал тогава?
	А и Господ Бог, който раздава
	правосъдие, би ли простил
	на човека, щом подъл е бил,
19565	щом не го е от Господа страх,
	и щом прави той грях подир грях,
	а за свойта несрета не жали.
	Сякаш клетва пред Бога са дали
	и големи, и малки, та днес
19570	тъпчат свойта и чуждата чест.
	Но все нявга ще дойде часът,
	в който те своя дълг ще платят —
	кой със срам, кой със смърт страховита.
	На какво ли все още разчита
19575	този клетник? Нали съдията
	не се в никакъв случай отмята
	от закона, а иска от всеки
	греховете си, тежки и леки,
	да признае. Каква ли награда,
19580	освен клуп или огън във ада,
	Господ Бог би въздал на човека?
	Дали в тежки вериги довека
	ще го здраво държи Сатаната,
	или пък ще си плаща вината
19585	на въжето или във катрана,
	който ври непрестанно в казана?
	Или вечно ще бъде въртян,
	на едно колело прикован,
	така както бил мъчен без жал
19590	Иксион*? Или както Тантал**,
	[* _Иксион_ — престъпен цар на лапитите в Тесалия. За опита му да прелъсти Юнона Юпитер го наказал да бъде привързан на огнено колело, което да се върти вечно.]
	[** _Тантал_ — син на Юпитер. За да изпита всезнанието на боговете, насякъл на парчета сина си Пелопс и им го поднесъл на блюдо. За наказание те подложили светотатника на вечна жажда и вечен глад в подземното царство.]
	във блатиста вода потопен
	и от жажда и глад изнурен,
	ще умре? (На Тантал до брадата
	била стигнала вече водата,
19595	но не можел да пие, защото,
	щом понечел, веднага нивото
	се снишавало… Мъчен той бил
	и от глад, но не го утолил —
	пред носа му нарочно весден
19600	висял плод, ала щом, изтощен,
	той отворел широко устата,
	плодът вдигал му се над главата).
	Или камък по стръмен наклон
	ще изтласква, надавайки стон,
19605	но щом камъкът почне да пада,
	като тебе, Сизифе, ще страда
	и, уви, ще се с камъка срива.
	Или пък той вода ще налива,
	като древните клети Белиди*,
	[* _Белиди_ (или _Данаиди_) — това са петдесетте дъщери на Данай, син на египетския цар _Бел_ и брат близнак на Египт. Петдесетте синове на Египт принудили чичо си да им даде дъщерите си за съпруги. Преди първата брачна нощ Данай предал на дъщерите си по един кинжал с поръка да убият младоженците. Само една от тях не изпълнила зловещото дело. Останалите били наказани от боговете да пълнят в подземния свят каци без дъна.]
19610	в съд без дъно, но няма да види
	съда пълен с вода никой път.
	Как жестоко на Титий* дробът
	[* _Титий_ — титан, син на Юпитер. Поради това, че посегнал на богинята Лето, бил прикован в Тартар, където два лешояда непрекъснато ръфали черния му дроб, който все нараствал отново.]
	бил изяден навремето ада
	от два жадни за кръв лешояда!
19615	Колко мъки, далече по-тежки,
	са понесли душите човешки!
	Бог на всеки човек за вината
	ще даде съответна отплата —
	в ада той своя дял ще получи.
19620	Невъзможно е тъй да се случи,
	че сам Бог, който съди правдиво,
	да погледне с око милостиво
	към лихваря, незнаещ насита.
	Няма смисъл човек да разчита
19625	на божественото снизхождение,
	щом участвал е във престъпление.
	Ако хората стигнат до грях,
	нека Бог се разправя със тях,
	че нали и _Амур_ час по час
19630	се оплаква от тях, пък и аз
	имам разпри с човека, защото
	той отказва ми всичко, каквото
	ми дължи… _Гений_, тъй като можеш
	със безспорен талант да говориш,
19635	отиди при _Амур_ във войската
	(той за мене си дава душата
	и с най-чиста любов ме обича,
	сякаш аз го по-силно привличам
	от магнит), поздрави го с мил тон,
19640	зачети и _Венера_ с поклон
	(тя е близка приятелка моя),
	пък и всички барони във строя.
	Но _Притворство_ недей поздравява,
	тъй като то се често сдружава
19645	със изменници и със лъжци,
	с лицемери и със подлеци
	(Матей тях ги осъжда открито
	и за лъжепророци* ги счита).
	[* Евангелие от Матея, VІІ, 15: Пазете се от лъжливите пророци, които дохождат при вас с овчи дрехи, а отвътре са вълци грабители.]
	И _Въздържаност_ в грях подозирам —
19650	горделива я често намирам,
	макар тя да се прави на скромна.
	Искам още веднъж да напомня
	ти от мен да не ги поздравяваш,
	а когато са с теб, да внимаваш!
19655	И _Амур_ не посмя да ги пъди
	от войската, защото отсъди,
	че без тях тя не би победила.
	И аз бих им вината простила,
	щом те влюбените подкрепят
19660	и неволите им намалят.
	Драги _Гений_, любезен бъди,
	при _Амур_ още днес отиди,
	мойте жалби предай му и нека
	той не съди чрезмерно човека.
19665	По-добре да се вслуша във мен,
	за да бъде врагът затруднен,
	а и нему това ще помогне.
	А щом смута си той превъзмогне,
	отлъчете онези, които
19670	срещу нас се опълчват открито.
	Нека всичко да бъде простено
	на ония, които почтено
	следват мойте закони свещени
	както са те от Бог утвърдени.
19675	Нека хората все се множат,
	за да се продължава родът,
	нека те до минутата сетна
	се обичат и аз ще ги сметна
	за приятели свои най-мили,
19680	ще им давам и радост, и сили,
	стига в своята дейност да бдят
	да не би в нещо те да сгрешат,
	че с греха си човек заличава
	добрините, които Бог дава.
19685	Изповядат ли те своя грях,
	прошка вечна отдайте на тях
	(но не само за две-три години,
	че тогава тя нищо не чини).
	Щом във стана се ти озовеш
19690	и им поздрав от мен предадеш,
	те ще те зачетат със внимание.
	Съобщи това мое послание
	и на бог _Амур_, и на войската,
	но си го запиши, та словата
19695	чрез писмо да изкажат каквото
	ти заръчах!“ Той свърши писмото,
	тя надлежно клеймото постави,
	но реши да се малко забави,
	за да може да се изповяда,
19700	по закон божи както се пада,
	да му всичко подробно признае
	и да се най-смирено покае.
	Веледушният пастор веднага
	съобщи й какво се полага
19705	за греха, който имаше тя,
	каза й да забрави скръбта,
	при ковашкия мех да остане,
	със делата си пак да се хване
	и да служи на Бога, дордето
19710	това нужно ще е за небето,
	че нали Бог гради и руши.
	„Дано всичко така продължи!“ —
	каза тя, а пък _Гений_ бе вече
	за път дълъг готов и й рече:
19715	„И аз искам там бързо да ида,
	та щом с влюбени хора се видя,
	да им стихне сърдечната мъка
	Но преди това трябва да смъкна
	това расо и този филон*.“
	[* _Филон_ — богослужебна дреха на свещеник, която се облича върху другите одежди.]
19720	Щом ги той закачи на пирон,
	светски дрехи веднага облече
	(като че бе за танц готов вече)
	и завчас пригласи си крилата,
	та по-бързо да стигне войската.
19725	А _Природа_ сама там остана
	и със чука отново захвана
	да кове така, както по-рано.
		Тогаз _Гений_, от смерч по-припряно,
	досами бог _Амур_ долетя,
19730	но _Притворство_ той там не видя.
	То се чувствало тъй виновато,
	че изчезнало още когато
	били хванали _Старата_ (тази,
	дето ме от неволи предпази
19735	още щом ми вратата отвори,
	та _Добър Прием_ с мен* да говори).
	[* Тук говори влюбеният поет.]
	А _Въздържаност_ още там беше
	но по нейния вид си личеше,
	че щом _Гений_ пристигне, веднага
19740	надалече и тя ще избяга.
	Да й даваха колкото щат,
	невъзможно бе да я склонят
	да остане задълго със _Гений_,
	щом _Притворство_ не е редом с нея.
19745	Към събраните, без да се бави,
	_Гений_ най-учтив поздрав отправи
	и им каза какви точно цели
	при войската го бяха довели.
	Със детайли не ще ви дотягам*
	[* Това са по-скоро думи на автора Жан дьо Мьон.]
19750	и не смятам пред вас да излагам
	каква радост обзе им сърцата,
	щом им _Гений_ яви новината.
	Искам вашия слух да щадя
	и излишното вам да спестя,
19755	да не ви отегчавам подобно
	на трибун, който казва подробно
	свойте мисли, макар и без нужда,
	и така всички хора прокужда.
	_Амур_ расо на _Гений_ надяна
19760	и със дари пред него застана —
	с пръстен, с жезъл и с митра, която
	засия, сякаш беше от злато.
	Всички чакаха там с нетърпение
	да изслушат това съобщение,
19765	а _Венера_, с очи оживени,
	свещ запалена даде на _Гений_
	и му рече да почва четмото.
	И тогава, държейки писмото,
	във цял ръст там се Гений изправи
19770	и без нито за миг да се бави,
	към небето повдигна очи,
	на висок постамент се качи,
	за да стига гласът му войската,
	и щом зърна, че в кръг на земята
19775	вече всички барони седят,
	той направи им знак да мълчат,
	свойта харта грижливо разгъна
	и в мълчание всичко потъна.
	С глас висок почна той да чете
19780	и при първите думички те
	едни с други се сбутваха вече.
P$


>>
P>
	Със уверен глас Гений им рече:
	„По съвет на самата _Природа_ —
	таз, която безспирно под свода
19785	труд полага за всичките твари
	като най-правоверен викарий
	на Създателя, който владее
	небесата и в кула живее
	сред огромни дворци величави,
19790	който я за наместник остави,
	та за всичко да бди на Земята,
	да следи как кръжат светилата
	и по техните вечни закони
	да доставя поред всичко, що ни
19795	трябва в този и в другия свят;
	таз, която с изкусен похват
	е безбройни неща сътворила
	и на всички е тя отредила
	къде, как и кога да растат,
19800	и затуй нищо лишно светът
	не ще никога има, дордето
	денонощно върти се небето,
	та аз днес по _Природната_ воля
	съм пред вас и настойчиво моля
19805	афоресан тозчас да се види
	всеки, който я с нещо обиди.
	И големи, и малки, които
	я възпират, и то упорито,
	да си върши нормално делата,
19810	да получат най-строга отплата!
	А на тоз, който я уважава,
	който най-безрезервно отдава
	дух и ум за любов извисена,
	да му е любовта споделена,
19815	да е с вечни цветя увенчан
	и във рая да бъде призван.
	Ако той си греха изповяда,
	аз за негова висша отрада
	бих греха му на себе си взел
19820	и пред Бога обет бих поел.
	Но, за жалост, тез хора себични
	от _Природа_ добиват различни
	инструменти (мотика и чук,
	и копраля, и рало, и плуг),
19825	семена за да хвърлят в земята,
	за да имат реколта богата;
	да, за жалост, защото не щат
	нито угари те да орат,
	нито с друго да се занимават,
19830	сякаш всички неща им додяват —
	и коси, и мотики, и книги.
	А _Природа_ така сътвори ги,
	че да може родът да векува,
	и от смърт да не се той страхува.
19835	В изумление съм и не знам
	тези клетници нямат ли срам,
	та не искат поне един път
	върху книгите поглед да спрат,
	да потърсят в тях нещо насъщно.
19840	Ако книгите те не разгръщат,
	всички страници ще плесенясат;
	наковалните вред ще ръждясат,
	ако чук върху тях не звъни;
	ако те не орат, в целини
19845	ще превърнат богатите ниви.
	Ах, дано провалят се в гроб живи,
	дано скоро изгният в земята,
	щом зарязват без срам сечивата,
	дето Бог е създал за тях лично;
19850	освен туй, на _Природа_ изрично
	наредил сечива да направи
	и на всеки да ги предостави,
	за да бъде родът вековечен,
	макар че е на гибел обречен
19855	индивидът. Но всеки от тях
	сторил е осъдителен грях,
	щом е до шейсетте доживял
	здрав и читав, но без да е щял
	с тези средства деца да създава.
19860	Ако Бог на такива прощава,
	би изчезнал човешкият род
	и не ще дават нивите плод,
	буренаци и гадни гадини
	ще заселят нивя и градини.
19865	Нови хора ли Бог да създава
	или мъртвите да възкресява?
	Ако девствени бъдат и те,
	вездесъщият Бог, ще не ще,
	ще погуби и тях на свой ред…
19870	И ще бъде все тъй занапред…
	Щом Бог уж е добър към едни
	и по принцип така ги щади,
	че права безгранични им дава
	и да раждат не ги задължава
19875	(ще речеш, че помазани те са)
	то на всички тогаз ще хареса
	да се радват на милост Господна
	и да бъде съдбата им сродна.
	Ако беше така, един ден
19880	Бог ще види света заличен
	и щом всичко дотам ще докара,
	във какво ли да имаме вяра?
	Открай време една благодат
	носи Бог и на стар, и на млад
19885	и с еднаква любов ги огражда.
	Във момента, във който се раждат,
	Бог мъжа и жената дарява
	със душа и им строго вменява
	подир него безспир да вървят.
19890	Да допуснем, че божият път
	е за девствени, всеки тогава
	от Бог чакал би милост такава.
	За кого би било от значение,
	че родът ще е без продължение?
19895	Ако в нещо греша по въпроса,
	теолозите ни за какво са?
	Нека те по-открито говорят
	и при нужда горещо да спорят.
	Който днес не си служи с перото,
19900	на което дължим потеклото,
	и за книгата просто нехае
	(а нали предоставена тя е
	на света от самия Създател,
	за да стане от всеки писател),
19905	или вяло държи двата чука,
	но не иска с тях яко да чука,
	инструментите той си отдава
	на бездействие и на забрава.
	Този, който, от грях заслепен,
19910	с мнима гордост от пътя свещен
	непрестанно се отдалечава
	и не пори със плуг в бразда права,
	ми напомня онези орачи
	и онези нещастни сеячи,
19915	дето в крива бразда все вървят,
	дето в почва безплодна орат
	и така свойто рало държат,
	че пилеят под път и над път
	свойто семе, превръщат го в плява
19920	и безспир си взаимно додяват —
	хем безсъвестно, хем извратено…
	Орфей също живял непочтено* —
	[* На Орфей се приписва, че е измислил педерастията след смъртта на Евридика.]
	нито писал, ни с рало орал,
	ни желязо с чук тежък ковал.
19925	Имал той толкоз лошо държание
	към _Природа_, че тя с основание
	е могла да му метне въжето.
	Всички тия, които превзето
	от порядките й се отвръщат,
19930	своеволно нещата обръщат,
	и от умисъл лош не желаят
	поне верния път да узнаят,
	а поуките й най-порочно
	всеки път изкривяват нарочно,
19935	те отлъчени трябва да бъдат
	и съдиите тъй да ги съдят,
	че да бъдат лишени от всички
	длета, свредели, скоби, пилички,
	от такъмите, дето висят
19940	и с които се пъчи мъжът.
	Да им вземат перата, с които
	те отказват така упорито
	във тефтерите си да редят
	препоръките, дето родът
19945	им диктува. Щом те из полята
	не вестяват се, нека ралата
	надробят ги на малки парчета!
	А тез, дето им следват адета,
	нека станат за срам и за смях!
19950	Нека мъчи ги техният грях,
	та те кански от болка да вият.
	Нека съдници строги ги бият
	с пръчки жилави тъй по лицата,
	че дори след години следата
19955	да не може да се заличи
	и позорът им тъй да личи,
	че мнозина от тях да странят.
	Вас, сеньори, зове ви дългът
	да отвърнете с много старание
19960	на природното висше призвание
	и да действате със бързината,
	със която се слави сърната.
	Щом вървите по мойте пътеки
	и от полъх бъдете по-леки,
19965	от душа и сърце работете,
	за да ви опростя греховете.
	Дорде чувствате в себе си сили
	и кръвта ври във младите жили,
	нека вашето телосложение
19970	бъде във непрестанно движение!
	Нека никой ваш член не изстива,
	ни един инструмент ваш не бива
	неизползван да се захабява.
	Който работи, бързо се сгрява.
19975	Работете, сеньори, орете,
	за да се възродят родовете!
	Плугът всичко ще тури във ред.
	За да сте в добра форма отпред,
	разголете се, пък ако щете,
19980	съвсем голи дори останете —
	може всичко от вас да свалите,
	без опасност да се простудите.
	Напрегнете си цялото тяло,
	повдигнете си острото рало,
19985	та когато опре до земята,
	да попадне лемежът в браздата,
	за да може да пори дълбоко.
	На конете викнете високо
	по-чевръсто напред да вървят,
19990	за да бъде по-спорен трудът.
	Дръжте здраво остена в ръка,
	двата вола рогати така
	със здрав жегъл впрегнете в ярем,
	че браздата да бъде съвсем
19995	както трябва — дълбока и права.
	Щом достигнете края, тогава
	поседнете за кратка отмора —
	тя е дар за работните хора.
	Щом след труд човек дъх не поеме,
20000	той не ще издържи дълго време.
	Много важно е, щом прецените,
	че не можете да продължите,
	поне поривът ви да не спада.
	Кадъм* бил, по съвет на Палада,
	[* _Кадъм_ — внук на Нептун и син на финикийския цар Агенор. По внушение на Атина Палада умъртвил страшния дракон и посял зъбите на чудовището в земята. От тях изникнали въоръжени воини, които започнали да се сражават помежду си. Оцелели петима, които помогнали на Кадъм да основе бъдещия град Тива. Вж. Овидий, «Метаморфози», III, 102–130.]
20005	своя малък имот изорал
	и зъбите на дракон посял.
	Там израснали рицари смели,
	те веднага оръжие взели
	и започнали бой ръкопашен.
20010	Резултатът бил тъжен и страшен:
	в този бой оцелели петима,
	но във тяхно лице Кадъм имал
	пет надеждни другари, готови
	да положат такива основи,
20015	че да бъде издигнат град Тива.
	Те заселили го със такива
	индивиди, че жизнено племе
	появило се в тоз кът след време.
	При едно благодатно начало
20020	и на вас също би провървяло.
	Две помощнички има си всеки* —
	[* Двете помощнички са Клото и Лахезис — сестрите орисници, които предат жизнената нишка на всеки смъртен. Третата мойра е Атропос (вж. бележката към стих 10685).]
	те подкрепят рода му навеки
	и тоз, който нехайно от тях
	се откаже, извършил би грях.
20025	Един зъл враг ви дебне обаче,
	затова се бранете, така че
	той да срещне небивал отпор.
	Ако трима* в решителен спор
	[* Трима — индивидът заедно с двете си орисници (вж. бележката към стих 20021).]
	не успеят един да надвият,
20030	заслужават си бой да ги бият.
	Три сестри има, както се знае,
	но ваш пъклен враг само една е,
	тъй като тя живота отнема.
	_Клото_ всеки ден хурката взема
20035	и със _Лахезис_ сръчно изприда
	здрави жизнени нишки, преди да
	дойде _Атропос_ — мойрата зла.
	На свой ред тя и вас би могла
	да срази, ако все тъй не щете
20040	в свойта нива със плуг да орете;
	ще ви дебне по пътя ви тя
	и рода ви ще прати в пръстта.
	Ще ви мъчи, сеньори, тоз враг,
	непрестанно. Спомнете си как
20045	са живели тук ваште покойни
	бащи, майки!… Те толкоз достойни
	са били, че по тях се равнете,
	от нормалния път не странете,
	благославяйте тяхното име
20050	и живейте по техния пример!
	Мъчнотии безброй победили,
	но пък своя род те продължили
	и с любов и грижовност към вас
	доживели до сетния час.
20055	Ако те не се бяха наели
	с такъв труд, свят не бихте видели.
	Затова днес и вие мислете
	на потомство живот да дадете.
	Най-старателно дръжте перото
20060	с всички сили ковете, защото
	от вас помощ надлежна ще чакат
	Лахезис и Клото. Нека трака
	всеки страстно, напрягайки мишци,
	та щом Атропос скъса шест нишки
20065	да изникнат дванайсет! Тогава
	хем родът ви ще се умножава,
	хем на Атропос все на инат
	ще се прави. Обзета от яд,
	тази мойра притворна, измамна,
20070	безсърдечна, жестока, безсрамна
	се заканва живота да спре,
	тържествува, щом някой умре,
	и със всичко, каквото намери
	храни Цербера*, който трепери
	[* _Цербер_ — кръвожадно куче с три глави, покрити със змии; пазач на подземното царство.]
20075	в плен на глад и на жад безподобна.
	Ако тази негодница злобна
	не го храни, той би побеснял
	и без време от глад би умрял.
	Този алчен, безмилостен хрът
20080	все на Атропос в тройната гръд
	ненаситно е впил зурла тройна,
	смуче свойта наставница дойна
	и я тегли с най-яростен вид.
	Той не иска да бъде отбит,
20085	а ламти и за други храни:
	тя му хвърля мъже и жени
	във устата и все се надява,
	че я пълни, а тя си остава
	празна, както е вечно била.
20090	Колко много човешки тела
	са потънали в хищната паст!
	Дебнат там с отмъстителна страст
	и три фурии — три кожодера:
	Алекто, Тисифона, Мегера*.
	[* Тези три фурии са богини на възмездието, крепителки на нравствените устои.]
20095	А последната всички до крак
	би изяла, да имаше как.
	Тези фурии чакат във ада
	и щом видят човек, го нападат,
	после кожата те му дерат
20100	и във огън пламтящ го пекат.
	Всички тези жестокости стават
	пред три съдника — те заседават
	вечно там и за всякакъв грях
	следва строга присъда от тях.
20105	Тези съдници чрез изтезания
	научават какви злодеяния
	през живота си върши човекът.
	От злините им плаши се всеки,
	затова в тоз момент ми се ще
20110	да ви кажа веднага, че те
	са на Зевс синовете: Еак,
	Минос и Радамант*. Аз все пак
	ще призная, че те са почтени
	[* _Минос_, _Еак_ и _Радамант_ били синове на Юпитер; заради тяхната справедливост и мъдрост след смъртта им боговете ги направили съдници в Тартар, при бога на подземния свят Плутон.]
	и затуй са били назначени
20115	като съдници строги във ада.
	Те получили тази награда
	от Плутон, след като от телата
	вече им отлетяла душата.
	За да нямате с тях в ада среща
20120	след смъртта си, аз пак ви подсещам
	все _Природа_ със свойте уроци
	да ви води и всички пороци
	да избягвате. Впрочем и днес
	изреди тя към двайсет и шест
20125	кой от кой по-грозящ, по-опасен.
	Щом от свой недостатък ужасен
	отърве се човек, той тогава
	и от ада се всъщност спасява —
	от бездушните фурии гадни
20130	и от съдниците безпощадни.
	Аз пороците бих изброил,
	но навярно бих ви отегчил.
	Тях ги има, доколкото знам,
	във _Романа за Розата_ — там
20135	ще научите всичко за тях.
	Нека всеки се пази от грях,
	та в душата си радост да има,
	да целува тъй свойта любима,
	че и тя да му с ласки отвръща
20140	и с любов да го нежно прегръща.
	Който с искрени чувства обича,
	не си упреци гневни навлича.
	Ако следвате мойте съвети,
	но се в разни игри увлечете,
20145	пред един изповедник признайте
	греховете си и се разкайте.
	Нивга никому зло не правете
	и на Господа се посветете,
	както чест му _Природа_ отдава
20150	и за свой господар го признава.
	Щом ви _Атропос_ в гроб погребе,
	вас на свойто сияйно небе
	ще въздигне Бог духом, и тялом.
	Но небето е и огледало
20155	за _Природа_ — то мъдро я води,
	докато из вселената броди:
	тя е божия довереница,
	а за мен — височайша царица.
	Извънредно е важно навред
20160	да се спазва тоз неин завет —
	само който го знае дословно,
	в него може да вникне основно,
	че до нейната тъй ценна книга
	просто няма как всеки да стига.
20165	Отидете и в пек, и във хлад
	и в колиба, и в село, и в град,
	за да го предадете на всеки,
	който срещнете в свойте пътеки.
	Много мъдри, напътствени думи
20170	са това, а не някакви глуми;
	с тяхна помощ човек научава
	по-човечен, по-щедър да става
	и затуй те ценят се стократно
	по-високо от кюлчета злато.
20175	Мойта мъдра царица желае
	да разчита на вас и да знае
	кой от вас проповедник ще стане
	и кой с грешниците ще се хване,
	за да ги в пътя божи отбие.
20180	Щом добре проповядвате вие
	и живеете благочестиво,
	път сияен за вас се открива
	към огромна зелена поляна,
	към земя, цяла в слънце огряна.
20185	Там извежда овце да пасат
	на Пречистата Дева Синът.
	Сред овцете, в трева избуяла,
	Синът Божи, досущ агне бяло,
	е застанал. Пътеката вита
20190	със треви и цветя е покрита.
	Явно малко стада са вървели
	и затуй там овчиците бели
	си пасат преспокойно и всички
	хрупкат млади цветя и тревички.
20195	Каква паша! Безбройни цветя
	са разтворили леко листа,
	възхитителни, девствени, чисти,
	сякаш те са звездици лъчисти,
	засияли в тревите зелени,
20200	с бистри капки роса посребрени.
	Не повяхва и миг хубостта
	на тез винаги свежи цветя
	и когато да ги аз откъсна —
	било денем, било през нощ късна —
20205	все са хубави те, все блестят,
	сякаш че непрестанно цъфтят
	и се готвят за дълъг живот.
	А от слънцето в синия свод
	все тъй ярко струи светлината,
20210	ала тя не прогонва росата,
	във която безспир се облива
	таз поляна, неземно красива.
	Няма нивга овцете да спрат
	тази млада трева да пасат —
20215	тя безспир им расте под краката.
	Дано никой, сеньори, не смята,
	че в момента говоря ви басни.
	Аз държа да е всекиму ясно,
	че въпросните бели овце
20220	са със вечно туптящо сърце.
	Ни на тях нещо пашата струва,
	нито пък някой тях ще купува:
	ни за тъкан им става влакното
	ни за ядене става месото…
20225	Но плътта им е толкова здрава,
	че не се на зарази поддава.
	Забелязах, че онзи Пастир,
	който ходи с овцете безспир,
	се е с вълна подобна облякъл;
20230	очевидно не я е той свлякъл
	от гърба им, макар че обича
	като да се често облича.
	Ще добавя, че тез овце бели
	не са все още нощи видели,
20235	че те утрин и вечер не знаят
	и не виждат на своя ден края.
	Не отстъпва лъчът пред тъмата,
	не изпречва се мрак пред зората,
	неподвижен стои си часът,
20240	няма мярка за време денят:
	без начало, без край, той е спрял
	в мига, в който го е Бог създал.
	Нито бъдеще тук се задава,
	ни сегашното минало става,
20245	във едно времената се сливат
	и човек рекъл би, че застиват,
	все едно са сковани от мраз.
	А във вечния ден няма час,
	няма миг, който да отминава
20250	или който да се приближава.
	Само днешното е актуално —
	нито бъдното става реално
	ни сегашното би отлетяло.
	Все така стои слънцето, спряло
20255	над света, от сноп слънчев огрян.
	Ден по-хубав не е бил видян
	и в онуй златно време, в което
	е царувал Сатурн на небето.
	Както впрочем мълвата говори,
20260	искал Юпитер зло да му стори,
	често пъти от бой го съдирал,
	а накрая го зверски кастрирал.
	А това за мъжете, без спор,
	е наистина срам и позор.
20265	Да оставим срама настрана…
	Несравнимо по-тежка злина
	за мъжа, ако той е скопен,
	виждам в туй, че ще бъде лишен
	от любовния плам на жената,
20270	макар тя да си има в душата
	нежни трепети, както преди.
	А това неизбежно вреди
	на семейния мъж, тъй като
	заличило би с времето то
20275	любовта и страстта на жена му.
	Но бедата не ще да е само
	във това, че той няма да има
	ни жена, ни девойка любима,
	за да си с тях страстта утолява,
20280	а и в туй, че не ще притежава
	нито усет, ни порив мъжествен.
	За евнуха напълно естествен
	е страхът — той каквото да прави,
	все във плен е на женските нрави.
20285	Кой евнух е кураж проявил,
	освен в случай, когато е бил
	от пороци подтикван към злото.
	На жена той прилича, защото
	как хатъра му ти ще прекършиш,
20290	щом решил е безумства да върши.
	Ако някой лиши един мъж,
	от достойнство, дори ни веднъж
	да не се е пред друг провинил,
	на _Природа_ е зло причинил,
20295	тъй като този мъж се лишава
	от възможност потомство да дава.
	Та възможно ли е извинение
	за такова едно престъпление?
	Непростимо и аз го намирам
20300	и щом трябва в съда да пледирам,
	нито сили, ни думи бих пастрил
	и така бих престъпника скастрил,
	че не зная кой би му простил,
	след като той се е провинил
20305	пред _Природа_ с това злодеяние.
	Явно Юпитер нямал съзнание,
	че в тоз случай грях тежък е сторил,
	щом безскрупулно той се е борил
	на високия трон да застане
20310	и върховния скиптър да хване.
	И когато се той възцарил,
	с властен глас пред света обявил,
	че за хората вече нов ред
	се въвежда и че занапред
20315	всеки редно било да го спазва.
	Чуй словата, които той казва:
	«Лично аз този свят управлявам
	и на всеки човек повелявам
	във живота да търси отрада.
20320	Удоволствие, радост, наслада
	нека всеки от вас си достави,
	стига вещо нещата да прави!»
	И било позволено на всички
	да си имат такива привички,
20325	че да бъде на всекиго драго.
	И понеже за най-висше благо
	удоволствието ще се счита,
	нека всеки в тоз свят го изпита…
	На страстта си отдаден изцяло,
20330	нивга Юпитер своето тяло
	от наслади не бил го лишавал
	и за пример сам себе си давал.
	В _Георгики_* Вергилий признава,
	[* Вергилий, «Георгики», І, 125–146.]
	че с голям интерес изучавал
20335	гръцки книги. От тях той узнал
	как бог Юпитер нявга живял,
	и посочва, че много преди
	да бил Юпитер турил межди,
	та със рало да порят полята,
20340	наготово валели благата,
	тъй че всички в доволство живели.
	Ала тоз бог на парцели
	чрез межди да разкъса земите
	между хората, без те самите
20345	да разбират защо вземат дял.
	На змиите отрова той дал,
	вълка учел овце как да дави,
	а човека — злини как да прави;
	той бастисвал хралупите с мед
20350	и понеже течели навред
	реки с вино — и тях пресушил,
	и огньовете той изгасил,
	а пък после човека натирил
	по чукарите огън да дири…
20355	Дързостта му тъй силна била,
	че все по-непосилни тегла
	на злочестите хора наложил…
	Той професии нови предложил
	преброил по небето звездите,
20360	пуснал кучета зли из горите
	за софрата му дивеч да хванат,
	а пък щом бил измислен капанът,
	разни птици със него улавял
	и да вършат злини ги заставял;
20365	и орли пращал той някой път
	пъдпъдъци в леса да ловят.
	А понякога във висинето,
	гдето облаци стигат небето,
	кръвожадни соколи извеждал
20370	и им яростни схватки уреждал.
	За да кацат по него без страх,
	непрестанно се грижел за тях
	и ги хранел два пъти на ден.
	И човекът съвсем притеснен
20375	се видял — та въпросните птици,
	триж по-страшни от мечки стръвници,
	с явна гибел заплашвали всички.
	Гръмовържецът малките птички
	ценял много и щом огладнявал,
20380	с удоволствие с тях се гощавал,
	а начесто и порове пращал
	из горите и зайци да хващат.
	И понеже придавал значение
	на доброто си телосложение,
20385	риба искал той да му ловят
	и да я на жарава пекат,
	да я с фини подправки гарнират
	и със сосове да я сервират.
	Всички впрягали разум и сили,
20390	занаяти различни развили,
	че неволята кара народа
	да се бори със всяка несгода,
	че човек придобива съзнание
	във нещастие и във страдание.
20395	Тъй твърдял и мъдрецът Овидий*,
	[* Овидий, «Метаморфози», І, 114–127.]
	който имал възможност да види
	скръб и радост, достойнство и срам
	(както в книгите пише той сам).
	Искал Юпитер с власт всепризната
20400	да наложи свой ред на земята
	и от лошо по-лошо да става.
	Каква жалка владетелска слава!
	С много дни пролетта той скъсил,
	а сезоните постановил
20405	да са четири всяка година,
	тъй че вечната пролет отмина.
	Та как Юпитер щял да приеме
	да се шири по негово време
	златен век! И той бил заличен
20410	и със сребърен бил заменен,
	а след него дошъл бронзов век
	и злонрав станал всеки човек.
	Днес в желязната ера сме вече,
	добрината остана далече
20415	и затуй боговете на ада
	явно чувстват голяма отрада,
	ала все така поглед ревнив
	те отправят към който е жив.
	Те държат в постоянна беда
20420	онез черни сиротни стада,
	клети, болни, без жизнени сили,
	дето в прежните дни не склонили
	да вървят подир агнето бяло,
	за да бъдат свободни изцяло,
20425	да са вечно със бели руна,
	а поели на друга страна
	по широк, ала пагубен път
	и затуй теглила ще търпят.
	На овца, дето там годинува,
20430	после вълната нищо не струва.
	Щом от нея се плат изтъче
	и се с него човек облече,
	той безспир ще се пита дали
	таралежова кожа с бодли
20435	си е сложил наместо халат —
	така остър и груб е тоз плат.
	А когато руната са бели,
	стават пухкави, меки къдели,
	и от тях стават чудни премени,
20440	със каквито са днес натъкмени
	императори, папи, велможи.
	Всеки ангел желал би да сложи
	таквиз дрехи на празничен ден,
	тъй като те са знак несъмнен
20445	за престиж и достойнство голямо.
	А подобни овце има само
	горе в рая — доколкото знам,
	те са малко и пази ги там
	Пастир, който е винаги буден
20450	и на черна овца в тоз парк чуден
	той не ще позволи да припари.
	Само белите в свойте кошари
	той допуска и те го познават
	и доволни от него остават.
20455	Най-чаровно сред цялото стадо
	се оказва това агне младо,
	дето с всички отнася се мило
	и е толкова труд похабило
	да ги вкара във правия път.
20460	Ако някои сбъркат, вълкът,
	който сякаш безспирно зает е
	да следи къде ходят овцете,
	ще съгледа, че са беззащитни
	тези млади овце апетитни,
20465	и тъй бързо със тях ще се справи,
	че не може ги никой избави.
	Това агне ви чака, сеньори,
	и дано Господ Бог тъй да стори,
	че след него да тръгнат овцете.
20470	Нека Бог ви прости греховете,
	за да може да идете в този
	чуден парк с теменужки и рози,
	с много други треви и цветя
	и с безброй ненагледни неща
20475	по зелените китни морави.
	Ако някой човек съпостави
	тази гледка неземно приятна
	със онази градина квадратна
	(дето момъкът влюбен бил влязъл
20480	и във дружески кръг забелязал
	_Удоволствие_), той без съмнение,
	при едно обективно сравнение,
	би сгрешил, ако каже, че двете
	си приличат. Сами преценете
20485	дали разлика някаква има
	между истинска хубост и мнима.
	Който бил е във този парк вече
	или виждал го е отдалече,
	той заклел би се, без да умува,
20490	че градината нищо не струва
	във сравнение с тоз парк красив,
	по-закръглен и по-причудлив
	и от топче берилово даже.
	Кой обратното може да каже?
20495	Ако нашият влюбен на сън
	бе съгледал и вътре, и вън
	само образи, будещи жал,
	то човек в този парк би видял
	по високата райска ограда
20500	всевъзможни рисунки: и ада
	(с рояк дяволи грозни, ужасни,
	с грехове и пороци опасни,
	с Цербер, хранещ се с жертви безчетни),
	и земята с богатства несметни,
20505	и морето със риби игриви,
	и реките с водите пенливи
	и със шеметните водоскоци,
	и безбройните бистри потоци,
	и простора със литнали птици,
20510	с пеперуди и с дребни мушици,
	с всичко живо, което лети,
	и със огъня, който пламти
	непрестанно и всичко поглъща,
	и небесната шир вездесъща
20515	с неподвижните ярки звезди,
	с планетарните светли следи,
	тук и там набраздили всемира.
	Туй, което в тоз парк се намира,
	е представено тъй сполучливо,
20520	сякаш всичко се случва на живо.
	Да се върнем в градината пак,
	за да видим в подробности как
	във момента нещата изглеждат:
	_Удоволствие_ танец повежда
20525	по зелената тучна морава,
	гъмжи дивеч из гъста дъбрава
	и потоците бисерно чисти
	шумолят в падини каменисти;
	извор блика под бор исполин
20530	(бор, какъвто поне от Пепин*
	[* Вж. бележката към стих 1386.]
	до сега не е никой видял)…
	Всъщност аз бих, сеньори, твърдял,
	че това са били залъгалки,
	дреболии, нетрайни дрънкалки,
20535	и от тях бил младежът пленен.
	Онзи танец е спрял един ден,
	както секва на всеки дъхът,
	щом като му настъпи часът.
	Всяка твар, под небето родена,
20540	все на Атропос е подчинена,
	че на никого тя не прощава
	и изобщо не се уморява
	да извършва злини в този свят.
	Тя потайно издебва отзад
20545	всички твари възможни, освен
	боговете — за тях няма тлен.
	Ще опитам сега пестеливо
	да опиша туй толкоз красиво
	райско място. Не ще съм способен
20550	да съм в разказа свой по-подробен.
	Кой ли ум би прозрял красотата,
	кой могъл би да каже цената
	на това чудно кътче зелено,
	на отрадното чувство, родено
20555	във сърцата на тези, които
	там танцуват и пеят честити
	и безмерно се радват сега
	на непреходни божи блага?
	Виждаш как блика извор прозрачен,
20560	даващ влага на този кът злачен,
	как минават и пият вода
	зажаднелите бели стада,
	как щом жаждата си утолят,
	те отиват трева да пасат
20565	и без никога да ожаднеят,
	вечно биха могли да живеят,
	че за тях няма болест и смърт.
	С колко радост бил пълен часът,
	в който всички агнеца видели
20570	и към чудния парк път поели
	на премъдър Пастир под надзора.
	Ако пият от таз вода хора,
	те безсмъртни остават навеки.
	И тогаз става ясно за всеки,
20575	че това не е изворът чист,
	бликащ кротко край мрамор зърнист,
	който момъкът тъй възхвалява,
	че за присмех пред другите става.
	Онзи извор е всъщност лъжовен,
20580	хем горчив е той, хем е отровен:
	нали тъкмо той станал причина
	за трагичната ранна кончина
	на красивия _Нарцис_. Когато
	тоз младеж се видял във водата,
20585	във заблуда изпаднал ужасна,
	проклел туй _огледало опасно_
	и изпитал небивала болка.
	Нали вече разбирате колко
	_благодат_ таз вода притежава,
20590	щом и здравите тя разболява,
	и каква мъка чувстваш, дордето
	си оглеждаш във нея лицето.
	А младежът все тъй продължава
	от тоз извор да се възхищава.
20595	Та не е ли напразна хвалбата,
	щом известно е, че във водата
	не се никакво тайнство намира.
	Уж безспир щяла тя да извира
	и да свети подобно варак…
20600	Как не се той срамува и как
	на такъв лъжец хванал би вяра?
	Та това е една мътна бара
	и не можеш, щом се наведеш,
	образ никакъв там да съзреш,
20605	нито пък свой лик да познаеш,
	независимо колко желаеш.
	Уж на дъното в двоен кристал
	ослепителен лъч е изгрял,
	уж кристалът тъй ярко блести,
20610	че щом в него загледаш се ти,
	виждаш първом една половина
	от нещата в онази градина,
	а щом идеш оттатък, тогава
	можеш втората да наблюдаваш.
20615	Уж кристалът бил чист и прозрачен,
	а пък всъщност е мътен и мрачен.
	И дори да блести светлината,
	не изпъкват във него нещата
	в натурален, във истински вид.
20620	Явно той е изцяло е обвит,
	във тъма и затуй, според мен,
	и от слънце да е озарен,
	нищо в него не се отразява.
	А сега моят взор преминавам
20625	върху другия извор, защото
	в него е въплътено доброто.
	Той струи на талази вълшебни
	и със своите свойства лечебни
	изцерил е безброй болни хора.
20630	Непрестанно от трите отвора
	вода бисерно чиста извира
	Те един до друг тъй се допират,
	че когато ти хвърлиш им взор,
	ще съзреш един само отвор,
20635	а фактически три има там.
	Извор по-чудноват аз не знам:
	всички други по туй си приличат,
	че странични води в тях се стичат,
	а пък в тоз не тече вода чужда.
20640	А освен това той няма нужда
	ни от мраморно здраво корито,
	ни от клонести буки, които
	да му бъдат надеждна закрила.
	Тук водата тече с пълна сила,
20645	и създава такъв водоскок,
	че едва ли дотам бор висок
	би достигнал… А после, когато
	по наклон потече полегато,
	под клоната маслина минава
20650	и тъй корена й напоява,
	сякаш тази вода ясноструйна
	влива в нейния ствол сила буйна.
	Тя сега много плод е родила,
	но е клони така извисила,
20655	че не ще може онзи бор стар
	да издигне над нея върхар,
	ни ще пусне встрани клони здрави,
	нито рехава сянка ще прави.
	А маслината леко е свела
20660	млади клони и сянка дебела
	разпростряла е вред над водата,
	и, възпирайки с тях светлината,
	тя прохлада и свежест разлива.
	Под таз сянка се стадото скрива,
20665	за да пие с наслада росата
	от тревите, покрили земята.
	А пък който на сянка приседне
	и нагоре реши да погледне,
	ще съзре, че на клонка виси
20670	надпис, който дословно гласи:
	«Тез води животворни текат
	под дърво, на което плодът
	от смърт всеки човек би спасил*.»
	[* Маслиновото дърво символизира кръста, а плодът на спасението — Исус Христос.]
	Кой ли бор би се с него сравнил?
20675	Гранат има във тоз извор чист —
	той от слънцето по` е лъчист
	и от перлата по` е красив.
	Само някой неверник лъжлив
	би твърдял, че това не е вярно.
20680	А гранатът блести лъчезарно
	с трите свои лица и с най-ярка
	светлина озарява той парка,
	тъй като се високо намира
	и лъчите му нищо не спира —
20685	ни дъждът, ни мъглата наесен,
	и той вечно изглежда чудесен.
	Ако с нужната точност сравните
	и на трите лица светлините,
	то тогаз бихте се уверили,
20690	че и трите са равни по сили,
	ала всяко от тях свой чар има
	и блести с красота несравнима,
	но ни можеш да ги разделиш,
	нито пък да ги още сближиш.
20695	На`й е важно за този гранат,
	че не е от лъч слънчев огрят,
	а такова лъчение дава,
	че светилото, дето огрява
	във градината двата кристала,
20700	има вид на звезда потъмняла.
	На тоз чуден гранат светлината
	безвъзвратно прогонва тъмата
	и блестейки с невиждана мощ,
	в ден превръща най-черната нощ —
20705	вечен ден, без начало и край,
	сравним само с небесния рай.
	Съпоставени с него, бледнеят
	светилата, които мъждеят
	горе във висинето над нас.
20710	Но не мръдва той нито за час
	от изконните свои устои.
	И със друга черта странен той е —
	щом сведеш си над него главата,
	ще си видиш лика във водата,
20715	при това извънредно добре.
	Ако някой край извора спре,
	той в най-фини детайли съзира
	туй, което се в парка намира,
	и могъл би да го изучава.
20720	Този чуден гранат притежава
	и туй свойство, че нивга лъчите
	ни най-малко не дразнят очите
	и не ги заслепяват. Обратно,
	правят тъй, че да виждат трикратно
20725	по-добре. А от друга страна,
	те изпращат им хем топлина,
	хем наслада, и с фин аромат
	щедро пълнят околния свят.
	Ако някои гледат скептично
20730	на това, ще им кажа изрично,
	че щом парка проучат надлежно,
	от младежа се иска едно:
	че и Господ такъв райски дял
	на Адам не е някога дал.
20735	Със градината парка сравнете
	и тогава, сеньори, кажете
	къде взела е връх красотата
	и къде са по-фини нещата
	Убедете се вие самите
20740	къде по` са прозрачни водите,
	във кой извор са те тъй вълшебни,
	че се ползват за нужди лечебни.
	Тъй се взрете във всеки отвор,
	че след туй да не влизате в спор
20745	кой е по-благодатен от двата.
	Кой сравнил би кристала с граната
	и дървото маслиново с бора?
	Според мен най-добре е, сеньори,
	ако следвайки туй предложение,
20750	изградите си собствено мнение,
	независимо че поначало
	аз във вас вяра нямам изцяло.
	Ако някой отсъди неточно,
	без да иска или пък нарочно,
20755	доказателства още ще дам —
	аз и други подробности знам.
	Ще припомня съвсем лаконично
	туй, което е най-специфично.
	Тези извори вечно текат,
20760	но от първия живите мрат,
	а пък вторият мъртви свестява.
	Ако трезво човек преценява,
	като вниква добре във нещата,
	той не би се поддал на лъжата
20765	и от бистрия извор ще пие.
	Щом не следвате тоз урок, вие
	ще сгрешите. Сеньори, желая
	да съм максимум кратък накрая
	(един сбит урок много по-лесно
20770	се запомня). Постъпвайте честно,
	на _Природа_ покорни бъдете
	и със ревностен труд й служете.
	Ако вкъщи държите вещ чужда
	и от тази вещ нямате нужда,
20775	то върнете я в най-кратко време.
	Ако някой пари ви заеме,
	най-добре ще е в срокове къси
	да платите надлежно дълга си.
	Не убивайте! Нека във вас
20780	да звучи горд и праведен глас,
	едно щедро сърце да пулсира,
	та след агнето в правилна диря
	да достигнете извора чист,
	който блика сред парка лъчист.
20785	Нека с първите глътки свещени
	да почувствате, че сте нетленни,
	да се впуснете в танци чудесни,
	да запеете радостни песни.
	Може би и на вас ви додея
20790	все за тия неща да ви пея
	и затуй ще спра тука веднага,
	че и хубава песен дотяга.
	Нека с проповед всеки издигне
	своя глас, а какво ще постигне
20795	ще се види едва след това.“
	Ето как със заветни слова
	Гений вдъхна им вяра в сърцата,
	после хвърли свещта на земята
	и от нея светът се запали.
20800	На всесилния пламък едва ли
	жена някоя би устояла.
	И тогава _Венера_ изцяло
	се зае да раздухва жарта
	във кръвта, в мисълта и в плътта
20805	на жените. _Амур_ най-напред
	разгласи си урока навред,
	та от всеки човек в този свят
	непременно да бъде узнат.
	Осъзнавайки тия съвети,
20810	от възторг и от радост обзети
	се почувстваха всички барони.
	Та кой чул би от други амвони
	поучение по-прозорливо
	и становище по-приемливо?
20815	Със надеждата за опрощение,
	те приеха туй светло учение
	и възкликнаха като един:
	„Така нека да бъде! Амин!“
P$


>>
P>
		Тази проповед мъдра остана
20820	в паметта им и всеки във стана
	вече беше съвсем убеден,
	че грехът му ще бъде простен,
	и го радост тозчас облада.
	Но изчезвайки в миг без следа,
20825	Гений сякаш в земята пропадна,
	а войската, за бърза мъст жадна,
	се развика: „На щурм да вървим!
	Сега трябва врага да сразим,
	да изпълним таз проповед срочно.“
20830	Подготовката тутакси почна,
	всички станаха вкупом на крак
	да се борят със лютия враг.
	Пръв се чу на _Венера_ гласът:
	„Нека сам предаде се врагът!“
20835	От словата й _Страх_ се подразни:
	„Тез закани към нас са напразни,
	вас, _Венера_, очаква ви крах!“
	_Срам_ добави: „Самичък да бях,
	надали щях от вас да треперя.“
20840	Като чу тези думи, _Венера_
	им отвърна: „Мръсници, та кой
	срещу мен ще излезе на бой?
	Отстъпете ми вашия замък
	с мир, че иначе камък по камък
20845	със земята ще бъде сравнен.
	Нима имате сили от мен
	да го браните? Щом не склоните,
	като грешници там ще горите.
	Ще запаля огради, заслони,
20850	зали, сводове, кули, балкони,
	за да стане там адски горещо.
	Ще направя на прах всяко нещо,
	ровът бързо ще бъде заринат,
	тъй че нашите лесно да минат.
20855	_Добър Прием_ ще почне веднага
	свежи рози навред да предлага
	било даром, било за пари.
	Ако щете, беснейте дори,
	но натам ще вървят всички хора,
20860	щом широко вратите отворя.
	Ще се втурнат и стари, и млади,
	за да тъпчат поля и ливади,
	ще измамят дори _Ревността_.
	Ще пристигнат в тез чудни места
20865	и духовни лица, и миряни
	да берат свежи рози уханни.
	Никой смъртен не би устоял,
	всеки хубав букет би набрал,
	даже който се тайно вестява
20870	в този парк, за почтен ще минава.
	Ще са най-много тези, които
	ще дохождат напълно открито,
	и за тях ще твърдят многократно,
	че били се държали развратно,
20875	без, разбира се, туй да е невярно.
	Тез, които постъпват коварно,
	един ден свети Петър и Бог
	ще ги съдят за този порок.
	И които цветята оставят
20880	непокътнати, грях ще направят;
	ако ги подведе _Сатаната_,
	_Гений_ как опростил би вината?
	След като правят куп грехове,
	те са наши най-зли врагове.
20885	Ако с тебе, _Срам_, аз не се справя,
	към лъка си тогаз ще отправя
	упрек — него виновен ще считам.
	Добри чувства не ще аз изпитам
	ни към теб, ни към _Мъдрост_, която
20890	ти е майка. Тя зъл поглед мята
	към онези, които се вричат
	всеотдайно до гроб да обичат.
	Да ви вярва човек означава
	любов нивга да не изживява.“
20895	Щом тез гневни слова им отправи,
	в миг _Венера_ запретна ръкави,
	взе в ръце и лъка, и стрелата,
	с рязък жест опна тя тетивата
	и с присъщия й мерник точен
20900	право в своята цел я насочи —
	към две стройни колони, с които
	една бойница беше прикрита.
	От сребро самородно те бяха
	и един бюст чудесен крепяха —
20905	нито нисък бе той, ни висок,
	нито тесен бе, нито широк,
	нито тънък бе, нито дебел,
	сякаш Господ се беше наел
	да извае тъй фино снагата,
20910	раменете, ръцете, главата.
	И от всичко на амбра дъхтеше.
	В тази статуя скътано беше
	нещо тайнствено, ценно и свято
	под една фина тъкан, каквато
20915	даже в Цариград днес не продават.
	Да речеш този бюст да сравняваш
	със шедьовър на Пигмалион*
	[* Жан дьо Мьон пресъздава историята на Пигмалион, като се придържа към Овидий, „Метаморфози“, X, 242–297.]
	значи мишка да мериш със слон.
	Нали той от дърво и метал
20920	творби твърде изкусни създал,
	но веднъж, както бил си в дома,
	току-виж му дошло на ума
	удоволствие да си достави
	и от слонова кост той направил
20925	една статуя толкоз красива,
	че досущ тя била като жива —
	по света ни една земна твар
	не е имала толкова чар.
	Ни Лавиния*, нито Елена
	[* _Лавиния_ — дъщеря на митическия италийски цар Латин, който я дал за съпруга на Еней.]
20930	не била с такъв тен надарена,
	нито пък с тяло толкоз чудесно,
	а нали е на всеки известно,
	че и тях Бог бил с хубост дарил.
	Дотам скулпторът се удивил,
20935	че _Амур_, който близо стоял,
	свойте мрежи пред него прострял
	и във тях го оплел той така, че
	горко скулпторът почнал да плаче:
	„Какво сторих? — завайкал се той. —
20940	Имам статуи много на брой
	и са всички с висока цена,
	но до ден-днешен нито една
	не е мойто сърце покорила.
	Аз изгубих и разум, и сила,
20945	непрестанно измъчва ме тя!
	Как ли ме осени мисълта
	да се влюбя със страст тъй голяма
	в една статуя глуха и няма?
	Та тя нивга не ще ме пожали…
20950	Какъв огън _Амур_ в мен запали!
	Всеки срещнат за луд би ме сметнал
	и към мен взор насмешлив би метнал
	Този плам ще ме скоро погуби.
	Ако бях се в царицата влюбил,
20955	милост можех у нея да срещна.
	Без да ща, сторих стъпка погрешна,
	по път бедствен страстта ми ме тласна
	и това ме измъчва ужасно.
	Туй не е по природно внушение
20960	и не чувствам сега озлобление
	към _Природа_. Във мен е вината,
	че приех тази лудост в душата.
	Кой могъл би днес да предположи,
	че такава любов е възможна?
20965	Но пък не един автор твърди,
	че мнозина от наште предци,
	са обичали много по-лудо.
	Да припомням ли тук онуй чудо
	с _Нарцис_, гордия момък печален,
20970	който своя лик в извор кристален
	бил видял и тъй в него се влюбил,
	че се сам от страстта си погубил?
	Засега не съм толкова чак
	полудял. Нали мога все пак
20975	с мойта мила творба да се срещам,
	да я топля с целувки горещи
	и това да ми радва душата.
	А той как е могъл във водата
	своя образ любим да целува?
20980	Та нали многократно съм чувал,
	че мъже от различни страни
	са изпитвали страст към жени,
	без на нито един да се случи
	малко нежност в ответ да получи.
20985	Дали аз по-щастлив съм от тях?
	Не! Защото, макар и със страх,
	от любимата си, за награда,
	те са чакали все пак наслада,
	а пък моята ме вледенява
20990	и в мен всяка надежда изтлява.
	Много често, когато копнея
	да изпитам наслада със нея,
	аз гальовно с ръце я прегръщам,
	ала тя не ми нивга отвръща
20995	а стои като кол, без да шава,
	и устата ми се вкочанява,
	щом опре се до нейната плът…
	Мила моя, защо ли тоз път
	тъй говоря? Прости ми, прости!
21000	Та нали щом усмихнеш се ти,
	туй все пак е отрада за мен —
	един мъж със усмивка дарен
	става по-щастлив.“ Пигмалион
	се обръщал към нея с поклон
21005	и я молел с очи просълзени
	да му бъдат тез думи простени.
	След туй давал й дар, но в ответ
	срещал взор по-студен и от лед,
	без да е осъзнал, че за жалост
21010	любовта му отива нахалост.
	_Амур_ разума бил му отнел
	и младежът така се оплел
	в свойте чувства, че взел да я гали,
	да й шепне най-нежни похвали,
21015	и видял, че й трепка плътта,
	като че оживяла е тя,
	а това било чиста заблуда.
	Стигнал чак до такава полуда,
	че не знаел минута покой:
21020	ту щастлив, ту нещастен бил той,
	ту от обич горял, ту злобеел,
	ту възторгвал се, ту сълзи леел.
	После все тъй с копнеж във душата
	той грижливо обличал творбата
21025	първо с вълнени тъкани фини:
	и зелени, и бели, и сини,
	след туй първите дрехи събличал
	и копринени рокли навличал —
	най-различни по кройка и цвят
21030	от възможно най-скъпия плат —
	и видът й така хрисим ставал,
	че могла да се с ангел сравнява.
	Друг път той я със кърпа забраждал,
	и воала така й нагаждал,
21035	че открито да бъде лицето,
	а не както в Арабия, дето
	сарацините карат жените
	да си скриват дори и очите.
	Или пък й завързвал кордели
21040	сини, жълти, червени и бели,
	всеки път украсени богато
	и със перли, и с нишки от злато.
	С фиба втъквал й китно цветче
	върху прелестно златно венче,
21045	обковано с опали, с ахати,
	с изумруди, с топази, с гранати…
	Аз със думи не мога описа
	колко чудни и дивни били са
	тез бижута. След туй обеците
21050	той поставял й сам на ушите,
	а пък нейните фини яки
	свързвал с хубави златни токи.
	Катарама чудесна блестяла
	върху нейната гръд млечнобяла,
21055	а пък кръста й стягал колан,
	от най-чисто сребро изтъкан,
	а на него — торбичка, която
	от коприна била и от злато.
	(В таз торбичка бил сложил отрано
21060	пет кристала, нарочно подбрани,
	със каквито момите играят).
	Чифт чорапи обувал накрая
	(с възхитително хубава плетка)
	и обувки с два пръста подметка,
21065	за да скриват краката й бели.
	(а не й турял гетри дебели —
	на парижка жена по` приляга
	таквиз груби неща да си слага.)
	Конец златен в игла златна вдявал,
21070	прав пред свойта любима заставал
	и маншетите сръчно зашивал.
	След това из полята отивал
	и донасял оттам цветя свежи,
	както правели всички младежи:
21075	обичайно е млади момци
	да изплитат красиви венци
	за момите… И той саморъчно
	й изплитал венците тъй сръчно,
	както надали сторил би друг.
21080	Като най-благоверен съпруг,
	пръстен златен й слагал със жест
	триумфален и казвал й: „Днес,
	мила, в брак ще се свържеш със мен.
	А на сватбата само Химен*
	[* _Химен_ — древногръцко божество, олицетворение на сватбената песен, покровител на брака.]
21085	ще поканим ведно със Юнона,
	та пред двамата и пред закона
	да се с тебе надлежно венчая.
	За свидетели аз не желая
	никой друг — ни прелат, ни кюре.
21090	Та нали би било най-добре
	богове да кумуват на нас.“
	И тогава с висок, ясен глас
	вместо меса напеви омайни
	той редял за любовните тайни.
21095	Инструменти различни владеел,
	за сърдечните трепети пеел
	и на глас си изливал сърцето,
	но тъй силно, че гръм от небето
	неминуемо би заглушил
21100	(и дори Амфион* не е бил
	[* _Амфион_ — син на Юпитер, получил от Хермес вълшебната лира и дарбата да свири на нея и да пее божествено.]
	тъй умел, като свирел на лира).
	Инструменти самин си намирал,
	като ходел при майстори стари.
	С мандолини, с цигулки, с китари
21105	много често се той забавлявал,
	а в дома му звънтеж се раздавал
	от часовник, така нагласен,
	че да може безспир, по цял ден
	да се чува как сладко звъни.
21110	Имал орган и в някои дни
	и на него той свирел и пеел
	и тригласни мелодии леел
	(този орган бил толкова лек,
	че го вдигал дори сам човек).
21115	Често свирел със флейти, с кларнети
	и потраквал във такт с кастанети,
	а пък бил и гайдар надарен.
	Взимал свойта творба всеки ден
	и танцувал из цялата къща,
21120	ала виждал, че тя му отвръща
	със вял поглед, от лед по-студен.
	Без да бъде съвсем съкрушен,
	смут усещал той в свойто сърце,
	ала взимал я пак на ръце,
21125	до леглото със нея отивал
	и я с топли целувки покривал.
	Да си с някой във връзка интимна
	и да чувстваш, че липсва взаимност,
	неизменно туй носи тъга.
21130	Кой могъл би да каже сега
	как е страдал тоз клетник обречен,
	безразсъдно и сляпо увлечен
	по бездушната статуя няма!
	Той й търсел с грижовност голяма
21135	рокли хубави и гиздила
	(а тя много красива била
	и без накити)… Тъкмо тогава
	чул познатите си да разправят,
	че по време на някакъв празник
21140	чудесии се случвали разни.
	Тъй като в града имало храм,
	много хора се стичали там
	и във чест на _Венера_ по цели
	нощи местните хора не спели.
21145	А творецът бил вярващ човек,
	наумил си да търси там лек
	за нещастната своя любов
	и отправил към Господа зов
	със прочувствен, трогателен глас:
21150	„Богове, ако имате власт,
	избавете един правоверен!
	И ти, свята богиньо _Венера_,
	имай милост към мене! Нали
	се гневиш и те много боли,
21155	ако в _Девственост_ някой се вслушва.
	И на мене дойде ми до гуша
	от това, че й служех до днес,
	ала тя ме направи злочест.
	Знам, че имаш сърце отзивчиво,
21160	и те моля сега най-учтиво
	да склониш да ми чуеш молбата.
	Клетва давам от днеска нататък
	да не служа на _Девственост_ вече,
	че на горести тя ме обрече
21165	Нека тази красавица, дето
	ми открадна наскоро сърцето,
	а е с мен по-студена от лед,
	стане моя жена занапред.
	Излекуваш ли моята рана,
21170	а пък аз все тъй девствен остана,
	за мен нека не ти е хич мило,
	изпрати ме на черно бесило,
	нареди с меч да бъда посечен;
	нека _Церберът_ зъл, безчовечен,
21175	който бди на вратата на ада,
	ме погълне, щом тъй ми се пада,
	или пък по ваш знак, богове,
	нека в пранги ме той окове!“
	Като чула, че той вече честно
21180	ще й служи, че може би лесно
	ще обърне на _Девственост_ гръб
	и, надмогнал предишната скръб,
	възмезден ще се види накрая
	във прегръдките топли на тая,
21185	на която _Венера_ и сила,
	и душа би с готовност вселила,
	тя превърнала мигом творбата
	в една млада девойка, която
	била много красива и мила.
21190	А той, щом се _Венера_ смилила,
	бил обзет от възбуда голяма
	и веднага излязъл от храма
	с мисълта, че във най-скоро време
	свойта мила в прегръдка ще вземе
21195	и ще стане невиждано чудо.
	Затова той затичал се лудо
	и когато във своя дом бил,
	до любимата се приближил.
	Отначало погледнал я само,
21200	ала в миг закипяла кръвта му,
	щом с очите си ясно видял,
	че пред жива девойка стоял,
	че косата й чудно красива
	като руси вълни се разлива,
21205	че сърцето в гръдта й пулсира.
	Поотстъпил той, без да разбира
	дали вярно е всичко това,
	във почуда поклатил глава
	и си рекъл: „Какво става с мен?
21210	От магия ли бях заслепен?
	Нима сън ще е всичко било?
	Откъде е туй чудо дошло?
	Дали демон или пък фантом
	крадешком е влетял в моя дом?“
21215	И девойката мила тогава
	се до своя любим приближава
	и му казва: „Не виждаш ли, мили,
	че не са се тук демони скрили?
	Аз завинаги твоя оставам
21220	и на теб любовта си отдавам —
	нека тя ти е най-свиден дар!“
	Омагьосан от нейния чар,
	в този случай той нямал съмнение,
	че не става въпрос за видение,
21225	прострял бързо към нея ръце
	с разтуптяно от радост сърце,
	плам любовен във тях се разпалил
	и на своята страст се отдали.
	Като гълъби те ту с милувки
21230	се опивали, ту със целувки,
	изразявайки си радостта,
	че ги свързва в едно любовта.
	И на Бог благодарни били,
	затова че спокойно могли
21235	да изпитат това чувство свято,
	както и на _Венера_, която
	им оказала помощ безценна.
	Той, щастлив, се усмихвал блажено,
	затова че в тоз паметен ден
21240	от богинята бил възмезден.
	Надали на света някой друг
	благоверен и любещ съпруг
	към жена си е бил толкоз мил.
	И той в нея следа не открил
21245	от предишната сдържаност — тя
	толкоз страстна била в любовта,
	че след време родила се Пафа*
	[* _Пафа_ — дъщерята на Пигмалион, на чието име според Овидий е наречен град Пафос (остров Кипър).]
	и на нея бил кръстен град Пафос.
	Цар Кинирас* на Пафа син бил,
	[* _Кинирас_ — син на Пафа и внук на Пигмалион, според мита първият цар на остров Кипър; от кръвосмесителната любов с дъщеря му Мира се ражда миловидният Адонис.]
21250	с такт и с мъдрост се той проявил
	и навярно добре би живял,
	ако овреме бил подразбрал,
	че му дойката готви измама.
	При вестта, че жена му я няма,
21255	във леглото му късно в нощта
	дъщеря му проводила тя —
	оназ руса немирница Мира.
	Без изобщо да бил подозирал,
	с дъщеря си той спал. Колко долна,
21260	вероломна, коварна, подмолна
	била дойката (Бог я убил!).
	И така се Адонис родил,
	а пък Бог тази щерка немирна,
	за греха й, превърнал във смирна.
21265	Впрочем още тогаз, през нощта
	от Кинирас, от своя баща,
	Мира щяла да бъде убита,
	но по чудо от смърт страховита
	тя успяла все пак да избяга.
21270	Според мене се вече налага
	с тез странични неща да престана
	и пак своя сюжет подхвана.
	Аз за сетен път тук подчертавам,
	че щом наша творба се сравнява
21275	със шедьовър на Пигмалион,
	то ще е равносилно със слон
	една мишка да се съпостави.
	Както никой не ще си представи
	една мишка, стояща над слона,
21280	така древната гръцка мадона
	стои много по-долу от тая,
	дето с право сега величая.
	И Киприда* била би пленена
	[* _Киприда_ — един от епитетите на богинята Афродита (от името на остров Кипър, където се намирало главното средище на нейния култ).]
	от таз статуя, точно вградена
21285	между двете колони в средата.
	Та аз друга жена на земята
	така дълго не бих съзерцавал.
	На колене я бих обожавал,
	бих почитал това място свято,
21290	без да трепна пред тази, която
	бдеше с лък и с пламтяща стрела.
	В никой случай не би тя могла
	да ме спре да отида дотам
	и да сторя каквото си знам.
21295	Та нали на това свято нещо
	посветих си сърцето горещо.
	О, как искам с дисаги, с кривак,
	при възможност да ида аз пак
	гдето розата пищно цъфти.
21300	Дано Бог ме от срам защити
	и дано не ме нищо възпре.
		Във целта си _Венера_ добре
	се примери и пусна стрелата
	накъм нея така бързешката,
21305	че там никой пазач не видя
	как стрелата край тях прелетя.
	Тя улучи целта възжелана
	и див ужас вразите обхвана,
	че за тях туй бе пълен провал.
21310	Щом видяха те своя портал
	да гори, вкупом викнаха: „Боже,
	с нас е свършено. Кой къде може
	да върви, но оттука да бяга!“
	Всеки ключа си хвърли веднага
21315	и побърза да иде далече.
	Щом _Опасност_ усети, че вече
	се излага на риск, тя самата
	полетя като заек в гората.
	Всеки беше запретнал поли
21320	и не беше го грижа дали
	с други бяга или тича сам.
	_Страх_ изчезна. След него и _Срам_
	слепешката се втурна напред,
	без да иска от други съвет.
21325	Огън беше обзел крепостта.
	Щом _Вежливост_ научи вестта
	(а тя бе с красота всепризната),
	видя как се развиват нещата
	и се втурна, не губейки вяра,
21330	да спаси своя син от пожара.
	По петите й вече търчаха
	_Откровеност_ и _Милост_, но спряха
	пред _Добър Прием_ — чувстваха страх,
	че пожарът ще стигне до тях.
21335	Но _Вежливост_, без миг да се бави,
	поучителни дум и отправи
	към _Добър Прием_: „Ах, как сърцето
	ми се късаше, синко, дордето
	ти стоеше под ключ във затвора.
21340	Дано Бог порази тези хора,
	от които измъчван бе много.
	Умря _Зъл Език_ и, слава Богу,
	ти свободен си. Всички нормандци
	изоставиха свойте катанци,
21345	там във рова пияни лежат
	и не ще се наскоро свестят.
	_Ревност_ вече не е така властна
	и не може да бъде опасна.
	А когато далеч от вас тя е,
21350	всеки може тъй, както желае,
	да живее и би могъл даже
	помощ той и на друг да окаже.
	_Ревност_ няма от кой да научи
	какво може със вас да се случи —
21355	тя доносници тук вече няма.
	Суматохата бе тъй голяма,
	че наперените нечестивци
	мигом станаха подли страхливци.
	Но, за Бога, и ти, сине мой,
21360	по-далече от огъня стой.
	_Откровеност_ и _Милост_, и аз
	сме дошли тук при теб в този час
	със молба да си по-благосклонен
	към младежа. Преследван и гонен,
21365	той понесе големи злини,
	ала нивга не ти измени.
	Уважи му най-сетне молбата!
	Той на теб си отдаде душата —
	приеми го от почит към мен
21370	и към бог _Амур_, който весден
	му помага и смелост му дава.
	_Амур_ всички в тоз свят покорява
	и под власт ги държи, сине мил.
	И Вергилий е туй изразил
21375	в _Буколики_ със следния ред:
	«Любовта побеждава навред.»*
	[* Вергилий, «Буколики», X, 69: «Omnia vincit Amor, et nos cedamus Amori» — «Всичко надвива Амур. Пред Амур да отстъпим и ние» (цит. по Публий Вергилий Марон, «Буколики. Георгики. Енеида», изд. «Народна култура», с., 1980, превод от латински Георги Батаклиев).]
	Тъй правдиво звучи мисълта му,
	при това в един кратък стих само,
	и то твърде прецизно и ясно.
21380	Към младежа се дръж съпричастно,
	пък дано да ви Господ помага.
	Щом му се тази роза полага,
	от сърце му я дай, сине мой!“
	„Но, госпожо — отвърна й той —
21385	аз напълно се с вас съгласявам
	и на младия мъж разрешавам,
	докато сме сами, да я вземе.
	Бях готов и преди доста време
	тази роза на него да дам,
21390	щом е той в любовта си тъй прям.“
		Аз безкрайно му бях задължен
	и от чиста любов вдъхновен,
	с нетипично за мен дръзновение
	се реших, след това позволение,
21395	със дисаги и с гладък кривак
	да отида при розата пак.
	Тез дисаги по мярка скроени
	от _Природа_ ми бяха дарени —
	те от кожа са тънка, но здрава,
21400	по съвсем специална направа,
	при това не са никога празни.
	Инструменти използвайки разни,
	тя две чукчета с тях изковала
	и във мойте дисаги ги свряла.
21405	Така фини са те, че дори
	и Дедал* в древността по-добри
	[* _Дедал_ — прочут митически механик, архитект и скулптор от Атина.]
	не е имал. За фино творение
	трябва не бързина, а умение.
	С тия хубави чукчета можех,
21410	ако пътьом на мен се наложи,
	и сам коня си да подковавам,
	а това самочувствие дава.
	Аз съм ловък ездач, слава Богу,
	и ценя тези чукчета много
21415	по-високо от своята лира,
	на която понякога свиря.
	От _Природа_ ги лично получих
	като дар и от нея научих
	да си служа със тях доста вещо.
21420	Тя и с друго съществено нещо
	ме дари — с кривак гладък и прав,
	при това изключително здрав
	и затуй тя не го обкова.
	Той е всичко за мен — затова
21425	не го давам на друг, та дори
	да ме някой засипе с пари.
	При това той е тъй издръжлив,
	че ме прави неземно щастлив.
	Аз се чувствам безкрай задължен
21430	на _Природа_ — щом той е у мен,
	преспокойно поемам на път.
	А попадна ли в някой глух кът,
	със кривака си служа така,
	сякаш брод търся в буйна река,
21435	но аз знам с него тъй да боравя
	че не ще се в реката удавя.
	А пък вирове има дълбоки,
	при това с брегове тъй високи,
	че по-лесно ще бъде за мен
21440	да измина две левги на ден
	през полето или край морето,
	вместо брод да си търся където
	непрекъснато дебне ме злото.
	Аз във вир не попаднах, защото
21445	най-подробно проучих водите
	и не се реших сам в дълбините
	да навляза. Ни с прът, ни с гребло
	не би в никакъв случай могло
	да се стигне до дъното… Ето
21450	защо аз по брега на морето
	предпочитам спокойно да ходя.
	Смелостта, със която аз бродя,
	се дължи на това, че на мен
	този хубав кривак бе дарен.
21455	Нека другите хора вървят
	по отъпкан и по-широк път*,
	[* Според някои коментатори тесният път символизира любовта на младите, а широкият — любовта с богати стари жени.]
	а пък ние, които сме млади,
	и предимно си търсим наслади,
	от коларския друм ще страним
21460	и във по-тесен път ще вървим.
	Щом е пътят отъпкан, тогава
	за печалби той шансове дава
	и изгодата по` е значима.
	Наспоред Ювенал*, ако има
	[* Ювенал, „Сатири“, І, 38–39.]
21465	един млад мъж любовница стара
	и богата, тя тъй ще докара
	всяко нещо, че той много лесно
	би добил състояние честно.
	Неслучайно Овидий* твърдял,
	[* Овидий, „Любовно изкуство“, ІІ, 667–668.]
21470	че би лесно мъжът преуспял,
	щом със стара жена се задява.
	Ала нека не се заблуждава,
	че прибягвайки до хитрини,
	той могъл би да я заплени,
21475	че щом види нечисти кроежи,
	тя избягва любовните мрежи.
	Всички дами с коси побелели
	вече имат сърца загрубели —
	от един ли мъж те са ласкани
21480	и веднъж ли са те изиграни!
	Затова сред словата любовни
	те познават кои са лъжовни.
	И обратно, девойките млади
	жадно слушат любовни тиради —
21485	щом не са се опарили те,
	не им идва наум въобще,
	че дружат с обиграни лъжци,
	а не със безобидни светци.
	А по-старите дами, които
21490	със мъжете все по-дяволито
	се държат, тъй познават играта,
	че веднага надушват лъжата.
	Те са опит добили, дордето
	млада кръв им е вряла в сърцето,
21495	и макар да им бръчки личат,
	те не ще се тъй лесно дадат,
	ако мъж обигран се яви
	и започне пред тях да мълви
	прелъстителни, сластни слова,
21500	като тайно цели чрез това,
	коленичейки им във краката,
	да им трогне дълбоко душата;
	или щом със горещи сълзи
	раболепно пред тях той пълзи
21505	и на кръст сам разпъва се даже,
	за да им любовта си покаже
	за да станат те по-доверчиви;
	или щом той със думи лъжливи
	им се телом и духом отдава
21510	и най-скъпи неща обещава,
	та жената да се поддаде.
	Той стреми се да я подведе
	така, както с лъжлив глас в горите
	сладкогласно подпяват ловците,
21515	за да хванат наивните птички.
	А последните са тъй добрички,
	че не знаят с какъв _аргумент_
	да отвърнат на тоз _комплимент_
	и в коварните мрежи попадат.
21520	Така биха могли да пострадат
	много птиченца — цели ята.
	Щом достигне до тях песента
	на ловците, те тъй са невежи,
	че се хващат във техните мрежи.
21525	Щом е птицата стара, тогава
	на измами не се тя поддава —
	неведнъж сред тревата зелена
	е била от ловци застрашена,
	не един риск е тя преживяла
21530	и от всички се е отървала.
	За жените туй също важи:
	често те в любовта чрез лъжи
	са били във покорство държани
	и надушват где има капани,
21535	само щом им мъжът заговори
	или щом жест съмнителен стори.
	Затова според мен не е чудно,
	че те в клопките падат по-трудно.
	И дори някой влюбен младеж
21540	да е искрен във своя стремеж,
	да очаква сърдечна отрада
	и от мъка любовна да страда,
	да живее с надежда приятна
	и томителна, и благодатна,
21545	да е паднал в любовните мрежи
	под напора на чисти копнежи,
	и тогаз чувстват дамите страх
	да не е това клопка за тях.
	И умишлено щом се заплитат
21550	в мъжки мрежи, те все пак се питат
	дали хитра уловка в тях няма.
	Щом са жертва били на измама,
	това винаги ще им тежи
	и ще мислят, че с лъст и лъжи
21555	всеки мъж се към тях приближава.
		Момци млади, щом искате слава
	и богатство, ще трябва с жените
	да се винаги мило държите,
	та те хем да ви радост доставят,
21560	хем да ви по-заможни направят.
	Който млади жени предпочита,
	нека всякакви все пак опита,
	както впрочем _Амур_ повелява
	(та нали не се никой съмнява
21565	в правотата на тези повели).
	Та туй правило в сила не е ли
	и за който почита софрата?
	Щом добре различаваш месата —
	и в гърне, и на шиш, и на скара —
21570	и си сърбал различна попара,
	ти опитваш от всичко, защото
	се стремиш вечно към най-доброто —
	да е сготвено то най-изкусно
	и да е непременно най-вкусно.
21575	Щом със злото не е имал среща,
	как доброто човек ще усеща?
	Този, който не е бил в несрета,
	как той би си харесал късмета?
	Нали който честта не цени,
21580	пред позора не ще се свени?
	Който болка и скръб не познава,
	малко радости той заслужава.
	Ако има пред тебе две вещи,
	но различни на вид, и речеш ти
21585	да опишеш подробно едната,
	и на другата вещ в същината
	трябва много добре да прозреш,
	инак нивга не ще разбереш
	с какви свойства блести една вещ
21590	и как точно да ги назовеш.
		И тъй, с мойто добро снаряжение
	крачех аз към целта с нетърпение
	и очаквах момента, когато
	ще достигна до мястото свято
21595	със кривака си, който бе дар
	от _Природа_. Като при пожар
	бързах аз, сякаш хала ме гони,
	накъм двете заветни колони.
	Между тях коленичих набожно
21600	и видях, че е вече възможно
	на светините сам да отдам
	по достойнство и почит, и плам.
	Тук пожарът единствено тях
	пощади, всичко друго бе в прах —
21605	чудеса човек може да стори,
	но не може с пожар да се бори.
	Вдигнах аз една малка завеса,
	съзрях двете колони къде са
	и пред статуята се видях.
21610	Аз целунах я и пожелах
	във един доста малък отвор,
	който бойница беше без спор,
	и кривака си вътре да втъкна,
	и дисагите си там да вмъкна.
21615	Отначало не бе ми известно,
	че не ще да е толкова лесно.
	Още щом турих мойта тояга,
	тя навънка излезе веднага,
	аз повторих, но моят кривак
21620	неочаквано върна се пак.
	Подразбрах, че препятствие има
	и че лесно не се то превзима.
	За да бъде добре защитена,
	тази бойница беше снабдена
21625	със преграда — при всяка атака
	длъжен бях да си служа с кривака.
	Ако някой ме видеше там,
	би си спомнил как Херкулес сам
	настървено с Как влизал във бой:
21630	до три пъти нападал го той,
	до три пъти отстъпвал назад,
	до три пъти присядал на хлад
	да отдъхне след труден отпор.
	И аз също видях много зор,
21615	едра пот ми изби по челото
	и бях много измъчен, защото
	отначало с преградата здрава
	не можах със успех да се справя.
	Изморен бях, така да се каже,
21640	като Херкулес, повече даже…
	Ала пак продължих — трака-чука —
	и направих там малка пролука
	със надеждата сам да успея
	таз преграда да преодолея.
21645	През пролуката тясна завчас
	по-широк път проправих си аз
	и си казах, че всичко ще сторя,
	но преградата сам ще съборя.
	И успях. Ала в таз цепнатина
21650	едва вмъкнах се до половина
	и наистина хвана ме яд,
	но не щях да отстъпя назад,
	та каквото и ще с мен да става.
	Със упорство сполучих тогава,
21655	без да губя надежда, все пак
	да наместя там своя кривак.
	Но отвънка дисагите бяха,
	двете чукчета все тъй висяха
	и все тъй тесен беше отворът.
21660	Още трябваше аз да се боря,
	съпротивата беше голяма,
	но съзнавах, че друг избор нямам,
	а доколкото виждах, оттук
	не бе минал до днес никой друг —
21665	във това място пръв влизах аз.
	А дали някой мъж оттогаз
	се е радвал на този късмет,
	аз не зная, ала занапред
	ще живея докрай убеден,
21670	че не бе идвал друг освен мен
	в този кът — пръв обикнал го бях
	и тъй много на него държах.
	Ако ти силно някого любиш,
	лесно вяра във него не губиш,
21675	та дори да го други петнят.
	Знам добре, че по този мой път
	следи никой не беше оставил.
	Ако аз се по него отправих
	и отворих онази пролука,
21680	то бе, тъй като само оттука
	можех сигурно стъпка по стъпка
	да достигна до своята пъпка.
	А сега чуйте как се държах
	в този случай и как сам можах
21685	да откъсна таз пъпка любима.
	От урока ми полза ще има
	вероятно и този от вас,
	който би се решил в даден час
	да отиде за пъпки и рози.
21690	Да се вслуша в мен най-вече този,
	който нивга не би пожелал
	да се случи със него провал.
	Според моя съвет се водете
	и със нужния такт подходете
21695	към целта, та от храста листнат
	да откъснете чудния цвят
	и от мене по-лесно дори.
	За урока не искам пари,
	но аз мисля, че много е важен
21700	и дано да не се той окаже
	непотребен за вас един ден.
	Туй е главното всъщност за мен.
	До любимия мой розов храст
	приближих се дотолкова аз,
21705	че да мога при първата стъпка
	да откъсна желаната пъпка.
	Но понеже ми беше тъй мила,
	не посмях да прибягвам до сила —
	_Добър Прием_ ме тъй посъветва
21710	и пред него положих аз клетва.
	С две ръце хванах клонката вита,
	клонка гъвкава като ракита,
	и взех пъпката леко да клатя,
	без да си от бодлите изпатя,
21715	че не би ми се инак удало
	да постигна целта си изцяло.
	Поразтърсих и другите клони,
	и то без да се нещо отрони
	или счупи, или навреди.
21720	Ала знаех добре отпреди,
	че не й ли засегна кората,
	не ще свършат успешно нещата.
	И най-после (с това ще привърша)
	аз разтърсих, но без да прекърша,
21725	моя пукнал се вече цветец
	и от него попада прашец.
	Подокоснах цвета във средата,
	за да му поразгледам листцата
	(нали исках за всичко да зная),
21730	и така ги разгърнах накрая,
	че цветеца напълно разтворих.
	И макар че в тоз случай грях сторих,
	_Добър Прием_ бе толкова мил,
	че не би ме за туй укорил.
21735	И тъй стана — остави ме там
	да си правя каквото си знам.
	Но все пак ми обърна внимание,
	че във случая мойто желание
	според него е май прекалено.
21740	Не постъпих тогава почтено,
	но нали лично той разреши ми
	да откъсна листцата любими.
	И понеже по всичко личеше,
	че успехът ми сигурен беше,
21745	аз се чувствах пределно щастлив.
	А на тоз, който бе отзивчив
	спрямо мен, бих желал в този час
	да изкажа признателност аз,
	както всеки един мъж почтен
21750	би направил. Аз бях задължен
	на мнозина, че ме подкрепиха
	и с такива неща ме дариха,
	че направиха ме по-благат,
	и от тоз, който бе най-богат.
21755	Затова свойта пъпка оставих
	за момент и възхвала отправих
	към _Амур_ и _Венера_, а също
	и към свитата им всемогъща,
	че на мойта молба те веднага
21760	отзоваха се… Нека помага
	Бог на всеки млад влюбен, готов
	да си следва сърдечния зов.
	За _Разумност_ не ща ида мисля,
	че от нейните козни ме втриса…
21765	Нека трижди да бъде проклето
	това злобно _Богатство_, което
	на мен достъп дотам забрани
	(добре все пак, че то настрани
	не поглеждаше, тъй че без страх
21770	по-навътре да вляза можах).
	Дано _Ревност_ и мойте врази
	до един да ги зло порази,
	че възпират голям брой младежи
	да достигнат до пъпките свежи!
21775	(Как ли _Ревност_ се пука от яд?).

	Аз откъснах любимия цвят
	и напуснах туй място, което
	очарова ми толкоз сърцето.
	Тъй се с роза сдобих… А навън
21780	беше ден… и аз станах от сън.

	Тук _Романът за Розата_ свършва.
P$
