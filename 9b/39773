	Веднъж трима братя от Барлета, вървейки през полето, открили един много гладък път, и целия кафяв.
	— Какво ли ще е това? — попитал първият.
	— Не е дърво — казал вторият.
	— Не са и въглища — обадил се третият.
	За да разберат по-добре, и тримата коленичили и близнали.
	Било шоколад, просто целият път бил от шоколад. Започнали да ядат едно парченце, после друго парченце, дошла вечерта, а тримата братя продължавали да ядат шоколадения път, докато от него не останало нито едно квадратче. И нямало вече нито шоколад, нито път.
	— Къде сме? — попитал първият.
	— Не сме в Бари — казал вторият.
	— Не сме в Молфета — обадил се третият.
	Не знаели просто какво да правят. За щастие, ето че се задал на връщане от полето селянин със своята каручка.
	— Аз ще ви закарам у вас — казал селянинът.
	Той ги закарал до Барлета, до вратата на тяхната къща. Като слизали от каручката, забелязали, че тя е от бисквити. Без да кажат каквото и да е, почнали да я гризат и не оставили нито колела, нито канати.
	Такива късметлии като тримата братя не е имало никога преди тях в Барлета и кой знае кога пак ще има.
