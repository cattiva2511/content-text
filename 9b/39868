>
	Събуждане — в пет.
	Седмици наред се будя в пет.
	Това означава, че съм спал около четири часа сън на касоразбивач.
	Ставам, блъскам се в стола, после в бюрото.
	В краката ми с тих звън се валя почти празна бутилка. Казвам „почти“, защото в нея плацика кафеникава течност, около глътка и половина. След малко бутилката е съвсем празна, а аз имам морски котки в корема.
	Излизам на балкона по слипове.
	Навън е мрачно, топло и лепкаво. От строежа на „Джонсън хауз“ се носи шум. Дребни фигурки на турски, гръцки и български гастарбайтери щъкат насам-натам, облечени в жълти оверали, с предпазни маски на лицата и облени в оранжева светлина, като под похлупака на огромен аквариум някъде на Марс.
	Работят ден и нощ.
	Работят събота и неделя. Ровят се в една грамадна дупка, пресечена от железни конструкции, а в ръцете им просветват оксижени: бяло, синкаво и зелено.
	Мистър Джонсън е американски архитект, копелдак на деветдесет и две години.
	На ухиления му портрет отсреща някой е нарисувал с червен спрей тлъст пенис между зъбите му: поздрав от работническата класа.
	Дъртакът, или по-точно екипът му, са решили да вдигнат идиотския си небостъргач точно под носа ми, тук, където преди се простираше равно поле и имах изглед до Чек пойнт Чарли.
	Връщам се в леглото.


	Напразни опити да заспя отново.
	Накрая не издържам. Ставам. Отивам в кухнята. Правя си чай. Препичам филийки. Мажа ги с диетичен маргарин, редуциращ холестерола (ха, ха!). Нарязвам испански домат, слагам върху филийките френски кашкавал и датски салам, сварявам рохко немско яйце. Къса, мъчителна закуска, завършваща с две лъжици сода бикарбонат и два аспирина „Байер“.
	Вземам мокър парцал и стриктно обърсвам с него балатума на цялата кухня.
	С друг почиствам от трохи и прах маса, шкафове и прозорци. Измивам двете чинии и чашата, вилица, лъжичка и нож и ги слагам по местата им.
	Междувременно е шест часът.


	Започва кашлянето и треперенето. Сърцето ми хлопа.
	Влизам в банята, запалвам цигара и си мия зъбите. Животните в стомаха ми стават неудържими. Закуската отива в тоалетната. Подпирам се известно време с ръка на стената. Сърцето ми съвсем бясно хлопа. Аритмия. Прикляквам и искам да го повърна в крачола си. То не желае да се изцеди през хранопровода и да влезе в крачола.
	Загасвам цигарата. По слепоочията ми тече пот.
	Лошо ми е.
	Много ми е лошо. Вие ми се свят. Вибрирам. Паля нова цигара. Не мога да поема дъх. Ако искам кризата да приключи, трябва да вляза в хола и да ударя една глътка от бутилката. Не, няма да го направя, няма да го направя. Няма да го направя! Разбира се, че ще го направя. Сърцето ми прави скок. Спира. Загасвам цигарата. Няма да го направя. Господи. Не мога да дишам.
	Така… сега е хубаво… Сега е наред. Изпих шльокавицата от миналата година, която ми подариха в Созопол. Гадост с вкус на смокини.
	Вземи самобръсначката и не се гледай.
	Бръсни се внимателно, подпирай с лява ръка дясната, за да не се заколиш!


	Това лице не е мое. То е подменено. По всяка вероятност е изровено от дюкяна на антикварен магазин, сред еврейски полумрак, под тежката миризма на гниеща хартия и предмети без значение. Майка ми не би разпознала това лице. Нито баща ми. Но те не са живи и няма защо да ме разпознават.
	Влизам във ваната: наказателни душове. Горещо-студено, студено-горещо. Горещо до полуда. Студено до крясък. Измивам банята с препарати до блясък и подреждам прибори за бръснене, кремове, одеколони и четки за зъби под огледалото.
	Нямам цигари. Пак нямам цигари! За кой ли път вече нямам сутрин цигари?
	Отивам до подлеза на метрото, купувам две кутии „Марлборо“, около осем сутринта е.
	Минавам през театъра. Портиерът вдига глава от вестника си и вяло ми кимва. Той е свикнал със сутрешните ми посещения. Познаваме се вече двайсет години. По принцип няма право да ме пуска, защото от половин година този театър не съществува. Сградата — да, но оркестър, хор, балет, певци и техника бяха закрити от общината на град Берлин, която няма средства за луксозната стока култура. Платиха ни обезщетение и ни биха камшика.
	Сутрин краката ми сами ме влачат тук, въпреки че е мъчително и болезнено. (Или точно заради това.)
	Влизам в оркестрината. Тъмно е, но аз си знам мястото: първия пулт на кларинетите. Мога да го намеря с вързани очи. Мирише на сценична прах, на костюми и завеса. На този пулт седнах съвсем млад, преди двайсетина години, като по чудо пуснат от церберите на българската „Концертна дирекция“. Без никакви връзки, само според изискването на немската комисия. Навремето ставаха и чудеса. Имам зад гърба си над двайсет хиляди концерти, турнета и представления. През цялото време съм бил болен само два или три пъти. Идвах на работа дори и със счупен крак. Цели три месеца. Ние всички живеехме в този театър като държава в държавата. От сутрешната репетиция до късна нощ, която завършваше в клуба при Елза. Не ни интересуваха промени и политика. Бяхме извън вихрушката. Бяхме извънземни. Сега сме от жалката армия на петте милиона и четиристотин хиляди безработни във федерална република Германия.
	Сега няма Елза, няма ги откачените диригенти, бог да ги убие, няма джем сешън, кокс, Кристоф, нищо.


	Няма я Ина. Вече два месеца и пет дни.


	Връщам се в пустия, огромен апартамент.
	Кафе, цигара.
	Позив за повръщане. Отново тоалетната: зелен, стомашен сок.
	Давя се още малко, пулсът ми минава сто и двайсет. Излизам на балкона да поема чист въздух. Откъде чист въздух? Втренчвам се в надписа на съседната сграда: „Имобилиен, Енгевелт“.
	Нощно време този надпис примигва неритмично и червеникаво, а буквата „И“ на „Имобилиен“ не свети. На покрива на сградата се ветрее избеляло червено знаме, което така и не проумях какво означава през всичките тези години.


	Нонстоп мисли за Ина, два месеца и пет дни мисли за Ина, едно и също, едно и също, едно и също и то ще ме довърши.
	Какво ли прави в момента в София?
	Отива ли на работа?
	Къде работи?
	С кого спи?
	Защо ме нападна?
	Защо ме е лъгала през цялото време? Защо живях всичките тези месеци с най-голямата откачалка на София? Защо аз? С какво го заслужих?


>
	* * *

	Защо аз?


	… Преди две години, след една убийствена обиколка с приятелите по всички пиано барове в столицата, попаднахме в джаз клуба на „Раковски“. Тогава светът все още бе наред. Бях в отпуск. От някакъв грък в Кройцберг бях купил едно раздрънкано „Ауди“ трета ръка, което ме дотъркаля до София и ние кръстосвахме нощните улици натъпкани в него като червеи в рибарска кутия.
	В клуба свиреше Хари Милинката.
	С Милинката не се бяхме виждали повече от десет години, от времето, когато духна в Дания с Патрата и Коло Бемката. Тримата бяха изкарали половин година в някаква кръчма в Копенхаген и когато срокът на договора изтекъл и дошло време да се връщат в България, Хари свил мръсния номер. Сума ти време след това Патрата и Коло не видяха бял свят и свиреха само по Черноморието, но бързо му простиха. С музикантите е така.
	Сега Милинката се бе върнал от желирания си Копенхаген за няколко седмици и свиреше в това клубче за свой кеф и за кеф на приятелите. Всички бяха тук — „папа“ Стефан и Ваньо Хармониката, Еди, Кристиан, Светльо Бокса, Светла и Тони, а също и куп нахакани младоци, чиито физиономии не познавах.
	Милинката правеше чудеса на „Хамънда“ и изтръгваше от него невероятни ефекти. За тези десетина години се бе развил и навил като пружина на матрак. С една дума — музикант от класа.
	Някой ми тикна в ръцете сакс. Май че папа Стефан. Май че беше неговият собствен.
	Застанах до Хари, той се обърна, ухили се и вдигна за миг палец.
	Бе надебелял поне с двайсет кила и имаше гуша на пеликан, но очите му бяха все тъй кръгли и лукави, а пръстите — дълги, тънки и бързи.
	Знаех, че ще засвири вариация по „Хонки тонк“, а ла Колтрейн. Навремето, още в консерваторията, се забавлявахме да свирим часове наред това парче, пълно с подводни камъни и хармонии, преплитащи се като паяци в любовен клинч.
	— Всичко е въпрос на екстаз, кюрд! — изкрещя между две безумни модулации Хари. Лафът също бе от времето, когато светът беше наред. Трябваше да отговоря, че екстазът е в самата фраза, а всичко друго е метастаза.
	Такива ги ръсехме в палеолита, когато морето ни бе до колене, джазът влизаше в кръвта ни като отрова на кротал и ни всмукваше в черната си дупка, а ние бяхме щастливи като онези маймуни, как се казваха, с червените задници.


	В началото си подхвърляхме темите леко и небрежно, като двама профитенисисти, които загряват. Постепенно Милинката захапа и започна да ме пързаля нагоре-надолу по гами и хармонии, а аз се мъчех да отгатна с такт по-напред в кой джендем на импровизациите ще ме вкара в следващия миг и отгатвах; пързалях го и аз, надувах свирката и разлагах мелодията хроматично на съставните й части, събирахме се и се разделяхме, пускахме си музикални шеги и капани, които всички фиркани до козирката и наблъскани по сепаретата стари муцуни разбираха и оценяваха, а младоците гледаха озадачено, защото си имаха свои собствени номера и закачки. Той бе възприел маниера на Джими Смит, бе загърбил акордовото свирене и прокарваше бързи и задъхани бибоп линии, подсилени от бляскав и режещ саунд, какъвто отдавна не бях чувал от жив органист. Накрая Хари удари рязко един увеличен септакорд за финал и ми остави каденцата, която аз въртях близо три минути, модулирайки и вдигайки се с половин тон все по-нагоре и по-нагоре, и когато изчерпах модулациите, скъсах мелодията по средата като лист хартия, с прощален писък в четвърта октава, който минава през душата, като свръхзвуков изтребител в облак.
	— Хайл Хитлер, кюрд! Свириш като Гьобелс. Извади ми душата — изпъшка Хари, триейки врат и чело с пешкир.
	— Лявата ти ръка все още не знае какво прави дясната — отвърнах в същия стил. — Стига с тази Библия. Чети Андерсен. Написал е страхотен учебник за акордеон.


	В този миг, както си разменяхме с Милинката дребни реплики, я видях. Седеше на високото столче до бара със Светльо Бокса и отпиваше от питието си.
	Светльо й шепнеше нещо на ухо — ясно какво може да шепне един музикант на едно дългокрако неземно, с огненочервени, вълнисти коси до кръста, устни на тромбонистка и зелени очи като два сатъра. Не бих казал, че ме удари индианската светкавица, но сатърите ми разцепиха мозъка като тиква.


	… Ужасната й, огромна липса. Невероятно самотен съм. Страхувам се от смъртта. Когато ходя по улиците, гледам да съм в близост до сградите: ако получа внезапен инфаркт, тялото ми да се опре до стената и да се смъква постепенно на земята, а не да пльосна като чувал и да си разбия физиономията.
	Депресия, стрес, алкохол и по три кутии цигари дневно. Нямам желание за нищо. Нямам цел, нямам стремежи, нямам смисъл. Ужасявам се от бъдещето, от старостта, от безперспективността. Равносметките са жестоки и разбиващи. Този свят и този живот са сън под наркоза. Аз съм зомби.


>
	* * *

	Онази вечер седяхме с Ина на високите столчета в бара, докато се зазори. Светльо великодушно ми отстъпи мястото си и изчезна някъде в тълпата. Музикантите се сменяха на подиума. Само Милинката бе несменяем. Сякаш искаше да изсвири от душата си цялата музика, която бе насъбрал там през дългите, лишени от екстаз години в луксозната пудриера Дания. Младоците също се качиха по едно време при него и бяха прекрасни.
	За какво си говорехме, докато смучехме фалшивото шотландско уиски? — не помня вече. За обединена Германия, която слабо ме интересуваше, за живота в театъра, който не бих заменил за три обединени Германии, за абсолютно побърканата ситуация в България, която простаци и демагози наричаха „демокрация“, за работата й в някакъв вестник, където тя била рекламен агент и колко е трудно да склониш мутрите от банките да пуснат някой лев за реклама…
	Но като я гледах как седи на столчето до бара с тази къса пола, която по-скоро бе препаска на папуас, и как между дългите й бедра блещукаше с черни искри триъгълникът на слипа й, и как дебелата й, червена коса падаше на равни вълни над източеното й по азиатски яркозелено око със зеница като точица, а тя я отмяташе с пресметнат, елегантен жест на тънката си ръка… и тези ситни, еротични лунички около предизвикателното чипо носле, посипани нехайно по кожата, бяла като корем на пъстърва — по дяволите, едва ли беше толкова трудно да измъкне от банкерските мутри куп мангизи за скапания си вестник.
	Всички познаваха Ина. Всички се изредиха да идват на бара — целувчица по едната бузка, целувчица по другата, отъркване на нослето — „Как я караш, бейби?“ — и въпреки че повечето от старите колеги любезно ме разпитваха и мен как я карам в шибаната Германия, чувствах, че притегателният пункт е тя.
	Странно може би, но това ми доставяше удоволствие. Ина бе еднакво мила с всички. Гласът й — дълбок, кадифен и със сребристи интонации в горния регистър напомняше звука на английски рог, свирещ бавна и протяжна мелодия. Този глас се увиваше около тялото ми и падаше меко и на нежни гънки по него като тюлена материя, като съзвездия от цветни мехурчета, блещукащи на лунна светлина.
	Към четири сутринта успяхме да се измъкнем — както си мислех — незабележимо. Сега съм по-склонен да вярвам, че всички са ни забелязали, но тъй като случката е била част от програмата, никой не е счел за нужно да променя хода на събитията.
	— Накъде? — попитах делово, след като се натоварихме на аудито.
	— „Екзарх Йосиф“, до църквата — отговори тя също тъй делово.
	Това някак ми хареса. Направи ме сантиментален. Аз съм роден на „Искър“, само една пресечка над „Екзарх Йосиф“, и цялото ми детство е преминало в тази стара, прашна махала. Ина очевидно бе пришълец, защото нямаше как да не знам, че живее тук. Всяка къща и почти всеки обитател са ми познати от миналото. Аз съм олдтаймер.
	Оказа се, че тя живее в къщата на Митко Хубавия, само че той бе на първия етаж, а тя — на четвъртия. Ина не познаваше Митко, както и предполагах. Ние завършихме навремето заедно първа гимназия на „Стара планина“, после Митко стана оператор в киното и заби в Канада, където следите му се губят.
	Половината от едностайния й апартамент бе зает от огромно легло. Завивката му бе отметната, белите постели светеха матово в полумрака. Библиотека, телефон, маса с три стола в ъгъла, кухненски бокс. Баня.
	— Ще вземеш ли душ? — въпросът й прозвуча съвсем естествено, сякаш ме питаше дали искам кафе и да ми донесе ли сутрешния вестник.
	Също така естествено свалих тениска и джинси, събух слиповете и се упътих под душа. До огледалото имаше чаша, в която стърчаха неразпечатани четки за зъби. Дълго си мих зъбите и си жабурках устата. Уискито менте клокочеше в стомаха ми. Помислих си дали да не го изкарам оттам, но шумът щеше да се чуе в стаята.
	Пуснах наказателните душове и дълго стоях под жестоката струя. Мъчех се да не мисля. Каденцата отново нахлу в главата ми. Спрях душа точно на онзи пронизителен, последен тон в четвърта октава. Чувствах се съвсем добре.


	Когато влязох в стаята, тя лежеше в средата на огромното легло, с коси като пламъци, пръснати по възглавницата, а завивката се бе смъкнала на пода. Бе облечена в нещо като бяла лекарска манта, разкопчана до последното копче. Сложи ръце под дългата си шия и разтвори бедра. Къдравите й, червеникави косъмчета прозираха през мрежестия слип, а едрите й, крушовидни гърди с розови зърна излизаха три четвърти от тънката лента на черния сутиен. Дебелите й устни се разтвориха. Върхът на езика й пропълзя по тях.
	— Ела — прошепна тя. — Бавно.
	Много бавно се наведох над нея, целият стърчащ. Имах чувството, че лягам върху китайска ваза. Точно когато телата ни се докосваха, тя се извърна настрани и легна по корем. Паднах до нея. Сърцето ми бясно тупаше.
	Тя се надвеси над мен, вкара палци в лентата на сутиена си и я смъкна надолу. Гърдите й, ухаещи на пъпеш, се залюляха пред лицето ми, а набъбналите й зърна докоснаха устните ми. Вдигнах длани да ги обхвана, но тя изшептя:
	— Няма да правиш нищо. Няма да мърдаш. Няма да ме докосваш. Повтори…
	— Няма да правя нищо…
	Ина легна върху мен и прокара език по клепките, носа, устните, шията ми. Тялото й продължаваше да се смъква надолу по моето. Беше влажно и лепнеше. Тя засмука зърната на гърдите ми — първо лявото, после дясното, вкара ги между зъбите си и леко ги стисна. През тялото ми премина гърч. Езикът й кръжеше около вдлъбнатината на пъпа, влизаше и излизаше оттам, а пенисът ми, набъбнал до невероятни размери, се търкаше в люлеещите й се гърди и ги мокреше с лепкавата си слуз. Тя нежно пое главичката му с долната си устна. Обви го с шепа и го облиза. После затвори и горната около него и започна ритмично да върти глава, стискайки и разпускайки шепата си. Застенах и затреперих.
	— Няма да мърдаш — прошепна за миг и пак го засмука. Този път до основата и аз се изумих, как е влязъл целият в устата й и докъде е стигнал в гърлото й. Същевременно тя отмести с два пръста ръба на слипа и започна да разтрива клитора си, да вкарва пръстите си вътре и да ги изкарва навън с онзи нежен, мляскащ звук, от който сетивата вибрират и съзнанието потъмнява. Опря ги до устните ми и аз ги облизах; имаха странен, леко сладникав вкус на варен кестен. Тя изсмука пениса ми, извади го от уста и започна да го масажира с шепа, стискайки и разпускайки пръсти. После се наведе и ме целуна, вкарвайки език дълбоко в гърлото ми.
	— Само ще гледаш — прошепна пак — и нищо няма да правиш… Повтори…
	— Нищо няма да правя…
	Шепотът й ме замайваше и аз се чувствах странно олекнал и безволев, с единственото желание да го вкарам най-сетне вътре в нея и да се излея, излея чак до корена на родословното си дърво…
	Тя се протегна и отвори вратичката на шкафчето до леглото. Извади дебел черен вибратор. Облиза го. Отново започна да гали с върховете на влажните си пръсти пулсиращата ми главичка. Стисна я леко и на върха й се появи едра, седефена капка. Тя я обра с пръст и я размаза по върха на черния член. Застана над мен, обхванала с бедрата си гърдите ми, отмести пак слипа си и затворила очи, започна да вкарва главичката на вибратора между устните на розовия си клитор, движейки го напред-назад. Инструментът тихо зажужа, а тя застена. Главичката хлътна вътре. Лека-полека целият грамаден, треперещ изкуствен пенис потъна в нея, а тя започна да мачка с пръстите на лявата си ръка зърното на гърдата си.
	— Искаш ли да ми го вкараш… сега? — гласът й звучеше с цяла октава по-високо.
	— Да…
	— Къде?…
	— Където искаш… Навсякъде…
	— Кажи го…
	— В устата… отпред… отзад… между гърдите…


	Тя извади вибратора и по вътрешната страна на бедрата й, от разширената й дупка, потече лепкав сок. Хвана пениса ми, насочи го към отвора и ловко го вкара вътре. После седна върху него, а аз, не можейки вече да издържа, я обърнах по гръб, краката й се качиха на раменете ми и аз потънах целият в нея, чак до топките.
	В момента, в който тя, стенеща и хлипаща, усети, че ще се изпразня, се отдръпна бързо, хвана го с две шепи и отново го налапа до основата.
	В този миг аз се излях до последната фибра, излях се като варел, като потоп, спермата ми препълни устата й и потече на вади и локви по бузи, шия и гърди.
	Тя я размазваше с длани по лицето си и по цялото си тяло, събираше капки в шепа и ги размазваше върху клитора си, а аз се изливах, изливах, изливах, докато не чух онзи финален, разкъсващ звук от каденцата, зад който вече няма никакви звуци, музики, светлини и усещания.


>
	* * *

	В отчаяните ми опити да преодолея самотата и абсолютната си безжизненост се навивам, че харесвам Сара. Търся заместител. Държа се глупаво.


	Но Сара не може да я замести.
	Сара е една глупачка на двайсет и три години, т.е. двойно по-млада от мен. Това би трябвало да ме ласкае, ако не ми бе напълно безразлично.
	Сара е дъщеря на бившия търговски представител на България към посолството, който я оставил след мандата си да следва тук право. Това се е случило преди шест години. До този момент баща й плаща всеки месец някаква лепта от не знам коя държава, май че Индонезия, където излежава поредния си мандат.
	Това я кара да си мисли, че е привилегирована. Сара е агресивна и амбициозна като сперматозоид. Успяла е да завърши правото за три години. Сега следва политология. След като завърши и това, по стара семейна традиция ще следва дипломация.
	И така — докато баща й не каталяса и не ритне камбаната. Или пък докато Сара не чукне петдесетака и не констатира, че докато се е мъчила да изконсумира до кора цялата Александрийска библиотека, нейните връстници са превзели отдавна властта и са превърнали Европейския съюз в още по-грандиозен курник.


	Забележителното при Сара, е, че е с около две глави по-висока от мен. А аз не съм от най-ниските. Мощните й, дорийски бедра започват някъде на нивото на раменете ми. Главичката й е малка като на праисторически гущер. Косата — права, черна и дълга — стига до монументалния й, изхвръкнал като на птицата щраус задник. Сара има къс гръден кош, на който се люлеят две бели, грамадни, кръгли вимета, мечтата на всеки дояч. Черните й очи с дълги клепки изглеждат като динени семки върху дребното й като юмрук лице.
	Със Сара се запознах наскоро в българската кръчма на Янко от Ванзее, където се събират безработни като мен, сутеньори, нелегални шерпи от Кърджалийско, български студенти, зъболекари, преквалифицирали се на козметични хирурзи, и всякаква отчаяна сган. Имаме дори и няколко художници и един скулптор, който от десетилетие насам лее от бронз една й съща Пиета с асиметрични цици и шитка уродливия метеорит на закърнели богати бабички от Целендорф като бонус към чукането.
	Отначало Сара се заяждаше с мен (нали не съм безизвестна фигура в кръчмата) на всякакви теми, а аз, опустошен и разбит като вехта скоростна кутия, я черпех с гроздова и мънках. Като видя, че не може да ме изкара от летаргията, тя изведнъж смени металната бленда на гласа си и попита с ангелско гласче:
	— А къде, апропо, е червенокосата бяла акула, с която си пиете кафето сутрин в „Айнщайн“?
	(Ина ме бе напуснала само преди месец и аз все още се чувствах като ембрион във формалин.)
	Наведох се над масата и дадох знак, че искам да й кажа нещо на ухото.
	— Сега, Моби Дик — зашепнах заговорнически, — искам да идеш в тоалетната — в мъжката, разбира се! — и да си свалиш гащите. След това ще ги пъхнеш в дамската си чантичка. После ще вземеш ей това — подадох й жълтото си „Зипо“, — ще го вкараш в кайсията си, ще се върнеш тук и ще ми запалиш цигарата. Хайде!
	Тя ме пронизваше с двата си черни шиша, сякаш се мъчеше да ме накара да избухна в пламъци, като в „Шайнинг“ на Стивън Кинг. Аз обаче не се подпалих. Изминаха две дълги минути.
	Сара стана от мястото си и се отправи към тоалетната с олюляваща се походка. Не беше от гроздовата.
	Нямаше я цели пет минути. Извадих цигара. Тя се появи на вратата със същия изцъклен поглед и все така нестабилна в краката.
	Седна, поднесе зипото под носа ми и го щракна. Запалих. Взех го и го помирисах.
	Да.
	Опипах коляното й под масата. Боже мой, колко плът. Запълзях с пръсти нагоре. Напипах дълги косми. Проврях показалеца и средния си пръст през гъсталака и нахлух в мокрия отвор. Тя не мърдаше. Погледнах я. Лицето й бе порцеланово. Погледът — втренчен и немигащ, като на анаконда. Около нас се носеха смехове, псувни, гърлени звуци.
	— Искаш ли да ми зададеш още някой въпрос, Моби Дик? — попитах, продължавайки да масажирам клитора й под масата.
	Тя кимна бавно в знак на отрицание.
	— Да тръгваме тогава.


	Докато пристигнем в пустия и излъскан по аптекарски апартамент, Сара отново набра самочувствие и бе склонна към дискусии. Нямах нищо против. От толкова време между тези стени не бе звучала човешка реч. Тя седна на дивана в хола и тъй като там нямаше място за безкрайните й крака, ги вирна на масичката като истински американски политик. Аз донесох бутилката уиски, вода и лед, поднесох й чашата и седнах на креслото срещу нея. Гледката на Булонския й лес не ме смущаваше, но знаех, че по някое време щях да й предложа да се обръсне. Попитах я иска ли музика. Тя искаше Стравински. Да слушаш в един през нощта Стравински на приглушена светлина и като фон на неангажиращ разговор е храбро и тъпо. Пуснах й „Похожденията на безпътния“ и както предполагах, тя нямаше капка представа от материята.
	— Ти си първият музикант в живота ми — откри партията тя. Винаги съм се чудела що за хора сте вие, музикантите. Ходите смешно облечени, изолирате се от света и нямате понятие от нищо, освен от вашата музика.
	— Какво ни е смешното на облеклото?
	— Ами… обличате се като негри. В крещящи цветове. Носите шапки. Ето, ти например си обул бели обувки. Кой нормален човек ще обуе бели обувки? Това го правят само хора, които искат да привлекат вниманието на обществото. На които им куца самочувствието. Моят контакт-партньор никога не би обул бели обувки.
	— Как се облича твоят льольо?
	— Носи дискретни костюми и дискретни вратовръзки. Той завърши международни търговски отношения в Лондон и сега кара стаж на Уолстрийт. А е само на двайсет и осем години. Представяш ли си какво бъдеще го очаква след две-три години?
	— Той вкарвал ли ти е зипо в сливата?
	— Не, той не ми е вкарвал никакви предмети във вагината. Такива дивотии могат да хрумнат само на един музикант. Но мога да ти кажа, че е изключителен любовник. Все пак е в разцвета на силите си, нали?
	— Защо не се ожените и не му народиш половин дузина малки юпита? Ти също си в разцвета на силите си.
	— Ти луд ли си? — ужаси се Сара. — Чуваш ли се какво говориш? Бракът е абсолютно компрометирана институция в съвременния свят! На коя планета живееш? Женили са се по ваше време. За нас е важно развитието на обществото, персоналното усъвършенстване, кариерата. Но не в републикански мащаб, както е случаят с вашето поколение, което е свикнало да вегетира между четирите страни на една държава, а в европейски и световен. Ето — моят контакт-партньор винаги може да стане поне заместник-министър в България, но за него е много по-важно да проучи механизмите на Уолстрийт и как функционира световната банка. Чувал ли си нещо за световната банка?
	— Не. Можеш ли да ми уредиш кредит?
	— Ама ти… наистина си съвсем бос! Световната банка не дава персонални кредити! Ако например държавният резерв на Германия…
	— Зарежи в такъв случай световната банка. Не си заслужава да говорим за нея.
	— Целият свят крепи финансовите си взаимоотношения на…
	— Зарежи я, казвам ти! — повиших тон аз. — Кое й е световното на тази банка, щом не може да ми бутне един малък кредит? И не пий на екс, това е уиски, не е чай от лайка.
	— Моят контакт-партньор не слага капка алкохол в устата си. Неговите приятели също. Самата аз много рядко употребявам твърди напитки, защото нямам нужда от стимулатори. Вашето поколение е свикнало да се налива неконтролируемо, за да притъпи проблемите си, но както знаем, това не е никакво решение.


	(Виж, тука беше права. Моето поколение наистина е изпоркало поне един Атлантически океан, без да предизвика никакви сътресения в екологично отношение, освен едно — че в резултат на пияната му тиква се пръкнаха тези мискини.)
	— Виж какво, Сара. Писна ми да говорим за твоя льольо и мойто поколение. Нямаш ли друга тема?
	— Можем да обсъдим римското право или английската конституция.
	Станах, отидох до банята, взех ножица, бръсначка, пяна, кърпа и одеколон, върнах се в хола и ги тропнах на масата.
	— Какво сега? — зяпна Сара. — Да не е време за сутрешния ти тоалет?
	— На теб ти е време. Сега ще се обръснеш.
	— Да се бръсна? Аз? — тя инстинктивно опипа брадата си.
	— Не там, Моби Дик. Тук. — Аз посочих междукрачието й.
	Лицето й придоби порцелановия вид, а погледът й отново се изцъкли. Настъпи мълчание. Смених диска на Стравински със Стен Гец.
	— Хайде де!
	— Няма да ми викаш Моби Дик.
	— Няма.
	— Това… ще те възбуди ли?
	— Нека да се оставим да бъдем изненадани.
	— Моят контакт-партньор никога не е…
	— Това е разликата в поколенията. Ще видиш как ще те освежи.
	— Не мога. Никога не съм го правила.
	Отместих масичката и клекнах в краката й. Разкопчах полата й и след известни трудности успях да я изуя. Повдигнах мощния задник и сложих кърпата под него. Разтворих огромните бедра и набрах в шепата си кичур. Звукът на ножицата бе като глисандо на цимбал. Втори кичур. Трети. Все едно че стрижех главата на поп идол от мойто поколение.
	— Ще ти преча ли… ако си налея още? — тя дишаше на пресекулки.
	— Не мисли за мен. Мисли за английската конституция.
	Напръсках я обилно с пяна и я размазах с длан по цепката и свивките на бедрата. Накарах я да си качи стъпалата на леглото и да се разкрачи. Изглеждаше така, сякаш в нея се бе изпразнил кон. Започнах внимателно да я бръсна със самобръсначката, като гледах да не докосвам клитора й, който бе подал червеното си езиче от цепката. Когато свърших, тя наистина изглеждаше като кайсия — обла, издута и розова, със съвсем нежен мъх. Обрах остатъците пяна с кърпата, сложих в шепата си две капки афтършейв и я намазах. Сокът й бликна от дупката и се смеси с афтършейва. Разнесе се миризма на мускус. Наведох се, разтеглих леко с пръсти зачервените й долни устни и прекарах езика си по продължение на цялата разтворена цепка. Имаше тръпчив вкус. Засмуках клитора й, масажирайки го същевременно с език. Сара извика и си запуши устата с длан. Издаваше жални, приглушени звуци, като че ли оплакваше нещо или някой.
	— Правят ли такива неща на Уолстрийт? — попитах я.
	— Стига с този Уолстрийт…
	— Хайде да спрем дотук — предложих делово, изправяйки се. — Нека не загърбваме развитието на обществото, персоналното усъвършенстване и кариерата в международен мащаб.
	Сара отвори очи. От тях потекоха сълзи. Домъчня ми за миг. Но бързо ми мина.
	Тя стана, извади слипа от чантата си и го обу. Нахлузи полата и тръгна към вратата, олюлявайки се. Отвори я, погледна ме през рамо и каза равно:
	— Ти си идиот. Абсолютен психопат. Аб-со-лю-тен.
	Блъсна я зад гърба си и изчезна. Бе загубила този рунд. Нещо ми говореше, че пак ще се появи.
	Взех прахосмукачката и изсмуках космите й от под и диван. Извадих кесията, излязох на балкона и я изтърсих. Вятърът пое космите от пещерата на Сара и ги отнесе в посока „Джонсън хауз“.


	Дали да не й се обадя в София?
	Ами ако е с някой в леглото? Това е почти сигурно.
	Какво като е с някой в леглото? Ще стане.
	И ще те унижи. Ще те разбие. Ще се наливаш цяла нощ.
	Така и така ще се наливам цяла нощ.
	Това решава ли проблема?
	Ах, върви по дяволите. Да, решава го! Поне до утре…
	Какво е това „утре“?


>
	* * *

	Не се обадих два дни на Ина, въпреки че поне сто пъти набирах телефона й до предпоследната цифра. Не че ме е спирал здравият разум. Много малко музиканти познавам, които разполагат със здрав разум, и те обикновено не стават за върбова свирка.
	Спираше ме по-скоро някакъв инстинкт. Предчувствие за тъмна опасност, въпреки че точно инстинктите ме караха да се върна на „Екзарх Йосиф“ с възможно най-голямата скорост, да изкача на един дъх стълбите до четвъртия етаж и да…
	… и да — какво?


	Онази нощ аз не дирижирах музиката. На мен ми бе отредена ролята на безгласия паж, който обслужва примадоната, докато тя изпълнява виртуозно колоратурната си ария.
	Това ли е, което ме смущаваше?
	Едва ли… След толкова години, прекарани в театъра и по джаз сцените на цяла Европа, имах зад гърба си достатъчно преживявания и опит с жени от всякакъв калибър, раса, темперамент и техника.
	Имал съм красиви и грозни, истерични и кротки, нежни и недодялани, умни и глупави, шептящи и ревящи, тънки и дебели, ясни и загадъчни…
	Но Ина не се вместваше в тези категории.
	Истината е, че никоя друга досега не бе успявала като нея да ме накара да изпитам безсъзнанието, пълната самозабрава и екстаза. През онази нощ, или по-скоро утро, аз почувствах и преживях обратната страна на секса, която — сега знам със сигурност, знам го с всичките си сетива! — е смъртта.
	И не онази страшната, грозната, неприемливата смърт, от която всички се ужасяваме, а светлата, доброволна и желана, добрата смърт, сладостната смърт — като разтваряне в универсума, като пътешествие към ядрото на слънцето, като изпаряване в етерното пространство…
	И това — без любовни трепети и душевен гърч!
	Ина бе опасна като хероин.


	На втория ден вечерта пиехме със Светльо Бокса питието си в „Радисън“ на Коня и бъбрехме за стари времена и стари познати.
	На третото уиски го попитах какво може да ми разкаже за Ина.
	— Какво искаш да знаеш? — отговори той без желание, рисувайки с пръст мокри кръгове по масата.
	— Чукал ли си я?
	— Разбира се, че съм я чукал.
	— И Дани ли?
	— И Дани.
	— А Бемката?
	— И той. Хей, какво си ме заразпитвал? — ядоса се Светльо. — Нали и ти я чука? Би трябвало всичко да ти е ясно.
	— Откъде се появи?
	— Де да знам. Просто изведнъж беше тук. Пада си по музиканти. Ходи по концерти. И на репетиции идва понякога. Главата й разбира от джаз повече от твойта и мойта накуп. Ако питаш мен, стой по-далече от нея.
	— Защо?
	— Помниш ли Йоси Мастиката?
	Йоси Мастиката беше феноменален китарист от времето на „Чикаго“ и „Блъд, суит енд тиърс“.
	— Е?
	— Е — и това е… Рипна от седмия етаж.
	— Кога стана това? — настръхнах. Навремето често сме свирили с Йоси заедно, даже преди две години се срещнахме на един джем сешън в Хамбург, където той побърка с цигулковата си техника дори и солиста на „Сити“ бенд. Беше скромен, кротък и усмихнат и се напиваше от една мастика. Напиеше ли се — черпеше цялото заведение и изхарчваше хонорарите си за месец напред. Бог да го прости Йоси.
	— Преди около година.
	— Какво общо има това с Ина?
	— Беше го побъркала. Ходеше като лунатик. Ръцете му трепереха и накрая никой не го вземаше на турне. И за кръчма не ставаше. Тя му би шута. Дотук беше с Йоси.
	— Може и да не е било заради нея?
	— Може… Но понеже питаш, ти казвам. Стой по-далече.


	На третия ден сутринта Ина се обади.
	Смънках едно полугузно-полутроснато „хей, здравей, как си?“, но колената ми омекнаха и седнах на леглото до телефона.
	— Реших да ти дам шанс да се извиниш, че не се обади да ми благодариш за прекрасната нощ. Или може би не си преживял прекрасна нощ, Чарли? — Телефонният й глас бе с едро вибрато в ниския регистър, който тя предпочиташе, и по кремонски звънлив в трета позиция, която пък бе избрала за прелъстителните интонации.
	— Чарли?
	— Паркер. Ти свириш мелодията по вертикала, като Чарли Паркер. Слушах много внимателно и реших, че музикант като теб заслужава да преживее една нощ с жена като мен. Или съм се лъгала, Чарли?
	— Лъгала си се.
	Не знам как се откърти от устата ми, но се почувствах по-стабилен и дори малко горд.
	— Аха. Ще видим. Точно в седем вечерта ще бъда в клуб „Атлетик“. Постарай се да бъдеш точен. Нали вие от Германия сте точни? В седем и една минута си тръгвам — и затвори слушалката, без да ми даде възможност да реагирам.
	Половин час набирах бесен телефона й, но оттам ми даваше само свободно.
	По вертикала?
	Какво, по дяволите, знае тя за вертикала и мелодията? Какво и грее рижавата кратуна от сакса на Чарли Паркер? Това да не й е черният вибратор?
	Но очевидно нещо грееше, да се провали в ада! А колкото до вибратора — с какво толкова ме дразнеше, този вибратор? Та аз не съм пуритан! Да не би да виждам за първи път сексиграчки?
	Постепенно започнах да схващам. Не ме дразнеше играчката, а безцеремонният начин, по който ме направи свидетел на свободата в сексуалния си живот.
	По дяволите, а трябва ли да има церемонии? Защо това да ме дразни?
	Защото ми отне инициативата. Затова. Е?
	Е. И?
	Не ми ли беше хубаво?
	Опасна е, тиктакаше нещо в мозъка ми. Внимавай! Опасна е. Ти не си й на нивото. Никъде няма да ходиш, чуваш ли?


	Точно в седем без десет бях в клуб „Атлетик“ пред едно уиски с минерална вода. Седях в дворчето на една маса-двойка, до малкото изкуствено езеро, а в бръшляна над главата ми шумяха тайнствени насекоми. Бях нервен и превъзбуден. Август бе към края си, отпускът ми приключваше и в Берлин започваше новият театрален сезон. За първи път ми се искаше да съм вече там, сред познатата атмосфера, да се разхождам вечер по „Унтер дер Линден“ или в Пренцлауер Берг, да пия халба бира в някоя ъглова кръчма на двеста и петдесет години или да вися в „Парис бар“ с ексцентричните художници, музиканти и писатели, които току-що са се върнали от Филипините, Канарите или Сейшелските острови и имат какво да разправят.
	Години наред живеех този живот с малки паузи в отпуските и той ми харесваше. Мразя промените. Те ме плашат.
	Точно в седем червеникавата експлозия на косата й огря дворчето. Дъхът ми секна и от главата ми се изпариха музиканти, Филипини, „Унтер дер Линден“ и двеста и петдесет годишни кръчми.
	Поклащайки елегантно бедра, Ина вървеше със ситно стакато по плочника, по-скоро плуваше като венецианска гондола. Масленозелената й копринена блузка хармонираше изящно с цвета на очите й и бе разтворена до третото копче, така че всеки да може да види и чуе метрономното движение на крушовидните й обли гърди — цък-цък… цък-цък… цък-цък…
	Къса, също така зелена пола стягаше бедрата й, две педи над колената на голите, сластни и безмерни крака. Сигурно съм зяпал глупаво, защото Ина сухо и почти със съсък попита:
	— Е, какво, мистър Паркер? Ще зяпаш ли или ще ме поканиш да седна?
	— Разбира се… — изправих се недодялано и за първи път видях, че е висока почти колкото мен. — Заповядай. Какво ще…
	— Същото.
	Докато чакахме да й донесат питието, се оглеждахме един друг като двама боксьори тежка категория, които чакат гонгът да звънне. Обърнатите й устни бяха леко изкривени в насмешлива усмивка. Зениците й се бяха свили до съвсем малки точици, ако това въобще бе възможно. За миг в съзнанието ми се мярна споменът за Артур Таубе — един грамаден хорист и мой приятел от театъра, който получи шизофреничен пристъп по време на представление. Когато отидох да го посетя след две седмици в лудницата, имаше същите зеници.
	— Харесва ли ти това местенце? — нехайно попита тя.
	— Очарователно.
	— Тук често идвахме с Йоси.
	Ударът ме свари неподготвен. Трябваше да ми броят до десет.
	— Какъв Йоси? — дори в собствените ми уши въпросът прозвуча фалшиво, като през окаяната цев на разсъхнат фагот.
	— Същият, за който вчера сте си говорили със Светльо. Същият, с когото сте имали джем сешън в Хамбург. Аз знам много неща за теб, мистър Чарли! Накрая — същият, с когото живях цяла година и той скочи от седмия етаж.
	Ах, Светльо, копеле такова, бастард! _Fuck you!_
	— Знаеш ли какво, майн хер? Никой, освен мен самата не може да ти даде по-точни сведения с кого съм спала. С най-тънки подробности. Удоволствието е в детайла. Колкото твое, толкова и мое. — Тя отпи от уискито с видима наслада, вдигна чашата си и примижавайки, разгледа лицето ми през нея. — Хайде, питай. Затова съм тук.
	— Добре. — Реших, че трябва да мина в настъпление, въпреки чувството, че ситуацията ми се изплъзва. — Имам ли приятел, с когото не си спала?
	— Имаш ли въобще приятели? — контрира тя.
	— Това не е отговор. Но ще ти кажа. Да, имам приятели. Всички по-известни музиканти в този град са ми приятели.
	— В такъв случай съм спала с всичките ти приятели.
	— Но защо? — удивих се искрено. — От колекционерска страст? От снобизъм?
	— Може пък да е само страст, как мислиш? Ако си забелязал, аз съм жена. Стопроцентова. Страстна жена. Или такива нямат място в германската ти ценностна система?
	— Остави германската ми ценностна система — ядосах се. — Защо все музиканти?
	— Ще ти кажа. — Тя огледа съседните маси, наведе се и зашепна в лицето ми: — Хрумвало ли ти е някога да погледнеш на жената като на музикален инструмент? Цигулка, арфа, саксофон, обой, орган, виолончело? Е! Аз съм това. Понякога съм цигулка, понякога арфа, друг път обой, доста често виолончело и съвсем рядко орган. Ти знаеш, че съм един добър инструмент. Това, което обаче не знаеш, е, че съм благороден. Майсторски. Аз съм шедьовър, Чарли. Когато съм цигулка, съм Страдивари. Когато съм саксофон или тромпет, съм Зелмер. Ако имам късмет да съм орган, съм Зилберман орган. Кой може — или по-скоро — кой има право да свири на благородни инструменти, майн хер? Сещаш ли се? — точно така: само най-добрите музиканти. Виртуозите. Обаче имам да ти споделя нещо за виртуозите, драги! В по-голямата си част това са хора без слух. Те разполагат със страшна техника, но много рядко могат да чуят как звучи инструментът, на който свирят. Ако са цигулари, не знаят къде е душичката на цигулката. Ако са кларинетисти или саксофонисти, мислят само как да налапат мундщука, а не мислят за тръстиковия платък, който произвежда звука. А нали тонът прави музиката, господине? Така че аз съм един страхотен инструмент, който търси своя страхотен изпълнител. Ясно ли ти е сега?
	И да не ми беше съвсем ясно, бях впечатлен. Тази жена разбираше от музика и това под червеното й руно не бе кратуна.
	— Да не си учила музика?
	— Само дотолкова, доколкото сексът е музика.
	— Питам те сериозно.
	— И аз отговарям сериозно. Но понеже виждам, че си блъскаш главата с тъпи въпроси — отраснала съм в семейство на музикант.
	— Свирила ли си на някакъв инструмент?
	— Вече казах — отегчено отвърна тя. — Самата аз съм инструмент.
	— Какъв инструмент беше с Йоси?
	— Соло китара „Фендер“ от шейсет и осма година — изстреля тя, без да се замисли. — Йоси заслужаваше най-доброто.
	— Какво всъщност се случи? Защо скочи?
	— Скъса струна. Сложи нова, после и тя се скъса. Колкото пъти опита да засвири, толкова пъти късаше струни. Накрая разбра, че инструментът не е за него.
	— Това е жестоко. Попитах те човешки, ти ми говориш ту като Менухин, ту като Ерик Клептън, ту като учебник по инструментознание. А доколкото знам, си рекламен агент. Рекламирай ми нещо! Покажи ми част от професионалната си страна, не само дилетантската!
	— Да ти рекламирам нещо? Ти искаш да ти рекламирам нещо?
	— Точно така! Искам да те видя в акция, агент Ина!


	Гледахме се разярени през масата и очите й пускаха зелени светкавици. После лицето й се отпусна, стана ангелско като при Ботичели и тя измърка в трета позиция:
	— Подай ми зипото си, Чарли!
	Озадачен и подадох през масата жълтото зипо. Тя стана, изпи си чашата на един дъх и каза:
	— Най-почтително моля клиента, да се въоръжи с минутка търпение! — Хвърли ми една въздушна целувка през масата, взе си чантичката и люлеейки бедра, се упъти към тоалетните.
	След няколко минути се появи отново. Залезът зад гърба й подпали червения поток на косите й. Тя потопи пръсти в тях и ги приглади, опъвайки млечната си шия. Те запукаха и запращяха, обсипани от алените светулки на статичното електричество. Бе зашеметяващо.
	Седна на масата, прекара език през полуотворени устни и мен ме сви стомах.
	— Отвори я. — Тя ми подаде през масата чантичката си.
	Отворих я.
	Вътре, небрежно смачкан, лежеше мрежестият й черен слип.
	— Свалих го в мъжката тоалетна, разбира се… — зашепна тя през масата. Очите й заблестяха като изумруди, а точиците започнаха да се разширяват. — Помириши го.
	Хипнотизиран, аз наведох нос към чантичката и го помирисах. Миризма на мускус.
	— А сега помириши това. — Тя щракна зипото, запали ми цигарата и ми го подаде.
	Помирисах запалката. Същата миризма на мускус. Боже мой…
	— Иска ли клиентът да усети откъде черпи енергия най-сигурната и никога неотказваща запалка в света?
	Протегнах ръка под масата и сложих длан на бедрото й. Езикът ми изсъхна и побеля. Продължих нагоре между бедрата. Докоснах косъмчетата. Бяха влажни. Тя разтвори крака, не преставайки да облизва дебелите си устни. Клиторът й ме опари. Проникнах с показалец в мократа дупка.
	— Вкарай още един пръст… Така… а сега още един… какво чувстваш?…
	— Звънти… вибрира…
	— Звънтя… вибрирам… гледат ли ни?
	— Да… не… Не знам.
	— Искаш ли да ни гледат?
	— Не знам… ще потека.
	Тя тихо се изсмя, изтегли леко стола си назад и пръстите ми излязоха навън с къс, пльокащ звук, като звука на камъче, хвърлено във вода.
	— Хареса ли ти рекламната демонстрация? — невинно попита тя. — Акцията? Колко ще поръчаш от стоката? Да ти я увия ли в амбалажна хартия?
	Бях загубил рунда. Идеше ми да я убия, да се хвърля върху стола й, да я сваля на земята и да я скъсам от чукане пред всички. Бях тъй безпомощен, тъй надробен в безмилостната попара от гняв, самосъжаление и сексуална неудовлетвореност.
	Тя сякаш ме съжали.
	— Искаш ли да дойдеш при мен, мистър Паркер? Ще повикаш ли такси?


	Таксито ни стовари пред познатата къща на „Екзарх Йосиф“. Докато плащах на дребния, мургав шофьор, той ми намигна и се ухили. Два зъба на горната му челюст отляво липсваха. За миг си помислих, дали да не му избия още един. Почувствах се засрамен.
	Изкачвахме четирите етажа пеш — в сградата нямаше асансьор. Ина — пред мен, аз — две стъпала зад нея, мъчейки се да не мисля, че е чисто гола под тази къса пола… без мрежестия слип… гола, гола…
	Влязохме в стаята. Тя ми посочи шкафа с питиетата. Имаше узо, водка, уиски и мента.
	— За мен направи облак — каза тя, ровейки се на колене в стотици компактдискове в чекмеджето под леглото. — Нямам минерална вода, ще пием от чешмата. Какво ти се слуша?
	— Избери ти. Разбрах, че мога да се осланям на вкуса ти.
	— Във всяко едно отношение. Това ме ласкае.
	Налях й една конска доза мента, същата конска доза узо и малко вода. Облакът побеля. На себе си сипах уиски и също го разредих с вода, което по принцип никога не правя, но исках да остана с максимум бистър мозък. Занесох питиетата в стаята и ги сложих на масата. Седнах на стола срещу нея. Деляха ни само две педи. Тя беше пуснала „Орнитология“ на Чарли Паркер. Оригиналният парижки запис. Действително имаше вкус.
	— Добре ли си? — попита тя, вдигайки чашата.
	— Не особено — признах аз. — Имам тежест в долната част на корема, топките ми ще се пръснат, устата ми изсъхва и уискито не помага, ръцете ми треперят като на онанист, но като изключим всичко това, съм добре.
	Тя се засмя и се смя дълго: от долно ми към горно ми на трета октава.
	— Боже мой — каза, като свърши колоратурите. — Ако ти кажа, че ти съчувствам, няма да ми повярваш.
	— Ако ми кажеш, че мъките ми не те радват и не те изпълват с гордост, също няма да ти повярвам…
	— Така е. — Тя вдигна чашата. — На какво ти прилича това питие?
	— На каруцарската напитка „облак“. Тя се харесва също така на миньори, хамали и обитателите на квартал „Орландовци“.
	— А на мен ми прилича на сперма. — Тя отпи. — Харесвам този цвят — продължи тя. — Харесвам мириса на спермата. Харесвам вкуса й — тя зашепна, — харесвам, когато членът потрепва и от главичката му се отделят последните капки… харесвам ги върху кожата си, по зърната на гърдите, по устните, върху клитора, по бедрата, навсякъде. Мога ли да го кажа без страх, че ще напуснеш отвратен и никога вече няма да се видим?
	— Можеш и аз няма да напусна отвратен, но от това не ми става по-добре. Точно обратното…
	Тя пак се засмя, качи стъпалата си на стола и разтвори крака. Огненият й триъгълник, в който преди малко потъваха трите ми пръста, бе полуотворен. Къдравите косъмчета стърчаха на всички страни. Тя прекара длан през тях, средният й пръст се спря за миг върху цепката, поигра си малко с пъпката, хлътна вътре и отново излезе навън. Тя го поднесе към лицето ми.
	— Харесва ли ти как ухае?
	Харесваше ми. Тя го сложи върху устните ми, погали ги и аз ги разтворих.
	— А този вкус?
	Харесваше ми.
	— Почакай тук…
	Тя отиде до банята и след миг се върна, носейки самобръсначка, пяна за бръснене, кърпа и ножичка. Постави ги върху масата. Смъкна ципа на полата си и я изу. Разкопча двете копчета на блузата и я остави да се смъкне по раменете й. Остана само със символичната черна лента на сутиена, над която се подаваха розовите й и набъбнали зърна.
	— Искам да ме обръснеш, Чарли. Съвсем гладко.
	— Не ми викай Чарли…
	— Я вол, майн хер… това възбужда ли те?
	— Да се оставиме да бъдем изненадани.
	— Не бързай…
	Тя постла кърпата на стола, седна и отново вдигна стъпала на седалката. Разкрачи се.
	Клекнах пред нея, взех ножичката, хванах с пръсти едно червеникаво кичурче и започнах да стрижа венериния й хълм, мислейки си, че бих го изпасъл с най-голямо удоволствие. Когато свърших, взех пяната, пръснах я между розовите устни и започнах нежно да я размазвам. Изглеждаше така, като че ли върху тях се бе изпразнил осъден на смърт. Ина дишаше тежко и мърмореше неразбираемо, втренчена между бедрата си. Взех самобръсначката и започнах много внимателно да я бръсна, заобикаляйки на милиметър трепкащия й клитор. Когато свърших и с това, намокрих шепата си с вода и изтрих от розовите устни, разтворената дупка и гънките на бедрата остатъците от пяна.
	Ина взе чашата с облака, доближи я до върха на гладката си, порозовяла кайсия и започна да я излива на тънка струйка, която залъкатуши по цепката и започна да се влива в тъмния отвор.
	— Пий… — зашепна тя. — Изближи всяка капка…
	Наведох глава между бедрата, разтворих с пръсти мокрите й устни и започнах да ближа облак от клитора й, облак, смесен с нейния сок, който ухаеше на мускатов орех и тамян, а Ина надаваше къси викове, разтърсваше червената стихия на косите си и изливаше още, и още, и още.
	Изведнъж долната половина на тялото й затрепери и зазвънтя като виолончело, по чиято басова струна лъкът се движи свободно. Тя захвърли празната чаша на пода и притисна главата ми с две ръце към широко разтворената си и гладка вулва и от нея бликна поток от топла, гъста слуз, която ухаеше на прясно откъснати гъби и имаше вкус на анасон и тръпчиво мляко.
	Постепенно конвулсиите й се успокоиха и тя отвори очи.
	— Добре ли си? — попитах.
	— Добре… А ти?
	— Мисля, че съм пиян от най-неземното питие, о прекрасна отровителко!
	Бавно се изправихме и двамата. Ина ме хвана за ръка, заведе ме до леглото и ме накара да легна. Разкопча ризата ми и ми помогна да я сваля. Разкопча и джинсите и ги изу. Развърза обувките ми, свали ги, после чорапите, после слиповете.
	Не помня да съм имал такава ерекция. Членът ми — мокър, зачервен, набъбнал и на възли, стърчеше под лъжичката ми.
	— Знам, знам — простенах. — Сега няма да правя нищо…
	— Напротив, ще правиш — засмя се тя. — Къде искаш да вкараш това чудовище? Отпред? Отзад? В устата ми? Между гърдите? — тя се наведе и го погъделичка с език.
	— Навсякъде…
	— Чакай…
	Протегна ръка, отвори вратичката на шкафчето до леглото и извади оттам туба вазелин.
	— Какво имаш още в това шкафче?
	Тя размазваше вазелина от основата до главичката на туптящата ми цев.
	— Може и да ти покажа някой ден — загадъчно промърмори Ина. — Защо пък не?
	От вазелина пенисът ми хем пареше, хем хладнееше, но чувството бе приятно. Тя ми подаде тубата, легна по корем и каза:
	— Разтрий ми го. Отвътре и отвън.
	Разтворих краката й и клекнах между тях.
	Погалих много нежно твърдите й и гладки полукълба. Те потрепваха. Разделих ги с два пръста, сложих тубата върху малкия отвор и я стиснах. Вазелинът излезе и отвън. Вкарах първо малкия си пръст, разширявайки дупката, после показалеца. Ина изохка.
	— Боли ли?
	— Не, хубаво е… продължавай…
	Опитах отново. Еластичният й пръстен се разширяваше все повече и повече.
	— Вкарай го… Сега! Моля те…
	Ина мяташе глава наляво-надясно и плътните вълни на косите й ту покриваха, ту разкриваха седефения й гръб. Прииска ми се да ги захапя. Наведох се и ги задъвках. Същевременно, направлявайки с пръсти главичката на члена си, го допрях до разширения отвор. Тя влезе вътре с лекота. След два тласъка потънах до основата. Бавно го извадих навън, а Ина зари глава във възглавницата и изкрещя. Отново го вкарах, още по-бавно. После увеличих темпото. Ина застана на лакти и колене, стенейки. Обвих с длани люлеещите й се гърди и започнах да масажирам зърната, които бяха набъбнали като орехи. Мачках твърдите й топки и ги търках една в друга, а удебеляващият ми се пенис влизаше и излизаше с камшичен звук. Ина протегна ръка между бедрата си, докосна топките ми и започна също да ги мачка.
	Когато експлодирах и я препълних, тя го извади, обърна се бързо по гръб и го затърка между гърдите си. Аз продължавах да изстрелвам конвулсивно струя след струя и върху тях се образува цяла локва. Последните капки ги пое в широко отворената си уста, няколко намокриха косата и клепките й.
	Тя го масажираше с мократа си шепа и изстискваше остатъка върху устните си. Пое го дълбоко в гърлото, бавно го изсмука, размазвайки същевременно белезникавата течност от гърдите по цялото си тяло и разтърквайки я по клитора.
	После го пусна и той шляпна омаломощен до брадичката й. От толкова много сперма по лицето й не се виждаха луничките.
	Паднах до нея, по-скоро — припаднах.
	Последната седмица от моя отпуск изкарахме в апартамента й. Излязохме само веднъж навън, за помена на Хари Милинката.


>
	* * *

	Към привечер не издържам на тихата истерия, която ме разяжда като пирон в кока-кола. Тръгвам пеша към „Александърплац“. Оттам хващам трамвая в посока „Вайсензее“, който ме люлее петнайсетина спирки. Слизам на „Бизещрасе“ и тръгвам към бърлогата на Кристоф.
	Влизам в запустелия берлински заден двор, ограден от сивите стени на четири сгради, по които унило виси изгнил червеникав бръшлян. Мирише на гнило. Бръшлянът, разбира се, веднага извиква в болното ми съзнание асоциация за косите й.
	Изкачвам пеша изтърканите дървени стълби до петия етаж, защото в тази забравена от Бог, собственици и министерство на сградоустройството разнебитена къща няма асансьор.
	Спирам пред вратата на Кристоф, на която е окачен един грамаден, нагъл, анархистичен плакат: _„FINE AND THE FIVE“_.
	На него е изрисувана голата балерина Файн в белезници и вериги като Лакоон, който се бори със змиите. Петимата пък са някогашният квинтет на Кристоф, с който преди време обикаляха Европа, скандализирайки я срещу куп пари, с дясно радикална хореография и авангарден джаз.
	_(Remember good time!)_


	Пъхтя известно време и се мъча да дишам с диафрагма, опирайки се с дясната длан върху момчешкото тяло на Файн. Отвътре дъни с грохот на самосвал старомодният грамофон на Кристоф, пуснат до последната чертичка на скалата.
	Хърби Хенкок.
	Не съществува опасност съседите да извикат полиция, защото всичките апартаменти в сградата са празни, с изключение на първия етаж, където живее един впиянчен и нечленоразделен художник-конструктивист, мразещ и в червата полиция, общество, държава и цялото земно кълбо.
	За миг изпитвам порив да се пренеса още утре в тази смрадлива цитадела на отхвърлените и да се лющя тихо в някой ъгъл, слой по слой, люспа по люспа, докато от мен остане само суха и спечена сърцевина, която някой милостив да дойде някой ден и да я измете с лопатка и метличка.
	После се сещам за липсата на асансьор и отхвърлям хрумването.
	Блъскам с юмруци по вратата. Ритам я известно време.
	Накрая Кристоф отваря със замах. Дългите му руси коси са посипани в безпорядък по раменете и челото. Сините му изцъклени очи блестят под тях като майсенски порцелан. Старомодни тиранти, опънати на голо върху дебелия му корем на саксонска бирена крава, му пречат да се излее върху мръсния под.
	— Помощ — монотонно произнася той. — Българите идват.
	Отмествам го с ръка. Влизам през дългия коридор, отрупан с купчини ноти, стари плочи, прашни плакати и охлузени обувки от трийсетте години.
	Кристоф се тътри след мен и мърмори по адрес на нецивилизованите хлебарки от Южна Европа, наводнили немския райх и изяждащи хляба на работливия арийски музикант, които не си държат на думата и не знаят как да си служат и с най-елементарните открития на прогреса, каквото е телефонът впрочем.
	Влизам в хола с трещящия грамофон и сядам на дървения стол до библиотеката. Всъщност това са груби рафтове, крепящи се на средновековни пирони, върху които педантично са подредени около две хиляди книги, отразяващи по години духовното развитие на Кристоф: най-отдолу — Фенимор Купер и Карл Май. Над тях — кримки и екшъни от Конан Дойл до Форсайт. По-нагоре — немска литература от епохата на романтиката. Предимно поезия и много Гьоте. Следват Фихте, Кант, Хегел. Шопенхауер, Ницше. Хайдегер, Ясперс, Франкфуртска школа, двамата Ман, Хесе, целият Бьол, целият Грас, кой ли не, Бекет, Жьоне, Сартр, Милър, Буковски, куп откачени американци и върху последните два рафта — дневниците на Кристоф, които той си води от десет години насам.


	От деня, в който Зиглинде взриви душата му и духна с най-добрия му приятел Ким.


	Кристоф вади под масата една полуизпита бутилка „Джим Бим“, тропва я пред мен и отива в кухнята да въведе още по-голям безпорядък, внасяйки ред.


	… Напрежението ме напуска постепенно. Тялото ми олеква и аз се чувствам приютен в тази мрачна и хаотична стая, в която нищо не се е променило, откакто Кристоф се нанесе тук преди години, след историята със Зиглинде.
	Стените са все така зацапани и олющени, с големи жълти петна от влагата по тавана. Диванът — едно допотопно, плюшено и изтърбушено чудовище — е облегнат по старчески на срещуположната стена. Пред него клечи старомодна масичка с лъвски крака и два вехтошарски фотьойла със скъсани пружини на опърпаните седалки. Килимът — задигнат от някой таван, е изтънял до конци и цветът му не може да се идентифицира. Контрабасът на Кристоф обляга червеникавото си туловище в ъгъла и това е единствената ценна вещ в тази миришеща на пот, кръв и сълзи стая. Пред него — нотният пулт с етюди и упражнения. Грамофон, уредба, куп плочи и телефон. Малко балконче зад гърба ми, през което провира клони печална берлинска бреза. Дузина празни бирени бутилки се въргалят в десетилетната прах до дивана.


	Бърлогата на моя гениален приятел Кристоф.


	… Имаше години, когато лицето му не слизаше от кориците на най-реномираните списания за джаз в Европа и Америка. Не помня колко пъти оглавяваше класациите на „Даун бийт“. С месеци не можех да го видя по време на безкрайните му турнета по планетата. Свиреше с най-големите музиканти на света — Мангелсдорф, Колтрейн, Чарли Мариано, Мингъс, Майлз…
	Преди много, много години, по време на един сешън — мисля, че беше в Амстердам, — се срещнахме на сцената и веднага си допаднахме. Аз се възхитих на маниера му да откъсва побеснели акорди и шеметни пасажи с грубите си, къси пръсти на касапин от потресения инструмент — отметнал глава назад, с дълги коси, от които на струи се излива пот, със затворени очи и екзалтирано лице. Не бях виждал и слушал досега басист с такова сатанинско хармонично мислене. Кристоф се провираше между хармониите и намираше правилния изход с бързината и точността на сляп смок, който се стрелка между гъсти трънаци в безумния си бяг от преследвачите. Пръстите му препускаха по целия дебел и огромен гриф като параноидни стоножки и за да мога да поддържам темпото и находките му, трябваше да имам дъх на параходна сирена и нейната мощ на звука.


	След свирнята попаднахме в бара на някакъв хотел, от който си тръгнахме налети с водка, насмъркани с кокс и с две курви. По пътя загубихме курвите, слава богу. Объркахме се и висяхме до сутринта над моста на някакъв канал, плюейки в мътната вода.
	— Булгаре! — валяше думите Кристоф с удебелен език. — Трябва да направим дуо. Да идем да свирим немски коледни песни в гробището на сибирските шамани. Къде е гробището на сибирските шамани?
	— Направо и после надясно — отвръщах. — Зад онази крастава къща с пъпчивите колони.
	Зад краставата къща обаче нямаше гробище на сибирски шамани. Имаше нов мост и нов канал.
	— Шаманите са отзвучали — констатира Кристоф. — Отзвънели са. Сибир не съществува. _Fuck in._
	— Сибир не е географско понятие — съгласих се, клатейки се до него. — Сибир е състояние на духа.
	— Точно така! Духът ми зъзне. Трябва да му намерим иглу. Иглу с горещи сибирски жени, сибирски бърбън и сибирски куул джаз. Нали в Сибир джазът е студен?
	— По-студен от задника на херувим. Ще свирим ли отново заедно?
	Кристоф спря, сложи дланите си на раменете ми, впери острия си син поглед в очите ми и заяви тържествено:
	— Цял живот ще свирим заедно, булгаре. Докато отсвирим завинаги. Като сибирските шамани.


	Кристоф спази обещанието си.
	След онази далечна амстердамска нощ ние свирихме безброй пъти заедно. Джаз мазета, пиано барове, в клубове, матинета и на големи сцени — винаги, когато нямах представления и репетиции в театъра и когато имаше някакъв ангажимент за мен. Пасвахме идеално. Много бързо свикнах с музикалното му мислене или по-скоро — с наличието на фантастичен музикален инстинкт и отсъствието на каквато и да е мисъл.
	Бяха щастливи времена… Ангажиментите валяха и всички музиканти бяха братя. Имаше турнета в Европа, Щатите и Япония. Берлинската стена току-що бе паднала и в артистичния квартал на Източен Берлин — Пренцлауер Берг, кипеше буен нощен живот по всички кръчми и всички ъгли. Нашествието на артисти от Запада и Америка все още не бе започнало. Пари се намираха. Джазът триумфираше във всички сектори на огромния град.


	Тогава се появи Зиглинде, като расов кон от персийската митология.
	Зиглинде бе висока, с права и дълга до кръста кестенява коса, сиви балтийски очи, славянски скули и млечнобяла кожа. Носът й бе класически прав, устните — пълни, чувствени и фино очертани, а брадичката — нежно заострена, като на фея от илюстрация на приказка. От кръглия й, стегнат като малко барабанче задник се изливаха двата стройни потока на великолепните й бедра, чиято прелъстителност не можеха да скрият и широките, мръсно бели панталони на бояджия, които бе нахлузила. Имаше тънко кръстче на богомолка и щедри, обли като лампиони от деветнайсети век гърди, които свободно се люшкаха под размъкнатата й моряшка блузка, непознаващи и незадържани от сутиен.


	Зиглинде бе луда за цяло стадо пощръклели кози. Луда за връзване. Онази вечер тя седеше на съседната маса в „Едноокия“ с една тъничка статуетка, руса и къдрава, като негър албинос, с разкопчана до пъпа мъжка риза на карета, от която свободно надничаха две малки, кръгли като коледни топки цици.
	Двете се наливаха с бира и допелкорн, пускаха си езици в уши, ноздри и усти и се натискаха, та стените се клатеха. Бяха съвършено пияни.


	„Едноокия“ бе фрашкан до тавана с истински и самозвани музиканти, художници, литератори, режисьори и бивши ченгета, които идваха по навик, или защото просто нямаше къде да отидат. Под двете голи зеленикави лампи, висящи от тавана, се стелеше пелена гъст тютюнев дим. Всеки се мъчеше да надкрещи съседа си. От уредбата дънеше примитивно диско. Никой не обръщаше внимание на Зиглинде и статуетката. Подобни гледки в тази част на Берлин не бяха новост. Публиката бе прекалено егоцентрична и заета със себе си и собствената си лудост. Само дебелата келнерка с бицепси на сумо борец пристигаше от време на време да прибере празните чаши от масата, тръсваше новите халби с отвращение и си тръгваше с достойнство. Двете правеха зад гърба й неприлични жестове, плезеха се и се кикотеха като вещици.
	Седяхме с Кристоф на съседната маса, зяпахме кучките и лигите ни течаха.
	— Хей, вие педерасти ли сте? — викна към нас миньончето.
	— Аз съм педераст. Този тук не е — побърза да отговори Кристоф.
	— Защо да не съм? — възмутих се аз. — Дълбоко в себе си съм педераст!
	— Не, не си! Ти си булгаре и си прекалено примитивен.
	— Зяпате ни цяла нощ и се дървите — обади се Зиглинде. Гласът й бе дълбок и леко дрезгав. — Това да не ви е пийпшоу? Кой ще плати сметката?
	— Този тук ще я плати, защото е перверзен. Аз съм нормален педал — заяви Кристоф.
	— Добре, ще я платя. Може ли да седнем при вас?
	— Ако черпиш шампанско!


	Шампанското е коварно питие. След втората чаша внезапно се оказваш пред третата бутилка. В мозъка ти пукат мехурчета, фантазията ти работи като прахосмукачка. Всмуква целия околен боклук, а ти имаш чувството, че ядеш орхидеи.
	На сутринта се озовахме четиримата голи и мръзнещи върху матрака на Кристоф в катастрофното му жилище на „Бородин щрасе“. Само на една пресечка от сегашната му бърлога. В този квартал всички улици носеха имена на композитори.
	В стаята бе проснат само този огромен матрак. Маса, стол и контрабасът с пулта в ъгъла.
	От нея започваше малко коридорче, завършващо с кухненско помещение два на два. Следваше миниатюрен клозет със счупена и ръждясала чиния, на чиято врата Кристоф бе забол с кабарче любимата си картина: плешиво и ухилено човече с еректиран, огромен член, върху който то свири с лък на контрабас.
	В долния край на матрака бе опряна каса шампанско с две пълни и десет празни бутилки в нея.


	Главата ме цепеше жестоко. Нямах спомени. Пресегнах се, отворих едната бутилка и отпих здрава глътка. В нашите среди това се нарича „закуска с шампанско“. Постепенно започна да ми просветва. Нещата се наместваха. Гледах двете момичета, вкопчени като деца едно в друго. Разсъждавах.
	Тази Гола Маха, с бедрата и ушите, е Зиглинде. Скулпторка. Къдравата до нея, с тяло на момченце, е Файн. Балерина.
	Хъркащият, дебел, бароков ангел до тях е Кристоф.
	Мой приятел и гений.
	Файн и Зиглинде бяха мъж и жена. Не мога обаче да си спомня кой бе мъжът и кой — жената. Каква е нашата роля с Кристоф в тази бъркотия? Чукахме ли ги? Чукаха ли се? Да не би Кристоф и аз… о, не! Не! Не! Не!
	… Май че обещавах на Файн щатно място в театъра, ако… ах, по дяволите, с Файн!
	Нахлузих набързо джинси, пуловер и еспадрили и се смъкнах с възможно най-голяма скорост по разнебитените стълби от четвъртия етаж към входната врата.


	Три дни по-късно сутрешната репетиция отпадна и аз се запътих към Кристоф, да видя дали не се очертава някое съвместно свирене. От случката нямаше и помен в съзнанието ми. Или поне не й отдавах значение.
	Изкачих четирите етажа. Бутнах вратата, която Кристоф никога не заключваше. И как да я заключи, като бравата липсваше?
	В коридорчето нямаше никой. От стаята се чуваше тананикане. Надникнах и видях Зиглинде, която лежеше гола на матрака, с ръце под лебедовата шия, тананикайки детска песничка.
	— Къде е Кристоф?
	— Долу, в банята.
	Банята бе инсталирана в мазето и Кристоф редовно слизаше там гол, наметнат с пешкир. В това нямаше нищо лошо. Къщата се обитаваше само от артисти, не по-малко луди от него.
	— Какво правиш тук?
	— Изпълнявам женските си задължения. Сгодих се с Кристоф. Аз го обичам.
	— А Файн? Нали сте мъж и жена?
	— Файн толерира нашата връзка. Тя уважава личността ми. Аз обичам и нея.
	— Не може да си мъж на Файн и жена на Кристоф! — ядосах се аз. — Това е бигамия!
	— Къде е проблемът? Между другото, гледаш ме похотливо.
	Обърках се. Естествено, че я гледах похотливо. Кой мъж няма да гледа Голата Маха похотливо?
	— Ако ти се прави любов, съблечи се и легни до мен.
	— Нали обичаш Кристоф?
	— Ти идваш от Южна Европа и си примитивен. Щом си приятел на Кристоф, защо да не ти направя услуга? Къде е проблемът?
	Кристоф влезе гол, пръхтящ и пръскащ водни капки.
	— Тя ми предлага да се съблека и да легна до нея. Приятелска услуга. Нещо да кажеш?
	— Е, и? Да не би моята годеница да не ти харесва? — настръхна той. — Нима това тяло не е съвършено?
	— Духът и душата ми са още по-съвършени — заяви Зиглинде.
	— Те са над всичко земно. Сега говорим за опаковката. Е, какво — красива ли е или не?
	— Само помътнелият полов инстинкт на мъжа е могъл да нарече нискоръстия, широкобедрения и тесноплещия пол красив! — избъбрих аз, търсейки помощ при Шопенхауер.
	— Боже мой, той наистина е педал! — изпищя Зиглинде и разтвори широко бедра. — Какво ми е на бедрата? — Тя разтресе плещи и гърдите й затанцуваха като конкубите на Брокен през Валпургиевата нощ. — Какво ми е на плещите?
	— Зиглинде е права, булгаре. — Кристоф ме гледаше от упор с порцелановия си поглед. — В Париж не беше педал. В Берн, с онази негърка, още по-малко. Сега внезапно си педал. Защо? Или лягай с нас, или се пръждосай!
	Той се хвърли на матрака върху Зиглинде и двамата започнаха да правят любов.
	… Така стартира тази дива, убийствена и разяждаща история между Кристоф и Зиглинде, която продължи цели пет години и му докара неврастенията, взривовете на депресии, които го нападаха като бомбардировки на ято изтребители над беззащитна местност, разкъсващото унижение и девалвацията на огромния му талант.
	Кристоф слезе от класациите. От първа шпага на европейския джаз се превърна в организатор на концерти и втора класа изпълнител. Зиглинде обикаляше с него навсякъде, където Кристоф имаше турнета, и му вдигаше жестоки скандали за всеки поглед и всеки автограф, който даваше на жена. Той от своя страна страдаше като куче и я пребиваше за всяка малка услуга, която тя правеше на приятелите му.
	От широтата на възгледите им не остана помен. Те се обичаха, мразейки се, и се ревнуваха като щъркели. Превръщаха хотелските стаи в бойни полета.
	В Отел дьо Берж в Женева бяха изпотрошили ренесансовите мебели, които струваха цяло състояние.
	Биеха се в Палма де Майорка.
	В Тайланд.
	В „Жорж V“ в Париж.
	Зиглинде беше толкова скулпторка, колкото червеят е змей.
	Тя портретираше горката Кристофова глава от глина години наред и тази глава ставаше все по-гадна, все по-абсурдна и нелепа, докато накрая не се редуцира в шепа кал, изстискана между пръстите и наподобяваща говно, изсрано от уморена крава след залез-слънце, в селски обор.
	Тогава на сцената се появи Ким.
	Ким беше астрофизик алкохолик, с интелект на Далай Лама, познания на египетски жрец, емоции на скумрия и владеещ седем или осем езика, между които японски и китайски.
	Ким бе роден в Нова Зеландия от немски родители и израснал в Австралия. Бе работил в най-секретните отдели на американската НАСА и бе разработвал проекти за разбиване на комети. Ето го сега при нас — несъвършените палячовци от Пренцлауер Берг — самотен, тънък като глист, фотосинтезиращ и болен от рак на белите дробове в крайната фаза.
	Кристоф обожаваше Ким и му посвещаваше композиции.
	Ким пък доказваше по математически път, че музиката на Кристоф не струва пет пари и няма никаква проекция в универсума, времето, пространството и в точката, в която те се изкривяват и която простакът нарича „бъдеще“. Ким го мачкаше без милост.
	Внезапно Зиглинде реши, че е влюбена в Ким и че той е мъжът на живота й.
	Тя си стегна вързопа с работнически дрехи и се премести в смрадливата дупка на отиващия си Ким с всичките си глини, стативи, шпакли и гумени ръкавици, само на две преки от „Бородин щрасе“.


	В този ден Кристоф обезумя. Премести се в бърлогата на „Бизещрасе“, закова прозореца с парче шперплат и прекара близо две седмици в безпаметно пиянство, гризейки понякога сухи спагети направо от опаковката. Търкалял се по изронения килим, хапел краката на масата, биел челото си — дум! дум! дум! — в прогнилите дъски и виел от болка и недоумение.
	Месеци наред Кристоф изкара в някакъв транс, ужасен и изтръпнал, без никаква възможност и желание да се докосне до контрабаса.
	Тогава започна да пише дневници, в които изливаше цялата отрова, злъч, страхове, унизена любов и катастрофни формули за живота и смъртта.
	Първото му излизане от бърлогата бе, за да посети смъртно болния Ким по негово желание. Той не можеше вече да излиза, нито да се храни, нито да диша без кислородна бутилка.
	Какво са си говорили тогава, не знам. Кристоф бе потресен от вида на умиращия и аз не чух от него нито дума на омраза. Ким се бил смалил като гном, нямал и четирийсет кила и бил невъобразимо сив. Облекчавал нечовешките си болки с морфинови таблетки, но те отнемали кислорода от тялото му и затруднявали дишането още повече.
	Кристоф посещаваше Ким три пъти седмично и според негласна уговорка Зиглинде не присъстваше на тези срещи.
	След няколко седмици Ким угасна в страшна агония в ръцете на Кристоф.
	Когато санитарите изнесли трупа, двамата със Зиглинде се хвърлили върху смъртното ложе и се чукали диво и бясно. До припадък.
	Зиглинде изчезна. След година и нещо се чу, че влязла в лудницата, където впрочем й беше мястото.


	Така се роди синеокият свръхчовек Кристоф, който сега седи срещу мен и се налива с бира.
	Той добре познава Ина, даже по-добре, отколкото това ми е мило. Опитва се да анализира с мен ситуацията, чете ми откъси от дневниците си, иска да ми помогне. Изказва и някои забележителни мисли, като тази, че аз в качеството си на булгаре и южноевропеец имам склонност да преувеличавам разликата между живота и смъртта.
	Но Кристоф не може да ми помогне. Моето страдание не е неговото отпреди десет години. Кристоф страдаше тогава като бук, като дъб, като баобаб. Моето страдание е извратено, унищожително, унизително. Но — питам се сега — нима една попова лъжичка страда по-малко от един бук?


	По-късно се разхождаме по брега на Вайсензее, пиеме бира в някаква кръчма, вечеряме спагети в друга. Аз съм труп. За неудоволствие на Кристоф не се връщам при него, а взимам едно такси и се прибирам вкъщи. Припадам в леглото и заспивам мъртвешки няколко часа.
	Будя се на сутринта към пет с мисълта лешояд: Ина. Лежа докъм девет. Питам се защо съм жив, как ще изкарам днешния съботен ден. Краят на седмицата винаги е по-убийствен от делниците.
	Отивам на пазар.
	Педантично си приготвям пържоли с грах и салата. Педантично измивам съдовете, обирам трохите, педантично чистя и лъскам всеки ъгъл на проклетия апартамент. Пускам новините. Героични успехи на американската авиация в Ирак. Двеста-триста разкъсани, разпарчетосани, размазани и изгорени от умните бомби деца, жени, старци и цивилни лица.
	Джордж Буш-младши прави изявление на моравата пред Белия дом.
	Тони Блеър прави изявление на „Даунинг стрийт“.
	Сменям на сателитната програма. Българският външен министър обявява, че правителството подкрепя Америка в справедливата й борба срещу тероризма и че българската армия тръгва за Кербала, да скъса задниците на всички терористи.
	През цялото време Ина не ми излиза от главата.
	Отивам в еротичния музей на Беате Узе. Купувам си „Хепи Уикенд“, магазин за сексуални контакти. Страстно. Но тези текстове и тези снимки ми напомнят за нея. След един час всички възможности за сексуални контакти отпадат от само себе си.
	Поне времето е хубаво, навън са двайсет и пет градуса. Решавам да се разходя. Но къде да ида? Отново в театъра?
	Въртя телефони в София и говоря с жената на Светльо Бокса, сдържайки се да засегна темата Ина. Тя се изказва оптимистично за положението в България. Сипе ласкави думи за правителството на Симеон Сакскобургготски, сякаш веднага след разговора ще му се обадя да му съобщя какво мисли за него жената на Светльо.
	Стоп!
	Аха!
	Значи на Ина й е добре там, тя въобще не си спомня, че някъде в Средна Европа вегетира един идиот, комуто е опустошила живота?
	Научавам още, че днес Бени флейтистът има предаване по телевизията. „Ах, тези муцуни“.
	Аха!
	Значи Ина ще гледа бившия си тъпкач и ще се къпе в цялата му изкуствена, напомпана, измислена, провинциална прекрасност!
	И къде съм аз в тази дандания и бурен светски живот? Някаква точица в друга галактика, невидима с просто око? Едно самоизяждащо се, алкохолизиращо се, дегенериращо нищо, от което никой вече не се интересува?
	Там, в София, е светският бал.
	Там е животът, там са кръчмите и кръчмарските лакърдии, там е музиката, ритъмът и сексът, които Ина толкова обича и които са основата на целия й живот.
	Очевидно полудявам.
	Знам как изглежда във всичките черни и червени колани с жартиери, мрежести чорапи и секспарцали. Знам как прекарва пръст по вагината си, всичките й професионални движения, стенания, духания, стриптийз шоута — целият й курвенски регистър.
	Как не избягах презглава от нея след първите й самопризнания за групов секс с по трима и четирима, лесбийските й истории, как не видях, че имам насреща си сакат, неодушевен и опустошен човешки монстер, който безмилостно ме е експлоатирал?
	И защо страдам толкова сега, когато нещата са ясни и видими и не подлежат на корекции и уточнения?
	За не знам кой път си казвам, че трябва да зарежа всичко и да работя. Да се върна към музиката. Да пръсна инструмента от свирене. Само в това е спасението. Само чрез музиката мога да я уязвя, да й докажа колко ниско ниво е, какво нищожество.
	Но не мога.
	Нямам сили, желание, потребност, а по всяка вероятност — и възможности.
	Как ще живея от тук на там? Та аз наближавам петдесетте. Какво ново може да ми се случи?
	Господи, как ще отговориш на всички тези въпроси?


	… През отворения прозорец на улица „Екзарх Йосиф“ влетяват тополови пухчета и с бавно, въртеливо движение се приземяват по маса и под.
	Девет сутринта е, а навън са вече почти трийсет градуса. Току-що съм се събудил от двучасов сън. Разбит съм като плодов шейк в центрофуга. Раздробен съм като каменоломна на лунна светлина. Въпреки това бих могъл да изкоренявам дървета и да пренасям рояли.
	Обръщам глава и я наблюдавам през полуспуснати ресници как спи до мен, подложила длан под главата си, между чиито пръсти се стичат гъстите, медночервени ручеи на косите й.
	Ина е толкова хубава в черното си еротично бельо. Наблюдавам сластните тръпки, които минават през овалните мускули на дългите й изящни ръце, облите й, стегнати задни полукълба като на статуя от морска пяна, стройните й бели крака, обути в черни мрежести чорапи, и нежната извивка на виоловия й ханш, пристегнат в колан с жартиери, закопчани за чорапите.
	Един прашен слънчев лъч каца върху полуотворените й устни и тя бавно го облизва с розовия връх на езика си. Ревнувам я от този лъч. В корема ми пърхат пеперуди. Усещам, че отново се възбуждам.
	Мисля си, че за тези сто и двайсет часа, които прекарахме заедно в леглото на това малко, уютно жилище, знам за нея почти толкова, колкото и преди.


	Това, което ми разказа на пресекулки и с нежелание, е, че се е родила преди трийсет и две години на брега на Дунав в аристократичния град Русе. Баща й бил колега — кларинетист в местната филхармония. За разлика от мен, който владея само алт саксофон, той можел да свири всички негови разновидности — тенор, сопран и баритон. Бил само на четирийсет, когато пародонтозата — ужас за всеки духач, му съсипала предните зъби. Той отворил ателие за поправка на дървени и медни духови. Клиентела имал в изобилие, но музиката му липсвала страшно. Не можел вече да свири, а още по-малко да направи от дъщеря си музикант от формат. Кларинет и особено саксофон не са инструменти за жени. Опитали с пиано, после с китара, но Ина не чувствала никаква връзка с тези инструменти.
	В замяна на това и предал цялата си любов към занаята и всичко, което знаел за различните стилове в класиката и джаза. Доколкото успях да преценя — знаел е много.
	Накрая — без музикално училище и консерватория, Ина се превърнала в стопроцентов музикант, който не музицира.
	Би могла да бъде компетентен критик, ако не смяташе (и тук съм на нейното мнение!), че критиците са като безплодните жени, които знаят как се раждат деца, но не могат сами да родят. За майка й научих само, че била учителка по английски и напуснала семейството и малката Ина, когато баща й изгубил работата си във филхармонията. Живеела с някакъв професор в София и Ина не я била виждала близо двайсет и пет години.
	Останалата информация можех да си я допълня донякъде от книгите на етажерката — предимно музикална теория, енциклопедии на джаза и биографии на велики музиканти, и от великолепната й колекция плочи, дискове и записи. Успях да ги прехвърля наполовина, в редките паузи между креватните ни спектакли, които по грандиозност и продължителност мога да сравня само с „Пръстенът на Нибелунгите“ от Рихард Вагнер.


	Самолетът ми за Берлин излиташе утре, събота, в шест и половина вечерта. Аудито щях да го оставя на съхранение при Стефан, който имаше гараж извън града. Багажът ми — среден по големина куфар — още не бе стегнат, но сега не ми се мислеше за това.
	Извърнах глава и отново се загледах през прозореца.
	Ина.
	Тази жена ме привличаше и всмукваше като черна дупка, но за разлика от черните дупки нейната вътрешност бе сияйна и опиянителна. Утре си тръгвах за Берлин, а до този момент — нито дума кога ще се срещнем пак, как и къде ще се срещнем пак и дали въобще ще продължава тази странна история или ще си остане само епизод от края на едно лято.
	Ина се протегна и шумно се прозя.
	— Гладна съм — измърмори тя. — Имаме ли нещо за ядене? Има ли кафе?
	Станах и отворих хладилника. Бе останало само сухо парче кашкавал, едно яйце и половин домат. За пет дни и нощи унищожихме всичките й запаси. Виж, кафе имаше. Почти половин пакетче „Якове“.
	— Ще трябва да ме изведеш някъде и да ме нахраниш, господарю — измърка Ина. — Всички хора се грижат за домашните си животни!
	Затръшнах хладилника и се хвърлих върху нея. Тя се кикотеше и се търкаляше от единия край на леглото до другия. Сграбчих я под себе си и я зацелувах по брадичка, шия и по голите, топли гърди. Тя се смееше, сипейки от гърлото си игриви, кристални арпеджи, като ксилофон.
	Телефонът върху шкафчето иззвъня.
	Не му обърнахме внимание.
	Той продължи да звъни. И пак, и пак. Накрая тя ме отмести, вдигна слушалката и седна на кревата.
	— Да? Здравей. Какво?… Как?… Боже господи… Да, разбира се… ето ти го…
	— За теб — прошепна тя. — Светльо… — Очите й бяха потъмнели до виолетово, а зениците въобще не се виждаха.
	Не знам защо, но докато протягах ръка да взема слушалката, устата ми изсъхна, а езикът ми се наду и стана грапав като кочан.
	— Здрасти — гласът му бе пресипнал. — Съжалявам, че толкова рано… вчера те търсихме навсякъде, но ти бе неоткриваем. После се сетих, че може да си при Ина и…
	— Какво се е случило? — прекъснах го. — Има ли проблем?
	— Не… всъщност… да. Хари Милинката умря.
	— Какво?! — изкрещях и стиснах слушалката. — Какво приказваш? Кой?
	— Хари. Милинката. Вчера по обяд. На Витиня. Катастрофа с ягуара. На място.
	— Сигурно ли е? Боже господи… Няма ли някаква грешка?
	— Сигурно. Бени и аз трябваше да го идентифицираме. Не можеш да си представиш, каква гледка… — гласът му затрепери. — Погребението е утре следобед — продължи той, като се овладя. — Тази вечер се събираме с колегите в пиано бара. Да го почетем. Ще ти намеря свирка. — Той затвори.


	… Към десет вечерта всички стари колеги, жените им, гаджетата и най-тесният кръг приятели се събрахме в пиано бара на „Раковски“.
	Бенката бе намерил снимка на Хари, бяха я увеличили и поставили в рамка с траурна лента в левия ъгъл. Сега Хари ни гледаше от стола до пианото, където само преди пет вечери сипеше такива жизнерадостни опуси и брилянтни пасажи.
	На снимката той бе около тридесетгодишен, ухилен, с кръглите си, закачливи очи и без гушата на пеликан. Какъвто щях да го помня винаги.
	Нещастието се случило в един на обяд.
	(Точно по това време Ина и аз обядвахме сред чаршафите спагети болонез, разточвахме ги с пръсти върху голите си кореми и ги изсмуквахме оттам, отпивайки дълги глътки от бутилката „Мерло“.)
	Хари свистял със сто и шейсет километра в час с любимия си „Ягуар“ по шосето Витиня — София.
	Ягуарът бе цялата му гордост. Модел седемдесет и първа, осем цилиндъра, сив като котка, с елегантни кожени седалки и табло от махагон. Милинката трябваше да блъска пианото години наред по дванайсет часа на ден из баровете на Дания, за да си го разреши.
	Бил зверски пиян. В съдебната медицина установили, че в кръвта му има три цяло и пет промила. На първия завой след тунела срещу него излязъл ТИР. В показанията на шофьора пише, че се е движел с разрешените петдесет километра. Полицията установила същото. Отначало той видял как Хари криволичи на зигзаг по шосето към него с огромна скорост и когато нещастният човек набил спирачките на тира и се опитал да спре, Хари насочил великолепната си антика право срещу грамадната машина и се врязал фронтално в нея. „Сякаш нарочно“ — повтарял шофьорът, който още лежеше в „Пирогов“ с две счупени ребра и сътресение на мозъка.


	Сякаш нарочно.
	Какво знаехме всички ние за Милинката през тези дълги години на скитане от град на град и от бар на бар през Дания и цяла Европа.
	Понякога изпращаше картички на приятелите си с неизменно един и същ изглед — Кралския палат в Копенхаген — и неизменно един и същ текст: „Добре съм. Тук е страхотно, но много рано се стъмва. Имам нов ангажимент с добри мангизи. Кога ще ми дойдеш на гости?“
	Аз също изпращах на приятелите си подобни картички, с подобни текстове. Аз също ги канех на гости. Така и не посетих Милинката в Копенхаген, защото и моят ангажимент носеше добри мангизи. Гадните мангизи, които нямаш капка време да изхарчиш в Германия и Дания — защото сутрин започва петчасовата репетиция, следобед си на саунд чек, от пет до седем аранжираш и просвирваш нови парчета, до десет си на представление и от единайсет до пет сутринта свириш в бара заради скапаните мангизи. И защото, ако не го правиш — сто черни, жълти и бели хищни музикантски муцуни са готови да те изместят, да ти седнат на стола в оркестъра, да те избутат от мястото ти на подиума, да ти отхапят от ръката договора с фирмата за компактдискове — а на теб ти остава подлезът на метрото или ако си особено добър — входът на Дойче банк.
	Сякаш нарочно…


	Как при това положение ще се намери достатъчно побъркана жена, която да сподели това адско темпо с теб? Да създадете деца? Да се впишете в престижния списък на средната класа?
	Милинката нямаше класа, нямаше жена, нямаше дете. Имаше този ягуар, който го уби, плюс куп уредби, микрофони, синтезатори и всякаква техника в Дания, с която бог знае какво щеше да се случи сега.
	Може би трябваше да тегли една майна на всичко, да се върне в София и да кара такси, като Бени флейтиста?
	Или да стегне звукозаписно студио и да произвежда чалга като Бенката?
	Или да продаде ягуара и уредбите, да си купи пикап, да отвори квартална кръчма и да обикаля селата за месо, яйца и зеленчуци, като Серги Скелета, този феноменален флигорнист?
	Може би трябваше да се върне и да стане рекламен агент на някоя фирма за тенджери и тигани, като Ина?
	Или — най-вероятното — да се налива по кръчмите с бира и мастика и да чака някой дебеловрат изрод да го покани да свири на рождения ден на метресата му, като Йоси?
	Какво е това свинско време, дявол да го вземе, което обрича страхотните таланти на разкапване, унижения и в крайна сметка — на смърт, а разни долнокачествени типове — царе, принцове, външни министри, мошеници, крадци, убийци, самодоволни негодници и затлъстели аналфабети, крякащи пред затъпелия от умора народ лозунги за някаква несъществуваща тяхна Европа — са каймакът на обществото?
	Сякаш нарочно?


	Нека дойде нощта. Нека си вземе този свят.


	Ина седеше в ъгъла на сепарето до мен, пушеше нервно и отпиваше чести малки глътки от чашата уиски, което поне тази вечер не бе менте, защото питиетата си ги носехме отвън.
	Бе облечена в строг тъмночервен костюм, черна копринена блуза със семпла якичка и черни копринени чорапи. Всички чакахме доайена Стефан да стане и да каже няколко думи за Хари. Той седеше до жена си, отпиваше мрачно от питието и адамовата му ябълка мъчително се движеше нагоре-надолу. По едно време посегна към цигарите на Данчо тромбониста, но жена му — една прошарена светица, която стоически бе издържала четири десетилетия екстремен живот с музикант — тактично сложи длан върху кутията. Стефан бе преживял тежък инфаркт преди две години и лекарите му бяха спрели пиенето, пушенето и свиренето, което той приемаше с върховно презрение и нула внимание.
	Той въздъхна, стана и почука с лъжичката по чашата. Шушукането и разговорите спряха.
	— Момчета, всички вие сте ми деца — започна уморено той. — На всеки тип съм присъствал на първия му концерт, защото знаех, че един ден от вас ще се излюпят музиканти, ще станем колеги и ще се качим заедно на онова място — той кимна към подиума и се замисли. Настъпи пауза. — … На онова шибано място там — продължи Стефан, тръсна глава и върху челото му падна бяла къдрица, — което за добро или зло е определено само за нас. И понеже ми викате „папа“, искам да ви кажа, че за всеки баща най-страшното е… най-страшното, мамка му, е, когато детето му си тръгне от този свят преди него. Хари беше добър. Когато помпата ме предаде, ми изпращаше лекарства от Дания. Не съм му благодарил, защото щеше да ми тегли една майна. Сега му казвам — той се обърна към портрета на Милинката — благодаря ти за лекарствата, Хари. Благодаря ти за всеки миг, когато сме свирили заедно по разни дупки. Но не трябваше да ме пререждаш. Вироглав си като козел. Най-много ти благодаря, че носеше в себе си абсолютния тон и го чуваше по всяко време и на всяко място. Ние тук знаем какво е да носиш абсолютния тон. Той може да избухне някой ден и да те прати при ангелите, но това отделя музиканта от глухия глупак, който не чува никакъв тон и никога не е видял ангели… Ако Хари сега е при тях, аз се хващам на бас с всеки, че им е спретнал вече банда… Квинтет, секстет, а може би и бигбенд, ако там горе има достатъчно талантливи ангели. Те свирят, а светците маршируват. Бог да те прости, Хари! Сега ние — твоите приятели, ще ти бъдем подгряващата група. Ти слушай и ако ти хареса — слез да посвириш с нас. — Стефан изля на пода част от чашата си, обърна я на екс и каза:
	— Хайде, момчета.


	Стефан, Данчо, Серги, Жоро басистът и Насо Тъпана се качиха на подиума. След известно колебание към тях се присъедини Боян, вдигна внимателно портрета на Хари от стола, целуна го, постави го на масичката до сцената и седна зад хамънда.
	Насо отброи четири удара с палките. Серги вдигна флигорната, изсвири във форте първите три тона и останалите се включиха вкупом на четвъртия: _„Oh, when the Saint’s“_.


	Гръмнаха като шестима бесни от музика, жега и царевична ракия нюорлеански негри и от сцената потече горещата лава от жизненост, черна мъка, възторг, протест, екзалтация, триумф, оргиастична тъга, обсебеност, безумие… светците маршируваха, маршируваха, маршируваха! — в стройни редици пред очите ми, ореолите им се клатеха от барабанния огън на Насо, а Хари ни гледаше с веселите си очи от портрета, които сякаш крещяха: _„Let’s go, monkey’s!_ Можете много повече!“


	Един по един всички се качваха на сцената и всеки се изреди да отправи по едно прощално соло към Хари. Атмосферата се нажежаваше, очите на жените заблестяха, музикантите вилнееха и ставаха все по-неудържими.
	Киро барманът запали свещите на плота и по масите и угаси светлините. Дългите сенки на свирещите на сцената и танцуващите върху дансинга гротескно се преплитаха по стените. Миришеше на пот, парфюм, тютюнев дим, мастика, джин, смазка за инструменти и вино.
	По едно време Бени и Жоро контрабасът ми кимнаха да се кача при тях.
	Освободих се от прегръдката на Ина, взех сакса от Стефан, продухах два-три тона, колкото да изпробвам платъка, и се качих.
	— Следващото парче — обяви Бени по микрофона — е покана да се включат всички, които обичаха Милинката и които могат да свирят на нещо. На гребен, на уста, с пръсти. Кой с каквото може. Давай, Насо.
	Дансингът се опразни.
	Настъпи тишина.
	В знойния полумрак Насо започна да отброява на малкото барабанче стегнат, отсечен шест осми.
	На третия такт глухо и тайнствено се включи Жоро контрабасът: осмина… пауза… осмина… пауза, две осмини… пауза…
	„Болеро“ от Равел.
	Бени се приведе към микрофона, допря флейтата до устните си и от тях потече онази безкрайна мелодия, която идва от нищото — загадъчна, сластна, топла като испанска нощ и пълна с непознаваема опасност и тъмна страст, с магьосническо заклинание и предчувствие за нещо, което се промъква, дебне и е неотменимо… с печално предупреждение, мрачна тържественост, нож, нощ и лоша кръв! — една и съща горда мелодия, без модулация, която се поема и повтаря тържествено от всеки следващ инструмент, извисява се все по-силно и все по-мрачно, ритъмът на барабанчето става все по-отсечен и все по-остър, докато накрая инструментите не се съберат във форте, в раздутата до огромни размери сфера на мелодията: екзалтирани, настръхнали и обречени… тогава всички гръмват на финала, в единствената зловеща модулация на това страховито парче, в което мелодия, ритъм и танц се продънват едновременно в черната паст на безкрайното нищо.


	Бени изсвири темата и ми отстъпи място. Направих крачка напред, захапах мундщука, изчаках Жоро да ми отброи двата такта осмини на баса и поех моята тема в средния регистър: топъл и закръглен тон, спокоен и дълъг дъх, все още мека реплика на флейтата в мецофорте.


	В този момент Ина стана от мястото си в дъното на сепарето и тръгна към дансинга като под наркоза или като че ли някой я управляваше дистанционно.
	Застана в средата на кръга, постави длани на хълбоците си, наведе глава и я тръсна.
	Косите й се посипаха по лицето и го скриха.
	На мястото, където стигах до триолите, изсвирвайки ги в едва доловимо по-забавено темпо, тя започна да се върти около себе си като насън и да смъква жакета с почти невидими потръпвания на раменете, точно в стилистиката на триолите.
	Когато свърших темата, червеният й жакет тупна меко в краката й.
	На сцената се качи Серги.
	В залата бе настъпила такава тишина, че човек можеше я меси с ръце като тесто.
	Серги вдигна флигорната и отново засвири солото на флейтата: със затворени очи и с тон, като топка искряща черна смола, осветена от лунни лъчи.
	След първите два такта, все така бавно въртейки се около себе си, Ина разкопча черната си блуза до долу и отметна глава назад. Плътната вълна на марсовите й коси се посипа върху голите й рамене, а гърдите, скрити до половина в черните чашки на сутиена, грейнаха с мека, жълтеникава светлина, отразена от двете дузини свещи.
	Серги свърши своята партия и мястото му Зае Данчо тромбонистът.
	Докато той движеше меко цуга на тромбона, повтаряйки моята тема с болна страст, блузата на Ина падна от раменете й и тя се зае с ципа на полата.
	Бедрата й се движеха в такт с осмините и паузите на контрабаса и ако това бе стриптийз, то случая бе най-странния стриптийз, който съм гледал през живота си… по-скоро пред очите ни се разиграваше някаква литургийна пантомима, трагично-еротичен танц, напълно в духа на „Болерото“.
	Останала по черния сутиен, колан с жартиери, черните чорапи и черните обувки с високи токове, Ина започна да гали отначало плахо, а после все по-нервно и конвулсивно бедрата си, гърдите и долната част на корема.
	Обувките й отхвръкнаха настрани.
	Бени и аз се включихме заедно в темата, която ставаше все по-агресивна като звук и динамика, все по-смазваща като идея. Сутиенът й падна и гърдите й се разлюляха свободно и алчно над тънкия кръст.
	Диафрагмата ме сви.
	Искаше ми се тя да не прави това.
	Същевременно бях целият обзет от трагиката на нейния сексапил, осъзнавайки, че еротичното изпълнение е нейното соло, нейният последен поздрав към Милинката, нейната част от общото музициране, а това страхотно тяло наистина е нейният инструмент, на който тя свири по-добре от всички ни, взети заедно.


	Когато се включихме „тути“ с пълна сила, разгръщайки последните тактове на цепещата ни мелодия, тя бе останала само по мрежестия слип и се въртеше с разперени ръце около себе си все по-бързо… все по-бързо… и в момента, в който модулацията избухна неочаквана, жестока, триумфираща — а ние отсякохме финалния акорд, — Ина падна като мъртва птица пред портрета на Хари, разперила ръце, с длани обърнати нагоре и тяло покрито само от косите й…


	… Към три през нощта хлопнахме вратата на апартамента й и аз се стоварих на леглото изтощен, фрустриран и насмукан с всякакви отрови.
	— Искаш ли един последен дринк? — попита тя сухо, смъквайки жакет, блуза и пола.
	— Не. Да. Все ми е едно.
	— Какво да бъде?
	— Все ми е едно.
	Направи си облак, наля за мен чаша мастика и седна на леглото. Подаде ми питието и кутия цигари.
	Запалихме. Отпихме. Потръпнах от неразреденото, сладникаво питие и част от чашата се разля по леглото.
	— Не ти е уютно — констатира Ина без всякакво съчувствие.
	— След подобна вечер?
	— Беше на ниво.
	— И ти.
	— О, това е нищо. — Ина се усмихна жестоко. — Имам в запас и по-добри изпълнения.
	— По-добри? Любопитно.
	— Интересува ли те? Изпий си питието.
	Отпих огромна глътка от питието и тя се раздвои пред очите ми.
	После отново се събра.
	— Надявах се да науча нещо за виртуозните ти изпълнения. Това бе на квартално ниво. Владееш ли нещо концертно?
	Ина отвори шкафчето до леглото, порови се вътре и извади албум с кожена подвързия.
	— Помниш ли, че ти обещах някой път да видиш какво има в това шкафче? Е, моментът дойде.


	Главата ми се въртеше. Опрях възглавницата на таблата на леглото, повдигнах с известни усилия горната половина на тялото си и разтворих албума.


	На първа страница — Ина в еротично бельо, седнала в широко кресло, с разтворени бедра.
	На втората — Ина чисто гола върху легло със сини, блестящи чаршафи. Очите й — затворени, тя смуче показалеца на дясната си ръка. Пръстите на лявата са обгърнали вибратор, който тя допира до клитора си.
	Сърцето ми направи скок и пауза. Тези снимки все някой трябва да ги е правил. Кой?
	На третата — лицето на Ина, покрито със сперма.
	Тя се усмихва на дебелия и дълъг пенис (истински!), който се допира до устните й.
	Следваха сцени с двама и трима партньори, коя от коя по разюздана, коя от коя по-дива и екстремна.
	Ина в сексуален транс, Ина смучеща два пениса наведнъж, Ина, снимана отзад, с разтворени полукълба, върху които се е изпразнил сигурно цял отбор. Ще полудея.
	Ина с широко отворени очи и разтворена за крясък уста; между краката й гола негърка изблизва спермата от вагината й.
	На следващата — Ина върши същото с негърката, в която разпознавам английската джазова изпълнителка Мей Джоунз.
	На последната снимка Ина бе полулегнала на диван с четирима партньори наведнъж. Един отзад, друг отпред, тя масажираше пениса на третия, който в момента изригваше струята си върху гърдите й, а тя смучеше този на четвъртия.
	Албумът падна до мен.
	Станах, влязох в тоалетната и повърнах, без да ме е грижа ще се чуе ли в стаята или не.
	Членът ми стърчеше болезнено.
	Върнах се и й го вкарах.
	Прие го покорно и положи всички усилия, но аз не можех да се изпразня.
	Бях изтръпнал.
	— Чакай… — каза тя, извади от шкафчето флакон с някаква гъста кафеникава течност и я размаза от главичката до основата. Отначало ми припари, после сякаш хиляди иглички ме боцкаха, от което ерекцията ми се увеличи, ако това въобще бе възможно.
	Ина си намаза дланите със същата течност, после гърдите. Започна да го меси и да шепне:
	— Измъчваш ли се от това, което видя?
	— Да…
	— Но същевременно то те възбужда?
	— Да…
	— Не разбираш ли, че това е просто един джем сешън? Музициране с партньори? Раздаване и приемане? Импровизация?
	— Да… Не…
	— Защо? Къде е разликата? Когато ти побъркваш партньорите на сцената със саксофона, а аз го правя с тялото си — къде е разликата? Моето тяло е моят инструмент! Не го ли разбираш? Ревнуваш ли?
	— Да…
	— Но ти си правил същото… Не казвай, че не си го правил!
	— Да…
	Тя го вкара между гърдите си, обви ги с длани и започна да го разтърква с тях.
	— Спомняш ли си, когато ти казах… че само аз мога да ти дам най-точни сведения… с кого и как съм спала? Че удоволствието е в детайла… и е изцяло мое?… Представи си, че сега сме с още двама или трима… алт-сакс… баритон-сакс… тенор… те нямат лица, само инструменти… представи си, че наближава финалният акорд…
	Финалният акорд бе колосален.
	Изкрещях, извих се и се излях върху гърдите и лицето й. Тя хълцаше, целуваше члена ми и го изсмукваше, докато не паднах по очи в пълен кататонен ступор.


	Рано сутринта станах обезсилен, облякох се, хвърлих поглед върху дълбоко спящата Ина, със сребристи следи от засъхналата ми сила по бузата и гърдите.
	Излязох.
	Утрото бе свежо и ведро.
	Пееха птички. Чувствах се празен и разбит.
	Не отидох на погребението на Милинката.
	В шест и половина излетях за Берлин, без да се обадя никому.


>
	* * *

	Към привечер се чуха изстрели, пукот, пращене и нещо като топовен гръм.
	Излязох с бутилката на балкона, да видя дали по време на алкохолния ми транс не е започнала война или ислямските фундаменталисти не са взривили Райхстага.
	Нищо такова.
	Огромният град пулсираше и живееше трескавия си нощен живот, а фундаменталистите си кротуваха в кварталите Нойкьолн и Кройцберг.
	Под тъмносиньото небе красиво увисваха на огромни гроздове зелени, червени, оранжеви и жълти звезди, пукаха се с дрибъла на малко барабанче, а опашките им изгаряха с ръждива, самоубийствена красота.
	Заря.
	През ден намират да празнуват нещо. Какво ли бе този път?
	Пуснах радио и завъртях на новините. Оказа се, че кварталът Берлин-Шарлотенбург празнува триста и петдесет години от построяването на своя замък.
	Спомних си как с Ина се разхождахме в огромния парк на замъка Шарлотенбург. Бе топла късна есен. Циганско лято. Алеите бяха постлани с килим от жълти, червени и оранжеви листа. Над езерото се вдигаше тънка пара. Празните павилиони и беседки кънтяха самотно и печално, като в призрачния декор на пиеса от шведски автор. Ина се бе вкопчила в лакътя ми, сгушена в широкия си пуловер с обърната яка, а аз й разказвах историята на принцеса Софи Шарлоте. Бях я прочел в интернет и исках да блесна с познанията си.
	Сега по никакъв начин не можех да си спомня нищичко за Софи Шарлоте.
	Отпивах от шишето, напъвах мозъка си, но там, където трябваше да е споменът — имаше пусто и равно поле, по което кълвящи въпроси крачеха като праисторически, грозни птици:
	Защо ме съсипа така брутално и безчувствено?
	Какво правиш в този момент, когато над ужасената ми глава е увиснала тази разноцветна, нереална заря, чиито отражения в бутилката изтичат заедно с четирийсетпроцентовия алкохол в прегорялата ми вътрешност?
	С кого си?
	Какво правите с гадния узурпатор на моята любов в малкия апартамент на „Екзарх Йосиф“?
	Мислиш ли понякога за мен?
	Човешко същество ли си или пълномощен министър от света на вампирите?
	Въпроси без отговор, които като накървавени кучета са захапали мозък, сърце, душа, бял дроб, черен дроб, далак, жлъчка и всичко там, от каквото още се състоя.
	Налудничави разходки напред-назад по балкона с бутилката в ръка. Цигара от цигара. Улавям се, че си говоря сам. Това е началото на края. Или самият край.


	Към осем сутринта отново се отбих в театъра. Портиерът ми махна за поздрав и заби глава в четивото си. Какво ли си мисли за мен този човек, като ме гледа през ден да се влача в празния театър като душа на мъртвец?
	Дали предполага, че всеки път отслужвам в храма по една безнадеждна литургия на изкуството, което уж не умира?
	Дали той, служителят, ме съжалява мен, безработния?


	Вървях по килима на дългия коридор и се питах — къде ли са отишли всички снимки на певци и диригенти? Къде са фотосите от премиерите, които висяха по стените?
	Ето тук, на централно място срещу главния вход, бе окачена снимката на оркестъра.
	Аз бях на четвъртата редица. При дървените духови, петият от ляво на дясно. Във фрак, с папийонка и кларинет в дясната ръка. Сега от стената ме гледаше светло петно, което бароковата рамка бе оставила след себе си.
	Продължих по дебелия килим и стигнах Зимната градина. Всички маси и столове бяха подредени изрядно по местата си, само пепелниците ги нямаше.
	Тук в паузите на представления и репетиции се събираше целият театрален свят да пуши цигари и да пие кафета. И бира, разбира се. С черешов ликьор.
	Представих си разгорещената тълпа музиканти, сценичните работници в сини престилки, певците и певиците в костюми и грим, които ходят наперено нагоре-надолу, запушват с пръсти ноздрите и бучат през носовете си, за да отпушат кухините „в маската“ или тренират най-трудните пасажи от дуети и арии…


	Боже, нима всичко това е минало?!…


	Слезнах по трите стъпала надолу.
	Коридорчето на оркестрината.
	Отворих вратичката и влязох в кошарата, както обикновено я наричахме.
	Диригентският пулт си седеше там, отпред. Всички други пултове — също. Тимпаните вдясно бяха заметнати с кожени покривала. Промъкнах се на моето място, без да светна лампата.
	Седнах. Затворих очи.


	… Отначало слухът ми долови откъслечни разговори на превъзбудената премиерна публика, после чух стъпките на диригента, който си пробива път през станалите на крака музиканти… чух палката му, почукваща три пъти по пулта…


	… Настъпи тишина и аз се разтопих в тишината.
	После бавно и нежно, като вдигащата се мъгла над езерото в Шарлотенбург, в ушите ми нахлу увертюрата на „Вълшебният стрелец“ от Карл Мария фон Вебер.
	Ето… сега, след този пасаж, следва солото на четирите валдхорни. Те ще нарисуват четиригласово величествените гори на Саксонска Швейцария, както наричат горите около Дрезден.
	На това място Херберт, третият валдхорнист, винаги прави кикс… да, ето — направи го и сега, разбира се… Диригентът Либман ще го изяде в антракта. Внимание! — идва моето соло! — вдигнах въображаемия кларинет, поставих пръсти на клапите му, намокрих с език въображаемия платък и поех дъх. Либман ми подаде знак в тъмнината с фосфоресциращата си като на Караян диригентска палка и аз поех солото, повтаряйки лиричната тема на селската красавица Агата, която страда по своя любим Макс… Кресчендо, мецофорте, декресчендо, всичко в легато. Аз никога не правя кикс.
	Мина чудесно… сега идва оркестровият до-мажорен акорд във фортисимо, от който изскача дяволът.
	Дяволът изскочи и целият оркестър разгърна бясно финала, цигулките сипеха бързите си шестнайсетини… три последни акорда… взрив… втори… край… Бурен аплауз.


	… Свърших, извадих несъществуващия мундщук от устните си и отпуснах ръце на коленете, все още със затворени очи. Продължавах да чувам — все по-глухо и все по-отдалече — овациите на публиката, които шипяха и се плискаха като вълна, прибираща се в морето.
	Отворих очи.
	Вгледах се в празните си ръце.
	Закашлях и дълго се давих, превивайки се, в мрака на празната оркестрина.
	Ако кларинетът ми бе истински, а не въображаем, щях ли да изсвиря солото без кикс, с тези задръстени от фасове дробове и с този амбужур, който се разсвирва повече с гърлото на бутилката, отколкото с мундщука на инструмента?
	Чух, че някакъв богат евреин е закупил театъра.
	Той няма да създаде състав, разбира се. Ще кани на договор готови трупи от Бродуей. Наскоро тук гастролира някакъв негърски театър от Щатите. „Порги и Бес“. До един бяха трета гарнитура. В Германия има куп солисти, хористи и оркестранти на неизмеримо по-високо равнище, но те си седят вкъщи и чакат да им звъннат от концертната агенция и да им предложат някъде — където и да е! — някаква работа на парче.
	Понякога, когато някой колега се разболее, ме викат и мен да помагам с кларинета в симфоничните оркестри. Това е много рядко, защото всеки музикант предпочита да пукне на пулта, отколкото да отстъпи мястото си в кошарата на някой друг. Макар и за една репетиция, макар и за едно представление.
	По-често, благодарение на Кристоф, ме канят със сакса в малки състави — триа и квартети. Фрий и импровизационен джаз. Тарифите са в мазето. Там, където преди изкарвах сто на репетиция и двеста на концерт, сега ми броят съответно четиридесет и деветдесет, минус данъци и застраховки. Колегите са в паника. Повечето си търсят работа в чужбина — Австрия, Швейцария, Майорка, Гран Канариа, та дори и Полша.
	До една година ще ми плащат половината от заплатата като на безработен. После минавам на социална помощ. Това означава, че ще трябва да сменя огромния хамбар, в който живея от петнайсет години, с нещо по-скромно. До четиридесет квадрата.


	Обединена Европа може да е шик, но на мен и на такива като мен ни излиза през носа. На нас и обединена Германия ни излезе през носа. И еврото, с което цените скочиха двойно. И всичките им шибани реформи. От нас се иска да приемем необходимото зло в името на светлото бъдеще, но когато някой ми фантазира за светло бъдеще като гнусен воайор, гледащ през ключалката как шейсетгодишната му жена се чука с осемнайсетгодишен, ми иде да изпържа бъдещето в сух тиган, докато лойта му се стопи и то се превърне във въглен, черен, реален, неапетитен въглен, който в миналото е бил шницел.
	Резултатът от цялата глобална шашкъния е, че източната част на Германия се обезлюди, Западната се пренасели и започна да мигрира в други страни, безработицата се удвои и утрои, народът освирепя, квотата на самоубийствата проби разумния таван, а аз останах без работа на четиридесет и пет. И без никакъв шанс да си намеря на тази възраст ангажимент в някой оркестър.
	Да се върна в България?
	Но какво да правя в България след двайсет години в Германия и този немски паспорт в джоба?
	И в коя България да се върна? Тази, която и двайсет години още няма да стигне катастрофното равнище на днешна Германия? В България на обергрупендемократите? Страната, готова да цопне слугински в Европа след някоя и друга година, да възприеме всички реформи, за да може богатият да забогатее, бедният да освирепее, крадецът да се накраде, а музикантите да бъдат натикани по селата, в кочини и птицеферми — защото от трийсет и пет нагоре не стават за друго?
	Или в България, в която мръсниците наричат този безпримерен комплот „свободна конкуренция“ и „пазарна икономика“?
	В България на някогашните прошляци, които диктуват, обсебили чрез неконтролируемите си мангизи медиите и чрез тях пазара — кое е добро и кое зло? Кой е приятел и кой враг?
	България, която услужливо изпраща озверели от глад млади момчета в Ирак, да ги стрелят ислямските примитиви, да им режат главите, да се гаврят с нас в Либия — след което се позовава на правото им на свободен избор?
	В България на Сара и нейните приятелчета от Уолстрийт?
	Или в България на Ина и банкерите?
	О, Господи…


>
	* * *

	… Както и предполагах, че ще се случи — Сара ми се обади по телефона към три следобед. Все едно че нищо не е било. (Което си е самата истина.) Била на две крачки от мен, в зала „Подевил“, където работел като главен мениджър някакъв неин колега; той, разбира се, е завършил в Кеймбридж не знам какво; оказало се, че живеел само на две крачки от нея; бил извънредно остроумен и й предложил…
	— Или пристигай, или продължавай конференцията с твоя контакт-партньор — прекъснах я аз. — На по-високо равнище.
	Тя обидено затвори слушалката, но аз знаех, че свенливата мръсница, скрита в импозантното й политоложко тяло, ще надделее в битката между конвергенцията на капитала и мътните полови инстинкти.
	Сара пристигна след един час в черна блузка, контрастирала на снежнобялото й лице. Това й придаваше вид на сатанистка. Бе изляла върху себе си килограм противен парфюм, който предизвика в мен астма.
	— Какъв прекрасен парфюм, Сара — казах любезно. — От Хавай ли идваш?
	— Харесва ли ти? — оживи се тя. — Подарък ми е от един страхотно интелигентен колега. Запознахме се на един правен симпозиум в Хага, там — можеш ли да си представиш? — се беше събрала цялата група български студенти от Лондон и Ню Йорк; на практика те съставляват бъдещият политически, правов и финансов елит на България, работният език беше, разбира се, английският и ние дотам се бяхме вживели в ритъма на симпозиума, че вечерта, когато се събрахме на прощален купон, пак си говорихме през цялото време на английски и като забелязахме това, стана голям майтап…
	— Какви интересни преживявания имаш, Сара — въздъхнах. — И за какво беседвахте на английски с политическия, юридическия и финансовия елит на този купон? Каква беше темата?
	— Ами… — замисли се тя — обсъждахме ролята на техниката в историческото развитие… някои теории за индустриалното общество… стадиите на икономическия растеж, постиндустриалното общество…
	— Хайде да пием за постиндустриалното! — Аз разсипах уиски в чашите. — За бъдещия живот без индустрия, без експлоатация и следователно без юпита, защото тогава вие ще сте напълно излишни. И отново ще дойде модата на музикантите, епикурейците, конекрадците и калайджиите. Наздраве!
	— Кой ти е казал, че постиндустриалното общество отрича индустрията? — ужаси се Сара. — Живот без индустрия! Майн гот? Как е възможна такава инфантилност? Такъв романтизъм? Ама… що за необразовано поколение е това, вашето? Знам, че не сте виновни, живели сте в условията на социалистическото общество, което потиска индивидуалното развитие… Но все пак не е възможно да не сте имали никакъв начин да изразите в скромен аспект интелектуалните си качества, с които се ражда всеки човек. Вие докарахте на България този батак, а ние сега трябва да го оправим… Това е безотговорно.
	— Категоричен императив — казах аз и изпих чашата на екс.
	— Моля?
	— Категоричен императив.
	— Не разбирам какво говориш.
	— Кант нарича императив изречение, което има формата на заповед. Императивът може да бъде или хипотетичен, или категоричен. Първият изразява заповед, обусловена от желана цел, вторият изказва безусловна повеля. Разликата между двата вида императиви Кант е дефинирал в труда си „Основни положения към метафизика на нравите“ от хиляда седемстотин осемдесет и пета година. Понятието е метафизическо, понеже изразява абсолютното противопоставяне на онова, което трябва да бъде, на това, което е.
	Сара зяпна. Това й отиваше. Широко отворени карминеночервени устни върху японски бялото лице. Бе видимо впечатлена.
	— Поздравления — промърмори тя. — Кант. Хм. Защо говориш всичко това? Каква е пледоарията?
	— Какво според теб е онова, което трябва да бъде?
	— В какъв мащаб?
	— От планетарен към камерен! — загубих търпение аз. — От това, с което ти и хладнокръвните ти приятели си тъпчете тиквите в Кеймбридж, Оксфорд и Хага, черпейки с пълни шепи средства от поколението, което презирате. До това, което в момента се случва в тази стая.
	— Ние си тъпчем главите с полезни и практични знания за едно равностойно и еманципирано бъдеще на България в рамките на Европа и света. А в тази стая провеждаме диспут по темата.
	— Това беше хипотетичният императив. Сега следва категоричният. — Налях си чашата до ръба, изпих я и станах. Пресякох седемте метра до раклата и извадих отвътре полароидния апарат. Не го бях използвал не помня откога.
	— Сара, ставай и се събличай. Ще имаш фотосеанс.
	— Пак ли едно такова екзотично, музикантско хрумване? — невинно попита Сара.
	— За мен — да. За теб — пътешествие в света на примитивното. — Вече бях пиян. — На низките инстинкти и сексуалните унижения. Те ще накарат некомпетентната ти смокиня да се просълзи с гъсти, сладостни сълзи. Завиждам ти, Сара, за предстоящия експириънс.
	Тя засмука показалец и се замисли.
	— Не ми харесва думата „унижения“ — заяви накрая.
	— Смени я тогава с „животинско удоволствие“ или „декадентска наслада“. Хайде.
	— С други думи, искаш да ме снимаш гола?
	— Как можа да ти хрумне? Не, предлагам ти да се съблечеш гола и да храним гълъбите по балкона.
	— А какво ще правиш със снимките? Ще ги показваш на други музиканти?
	— Ще ти ги дам. Ти ще си направиш луксозен албум, ще го завържеш с розова панделка и ще го изпратиш на приятеля си от Уолстрийт.
	— Значи ме намираш фотогенична?
	— Сара, губим бреме.
	Тя свали блузата и полата си, сгъна ги прилежно и ги постави на облегалката на стола. Остана по сутиен, слип и сандали.
	— Така не е ли по-еротично?
	Щракнах я застанала до дивана и апаратът изплю мътната снимка. Оставих я на масата да се избистри. Казах й да седне на стола, да вдигне краката си на седалката и да ги разтвори. Накарах я да свали сутиена си и да отдръпне с два пръста слипа, така че въпросната смокиня да се покаже пред обектива. Тя изпълни послушно всички указания, гледайки ме с широко отворени очи. Свалих апарата.
	— Сара, така няма да стане. Усмихни се, дявол да го вземе! Не ме гледай, сякаш че играеш във филм на ужаса. Представи си нещо приятно. Например че произнасяш реч пред Обединените нации.
	Тя се закикоти.
	— Чисто гола?
	Щракнах я веднага. Накарах я да свали слипа и сандалите, снимах я легнала на дивана, на пода, върху масата. Казах й да си оближе двата пръста и да си ги вкара.
	— Искаш да мастурбирам пред теб?
	— Никога ли не си го правила?
	— Нали ти казах, че си първият музикант през живота ми… Боже, чувствам се като проститутка… Наистина ли трябва да правя всичко това?
	— Бихме могли да прекратим сеанса. Имаме още четири пози.
	Тя затвори очи, облиза двата си пръста, вкара ги вътре и започна бавно да ги движи напред-назад. Бузите й порозовяха, дъхът й се учести и вътрешната страна на бедрата й заблестя от влага. Изщраках така още три пози.
	— Остана само една — съобщих й.
	— Какво искаш да правя? — попита тя със затворени очи, без да престава да се гали.
	— Не знам. Измисли ти.
	— Искаш ли… искаш ли да правя орална любов?
	Каза го така, сякаш това бе върхът на безсрамието.
	Клекнах до главата й и си смъкнах ципа на дънките. Сара отвори очи и се втренчи в подутината. Вдигна свободната си ръка, вкара я в цепката и го извади. Той стърчеше в шепата й, пулсираше и червената му глава бе влажна. Тя повдигна глава и срамежливо го целуна. Боже мой, мина ми през ума, да не би наистина да го прави за първи път?
	Наведох се още по-надолу и той опря до устните й. Тя ги разтвори, пое го, започна да движи езика си около главата му и да го масажира с шепата. Сокът й обилно се стичаше по бедрата.
	Когато бликна първата струя, тя го извади от устата си и аз излях всичко по бузите, устните и косите й. Изправих се бързо и щракнах последната поза.
	Сара лежеше на пода с разтреперани бедра и лице обсипано с матови перли.
	После стана и отиде в банята. Когато се върна, аз бях подредил дванайсетте снимки на масата. Тя седна гола до мен и започна да ги разглежда, клатейки невярващо глава. Бузите й все още бяха зачервени.
	— Това не може да съм аз — каза тя, — не мога да повярвам, че съм в състояние да извърша всички тези неща!
	Усетих в интонацията й нотки на възхищение.
	— Човек никога не знае, какви демони се крият в него — заключих философски. — И все пак това си ти и никой друг.
	— Беше само един експириънс. Ти сам го каза.
	— Да — отвърнах. — Така е. Е, ще ги пратиш ли на заместник-министъра от Уолстрийт?
	Тя прихна.
	— Луд ли си? Той ще ги покаже на майка си. Нека останат при теб.
	— Да ги показвам на други музиканти? Сара, мисълта, че непознати мъже те гледат в такива пози, те възбужда. Признай си.
	— Ти си психопат — каза тя, но не прозвуча убедително. — Любопитна съм докъде можеш да стигнеш в ексцентричните си хрумвания. Човек може напълно да се побърка в обществото на един музикант.
	— Винаги можеш да предпочетеш постиндустриалното. Бих могъл да ти предложа например посещение в клуб за двойки.
	— А защо не на опера? На театър? На кино? Изложба? Какъв е този клуб за двойки?
	— Защото операта, театърът и киното не се занимават със стадиите на икономическия растеж. Наистина ли не знаеш какво е клуб за двойки? Това е клуб, в който ходят двойки, ядат, пият и после се отдават на необуздан секс в обща стая.
	— Всеки с всеки? — ужаси се Сара.
	— Понякога се стига и дотам — отвърнах тайнствено.
	— Ужас. И какви хора ходят в такива клубове? Музиканти и артисти?
	— Много рядко. Скъпо удоволствие е. Ходят адвокати, лекари, индустриалци, политици…
	— Лъжеш! Нали ще ги разпознаят?
	— Там журналисти не се допускат. Гарантирана е пълна анонимност. В повечето се носят маски, като на карнавал във Венеция.
	— Никога няма да ми стъпи кракът в подобен клуб. Време е да тръгвам. Довечера имаме упражнения в университета.
	Сара се облече, среса дългата си коса пред огледалото, прибра четката й каза:
	— Снимките можеш да задържиш. — И вече с ръка на вратата: — Категоричен императив, а? — засмя се и си тръгна.


	Същата вечер Кристоф се обади по телефона. Предлагаше да се видим в джаз клуба „Ейдж Трен“ на „Кант щрасе“. Щял да свири някакъв много добър тромпетист от Австралия, с когото участвали навремето в страхотен сешън на фестивала в Малмьо. Зарадвах се, че ще прекарам вечерта с приятели и колеги. За миг дори ми мина мисълта да взема и сакса, защото след официалната програма по традиция щеше да има сешън. Но бързо я отхвърлих.
	Към десет се качих на метрото и слязох на „Зоологише гартен“. Вечерта бе топла, небето — като _„Blue Indigo“_ на Дюк Елингтън. Пияни и дрогирани джънкита от цял свят, със зелени, розови и виолетови коси, бяха налягали кротко по стъпалата на метрото и пред осветената от син неон „Гедехтнис кирхе“, смучеха бирени бутилки и миролюбиво умираха. Проститутките, с къси кожени поли и руси перуки, се шляеха по „Курфюрстендам“, бдейки зорко за клиентела. И при тях, както и при нас конкуренцията бе убийствена. И те проклинаха обединена Европа и вдигането на границите, от което тарифите им паднаха катастрофално, защото полякините, рускините и особено българките ги подбиваха с безмилостен дъмпинг.
	Свих по „Кант щрасе“ и след три преки бях пред „Ейдж Трен“. Спрях пред вратата и сърцето ми болезнено се сви. Това бе първият джаз клуб, в който доведох Ина. Тук…
	… Но не можеше сега просто да се обърна и да си тръгна заради мъчителни спомени! Все пак познавам този клуб от две десетилетия, свирил съм безброй пъти в него и нямам основание да го свързвам само с Ина, дявол да го вземе…


	Програмата още не бе започнала. Кристоф и австралиецът седяха на ъгловата маса пред халби бира, смееха се на нещо и се тупаха по раменете. Той бе висок, едър мъж, почти плешив, със сини, весели очички и червендалесто, добродушно лице. Казваше се Джак. Джак Кинсли. _Happy Jack._
	— _Hi, mann! Are you happy?_ — посрещна ме Джак с най-идиотския американски въпрос, който американците са измислили, но не му се вкиснах, защото нямаше смисъл да му обяснявам, че не съм хепи. Освен това Кристоф бе казал, че е добър, което означаваше, че всъщност е от „много добър“ до „феноменален“.
	Клубът бе препълнен. Видях на съседните маси Рони Майер, най-добрия цугтромбонист след Мангелсдорф, брат му Йохан, също тромбонист и не по-слаб от Рони, пианиста Кербе, който имаше такава атака на тона, че за една нощ във Вупертал бе успял да скъса три струни на един „Стейнуей“; там беше и моят колега Манфред Зоке — дребен, набит баритон саксофонист, чийто баритон бе висок почти колкото него. Зоке вадеше от инструмента тон като тайфун между алпийски зъбери, бе абсолютно откачен и имаше лошия навик да се бие с публиката, ако му се стори, че тя не разбира музиката му. Да идеш със Зоке на турне бе като да тръгнеш на война. Преди години се сбихме след едно свирене в Рощок и си спомням, че имаше забележително ляво кроше.


	Освен професионалистите бе пълно и с редовната публика, с която също се знаехме от години, както и с пришълци туристи от Англия, скандинавските страни и откъде ли не. Те явно не си бяха намерили билети за „Квазимодо“, където свиреха знаменитости от ранга на Рей Чарлз и Чък Кореа.
	Джак бе напълно хепи. Тази вечер той и групата му — бас, ударни и „Хамънд“, имаха договор за хиляда и двеста евро, което означаваше по триста на човек, плюс две вечери хотел със закуска и самолетните билети. В Англия тарифите не бяха по-високи от нашите, в Щатите бе абсурд да намериш ангажимент, като стана дума за Австралия, той само махна с ръка и презрително се изплю на пода. Единствено в Швейцария плащат добре, но колко души музиканти може да побере такава малка страна? Така че Джак бе печеливш тази вечер, за което би трябвало да му се сърдим, но ние му се радвахме.


	Започнаха с вариация на старото парче _„Mersy, mersy, mersy“_. След десетина такта пиесата не можеше вече да се познае в четиригласната фуга, която развиха. Свиреха фрий. Това означаваше, че музиката няма тонален център. Импровизациите им обаче напомняха повече на сериална музика от трийсетте и четирийсетте години. Малко Шьонберг, малко Веберн и много Стравински от последния му период. Тогава той се отдава на такива редици от дванайсеттонова музика, че и самият Шьонберг може да побледнее от завист.
	Джак имаше действително изключително мек и топъл тон, почти като флигорнист, а техниката му бе безупречна. Свиреше „нон прес“ система, позволяваща му да взима височини до фа диез в четвърта октава, почти в стратосферата — и там тонът му ставаше като игла.
	Отместих поглед към Зоке, който го гледаше с широко отворена уста и свити като цепки очи, и се зачудих какви ли мисли му минават през главата.
	— Още в началото ти казах, че тази жена не е за теб. Казах ти да се махаш, да избягаш презглава, да изкопаеш дупка в земята, да се завреш в нея и да се зариеш. Казах ти, че е богомолка. След като мъжкият я начука, тя го убива. Казах ли ти? — Лицето на Кристоф бе бледо, устните му — злобно стиснати, сините му очи ме пронизваха.
	— Не съм ли поканен тази вечер да слушам страхотен тромпетист? Какво става?
	— Става това, че ти не слушаш страхотния тромпетист. Кербе слуша. Рони слуша. И Зоке слуша. Ти обаче слушаш погребалната капела, която вие в душата ти като цяла глутница вълци през януари. Вземи и скочи през балкона си, най-накрая. Прережи си вените. Отрови се. Един булгаре по-малко на терена.
	— Какво пееш — песента на свръхчовека?
	— А, не. Ти не говори за песента на свръхчовека, защото тази песен ти е чужда. И ти си чужд и ще си останеш завинаги чужд. Ако щеш да имаш и двеста и петдесет немски паспорта в джоба. Песента на свръхчовека е за такива като мен и като Зоке, които могат да се облегнат на традиция. Ти имаш ли Ницше? Ти нямаш и Гьоте. Имаш ли Шилер? Нямаш Бах. Затова не споменавай песента на свръхчовека. Нея аз я разбирам. Казвам ти: бъди чужд, но не се дръж като чужд. Не се гърчи. Не се обезличавай. Приеми удара и отвърни с удар. Или умри.
	— Нямам кого да ударя.
	— Винаги ще се намери някой за удряне. Ти, разбира се, чука Зиглинде, нали?
	Вцепених се.
	Защо намесва Зиглинде? Какви са тези екскурзии в миналото?
	Какво общо има Ина със Зиглинде?
	— Не, Кристоф. Не съм спал със Зиглинде.
	— Благородна лъжа. Прави ти чест. Но това няма значение. Зиглинде е в лудницата. Ина е по дяволите. Аз съм здрав, дебел, витален, карам колело, свиря бас и те гледам как се превръщаш в най-обикновен скапан чужденец, който няма нищо общо с тази страна, с тази традиция, с този джаз и с този приятел. Слушай, аз още тогава ти казах, че тази жена не е за теб. Тя бе прекалено мощна, прекалено гениална, прекалено звездна и прекалено егоистична, каквито са всички жени. Като цяло — тя бе прекалено жена. На теб ти трябва една немска бюргерка на средни години — да ти готви, да ти кърпи чорапите и да ти дава аспирин, когато си махмурлия. Трябва ти и един приятел като мен, който да ти осигурява свирене и турнета и да те пази от женски урагани, каквато беше Ина.
	— Говориш за нея в минало време.
	— Тя е минало, задник такъв! — изкрещя Кристоф така, че от съседните маси се обърнаха да видят какво става. — Минало! Финал! Мъртва! Примири се! Ясно ли е?
	Хвърлих двайсет евро на масата и се измъкнах от клуба. Нямах настроение вече да слушам Джак, нито сешън, нито Кристоф.
	Поех по обсипаната с разноцветни светлини „Курфюрстендам“, стигнах спирката на метрото и през цялото време, докато се клатушках във вагона до вкъщи, изпитвах смътна тревога. Не можех да я определя, нито да я конкретизирам.
	Кристоф бе прав.
	Наистина бях спал със Зиглинде.
	Внезапно прозрение ли бе това, или го е знаел през цялото време?
	Вкъщи си налях скоч с две бучки лед, взех бутилка студена минерална вода и седнах пред бюрото. Отворих чекмеджето и извадих оттам омачканата снимка от албума на Ина — онази, първата, на която бе по еротичното си бельо и която открих чак в самолета на път за Берлин в задния джоб на джинсите си.


	Първият ми порив в самолета, на десет хиляди метра височина от леглото й, бе да скъсам снимката на малки парченца и да я хвърля в тоалетната. Значи Ина бе изчакала да заспя, бе станала през нощта, бе извадила от албума си тази снимка (а защо точно тази?) и ми я бе напъхала в задния джоб на джинсите с инфантилната представа, че ще ме следва където и да съм? Че от нея няма отърваване? Че съм осъден на вечни страдания по еротичното й бельо?
	А може би си е представяла, че като се върна в Берлин, ще я поставя в рамка, като сенатор в американския Конгрес, който държи на бюрото си фотоси на щастливото си семейство, за да стане ясно на всички кой тип ценностна система представлява?
	Реших, че да я скъсам е точно толкова инфантилно, колкото и да ми я пъхне тайно в джоба.
	Реших също така, че една снимка не може да има върху мен повече въздействие, отколкото един мимолетен спомен за някаква нищо неозначаваща случка.
	Казах си, че това не е единствената снимка, с която разполагам в колекцията си.
	След два часа друсане и отвратителни турбуленции кацнахме на летище Шойнефелд. От София излетяхме при трийсет градуса жега, в Берлин пристигнахме на петнайсет. Ръмеше ситен дъжд.
	Минах контролата сравнително бързо, взех куфара от лентата и излязох на спирката на _Shuttle Bus_, който пътуваше между летището и метрото.


	Вдишвах влажния берлински въздух, разглеждах тополите, строени в права редица по алеята към метрото, и се чувствах в свои води. Тук нямаше да има изненади, емоционални ерупции и срещи от третия вид. Тук нямаше да преживявам чудеса, без които съм толкова щастлив. Върнах часовника с един час назад и усетих как времето започва да се движи по-бавно и по-спокойно. Тук всичко бе пресметнато и подредено, може би малко меланхолично и скучно, но затова пък сигурно и постоянно. Това беше мястото, където нямаше да ми се случи нищо — нито добро, нито зло.
	Поне така си мислех тогава.
	След четиридесет минути влакчето ме стовари на _Berlin-Mitte_ и след още пет си бях вкъщи.
	Огромният апартамент от сто и петдесет квадрата, две бани и четири стаи ме посрещна с цялата примирена тъга, каквато може да излъчва подобно пространство. Креслата, диванът, шкафовете, уредбите и телевизорът изглеждаха призрачни в полумрака, увити в бели чаршафи срещу прах и слънце.
	Обикалях на тъмно от стая в стая, накрая приседнах на ръба на широката дъбова спалня, с опънати бели атлазени чаршафи и атлазена завивка.
	Отворих шкафчето и пъхнах снимката на Ина вътре. Там имаше и други. И бог знае още какво.
	Слязох до пощенската кутия. Бе препълнена. Награбих целия куп хартия и го качих в хола. Изхвърлих рекламите, вестниците и градинските списания, с които ме затрупваха. Останаха сметки — ток, телефон, застраховки и писмо от театъра, че на двайсет и пети август е назначено общо събрание и репетиция. Официално сезонът започваше на пети септември. Значи до първата репетиция ми оставаха непълни пет дни.


	Взех от барчето бутилката „Дъмпъл“. Бях я поставил предвидливо там преди месец. Липсваше лед, защото хладилникът бе изключен. „Дъмпъл“ без лед и с вода от чешмата е съмнително удоволствие, но други варианти нямаше.
	Отпивах от чашата и наблюдавах от балкона как просветват оксижените на работниците в грамадната дупка пред блока. Все още можех да различа на петдесет метра от мястото си граничния пункт Чек пойнт Чарли, с предупредителния надпис на руски, английски и френски, че тук напускаш съветския сектор и навлизаш в американския. Стената отдавна я нямаше, но там висяха по цял ден статисти, облечени в съветски и американски гранични униформи, да напомнят на туристите, че на това място е бил абсолютният център на Студената война.
	Ако тогава, през шейсет и първа, горещата наистина бе избухнала, то тя щеше да започне именно оттук. Тогава съветските танкове щяха да се изправят пред идиотската задача да премажат първо турската съпротива от Кройцберг. По време на Стената турците били изтикани да живеят в покрайнините на Западен Берлин. С други думи, тук, под носа ми. Когато Стената падна, щурците се оказаха в самия център на обединения град. Мисля, че ако някой бе истински щастлив от всичките тези събития, то това бяха именно те.


	След близо час висене на тъмния балкон, вгледан в премигващия надпис „Имобилиен Енгевелт“ отсреща и отпиващ вече направо от бутилката, ми стана ясно, че правя напразни опити да не мисля за Ина.
	Откъслечни сцени от последните десетина дни, цепленки от разговори, парченца скъсан филм, от който в съзнанието ми се мяркаха ту развените й огнени коси, ту едрите й восъчни гърди с розови пъпки, ту спящото й лице със засъхнали сребристи следи по бузите — всичко това, оплетено в някакво адско кълбо, се премяташе, търкаляше, събираше се и се разпръскваше като в бясно въртящата се тръба на калейдоскоп. Към това се добавяха и мъчителни звуци — учестено дишане, къси, сластни крясъци, знойна мелодия на тромбон, нежните й пръсти, галещи устните ми, гласът й, шепнещ настойчиво — „… та това е само един джем сешън, една импровизация“… и „… аз съм един страхотен инструмент, който търси своя страхотен изпълнител“…
	Баста!
	Хвърлих се върху спалнята, запуших с длани уши и стиснах силно клепачи.
	Всичко обаче стана още по-ясно, по-детайлирано и по-релефно. Сякаш бях прекалил с дозата кокаин, сякаш се бях насмъркал до козирката, като алчен джънки, който за първи път сменя лепилото с кокс.


	Тя не те интересува, тя не те засяга, тя е само една вещица, хетера, куртизанка, курва, ексцентрична маниачка, куха водосточна тръба, надуваема секскукла, бек-раунд на музиката ти, тя е, тя е, тя е… повтарях като обсебен, марширувайки от стая в стая и прилагайки всички известни ми трикове и хватки на самовнушението.
	Когато и това не помогна, звъннах на мобилния телефон на Кристоф. Имах късмет. Хванах го малко преди да започне свирня в халето на една бивша бирена фабрика в Западен Берлин.
	— Булгаре! — изкрещя той в слушалката. — Значи все пак се осмели да се върнеш в обезкървения и умиращ Запад? Вземи си свирката и пристигай веднага! Очертава се страхотен сешън!
	Отворих кутията на алта и прегледах инструмента, да видя всичко в ред ли е.
	Като изключим това, че се бе поразсъхнал след месец без някой да го надува, всичко бе в ред.
	Взех едно такси и то ме стовари след половин час в Целендорф.
	Дългото хале бе вмирисано на пот, цигарен дим и алкохол, както се полагаше. Някой ме дърпаше за ръкава, някой ме удряше по рамото, някой изказваше удоволствие, че ме вижда, но аз бързах към сцената, където дънеше групата на Кристоф — контрабас, ударни, синти, елкитара, тромбон. И един шотландец в карирана пола, изтръгващ от гайдата си сърцераздирателни звуци.
	Освен Кербе на клавишните, другите лица ми бяха непознати. Младоци от консерваторията вероятно. Кербе ми кимна, а Кристоф изкрещя:
	— Вади свирката! Влизаш след солото на Джони Уокър!
	Разпознах в последните четири такта на гайдата някаква мелодия, подхванах я и я доразвих. Тромбонът ми пусна едно дълго остинато — безкраен тон, върху който стъпих като върху килим и започнах да въртя най-необузданите вариации на шотландска тема с такава ярост и интензитет, че гайдарят с поличката изцъкли очи и закрещя:
	— _Yes, mann, yes! You are fool! That is cool, absolutly crazy!_
	Пуснах на Кристоф едно дълго соло, съпровождано само от ударните, и нахлух отново в пиесата като хун, като разярен бик на корида, мачкайки хармонии, акорди и мелодия с неудържимост, каквато не очаквах от себе си. Не бе свирене, а побой. Исках да си повърна душата, да изсвиря от себе си целия Фруст, обърканост, неустойчивост и със зъби, нокти, гневни арпеджи и зверска мощ на звукообразуването да се докопам отново до предишното си равновесие, без което бях само една жалка плячка. Атакувах пасажите с такава категоричност и сила, че по едно време, към края на импровизацията, платъкът ми се сцепи и инструментът издаде ужасяващ, писклив звук. С върховно усилие успях да го задържа почти половин минута, за да успее тромбонът да поеме развитието и да спаси гафа.
	— Добре, отвратително! — блъскаше ме Кристоф по рамото в паузата. — Така свири Заратустра! Дай да ти го начукам! Какво ти се е случило в България? Българската луда крава ли те е заразила? Не, вие в България нямате луди крави. Имате луди испански царе. Оле. Да не те е ухапал испанският ти монарх?
	— Имам проблем — казах му. — Чакам те вкъщи.
	— Но купонът не е свършил! — зяпна Кристоф. — Не можеш да си идеш. Ти си атракцията.
	— Ще те чакам — вдигнах кутията със сакса и напуснах през задния вход.


	Кристоф пристигна към три през нощта с някаква едрогърда полякиня, пияни и двамата около двеста и двайсет процента и хиляда вата.
	— Халина иска само да спи — бъбреше Кристоф, подкрепяйки я под мишниците. — Казах й, че в цял Берлин няма по-добро място за спане, защото си импотентен и добър… Помогни да я съблечем.
	С общи усилия съблякохме Халина, която мърмореше нещо на полски. Сложихме я да легне в спалнята и я завихме.
	— Да видим сега проблема ти. — Кристоф се заклати към хола. — Ако тук няма бира, значи имаш два проблема.
	Тропнах му касата с бира, извадих снимката на Ина и му я подадох.


	Известно време вдигаше и сваляше вежди, бърчеше нос и се мъчеше да концентрира погледа си. После сякаш изтрезня, лицето му — от алкохола, от умората или от нещо друго — пребеля и се изпъна. Устните му станаха на цепки.
	— Сънувал съм тази жена. Трябва да се пазиш от нея. Как се казва? — попита напълно трезво Кристоф.
	— Ина.
	— Хелоу, Ина! Значи ти си жената, която ще изпие със сламка костния мозък от гръбнака на моя приятел като коктейл „Манхатън“? Ти си тази, която ще забърка крем карамел от централния му мозък с разбивачката си за яйца? Ти си тази Ина, която ще му изпили сърцето с пиличката си за нокти? Разкажи ми.
	Разказах му.
	Приятелят ми седеше, слушаше, клатеше съкрушен глава и се наливаше. Накрая каза:
	— Човече, изгори тази снимка още сега, пред очите ми. Ако разстоянието не ти помогне да я изтриеш от главата си, вземи неплатен отпуск и иди още по-далече. В Африка, в Бразилия, при пигмеите. Ако не вярваш, чети „Любовно изкуство“ на Овидий. Там пише, че трябва да идеш при пигмеите и да заживееш като пигмей. Една година, две, три — колкото се налага. Тази жена е смазваща, глупако. Не като Зиглинде, а като Халеевата комета. Като нея кръжи в онова космическо гробище там, горе и ни се явява на всеки седемдесет, осемдесет или колко там години… Някой ден ще се бухне в тъпата планета, с тъпия й закон на Нютон и ще я смаже като варен картоф. В момента е отдалечена от теб, но непременно ще се приближи, а Ким го няма да ни каже как се разбиват комети. Ким умря, отсвири, отзвъня и ние с теб сега не знаем как се разбиват комети… — той се просълзи.
	— Как ти звучат нейните истории?
	— Тя е права, _honney_. Добре ми звучат. Не е курва, защото, ако беше такава, щеше да се чука с всички, а не само с музиканти. Не е и нимфоманка, защото не го прави от сутрин до вечер и във всяка телефонна будка. Тя наистина прави джаз, но това твоят кастанет не може да го възприеме. Ти създаваш музиката си на дъното на действащ вулкан, сред течни камъни, хиляди градуси и огнените храчки на дявола. Нейният джаз се вихри на светлинни години от слънцето, храни се със студени звезди и пие леден мрак. Тя живее като музикант, мисли като музикант и чувства като музикант, само че от друго измерение и други пространства, не от тези, които ние с теб познаваме. Ти виждаш твоя инструмент, пипаш клапите му и произвеждаш звуци. Но през него не преминават артерии и капиляри! Не тече кръв. Не бие сърце. Докато нейният инструмент е съвършен организъм и тя е разбрала предимството му. И знаеш ли кое е най-страшното? — тя чува и усеща твоята музика. Разбира я. Ти чуваш и усещаш нейната, но не я разбираш. Защото не слушаш с уши, а със сърцето си.
	Тази жена е с петдесет такта пред теб. Помъчиш ли се да я настигнеш, ще попаднеш в генералната пауза и ще си останеш завинаги вътре в нея.
	— Тя не е пътник между звездите, Кристоф. Жива жена е, с всички достойнства и недостатъци на другите жени. Може би е малко по-луда.
	— Тя не е пътник. Тя е музика между звездите. Познаваш вече тази музика и си съвсем _high_ от нея, мой трогателен булгаре. А на мен ми се искаше да свирим заедно цял живот, докато отсвирим като сибирските шамани…


	Седяхме и пиехме мълчаливо, всеки зает с мислите си. По едно бреме Кристоф се сети за Халина и попита нямам ли желание да направим едно малко трио. Нямах. Бях уморен, кисел и потиснат. Той стана и се заклати към спалнята да прави дуо. Бях сигурен обаче, че след свирнята, алкохола и неприятния разговор той ще бъде абсолютно добър и импотентен. Хъркането откъм спалнята го потвърди.


>
	* * *

	… В стаята на музикантите нямаше никой. След няколко дни колегите щяха да се изтърсят на репетиция — загорели, доволни от двете седмици в Майорка, Гърция или Италия и без капчица музикални рефлекси. Репетицията щеше да е ужасна, инструментите — непипнати цял месец — щяха да звучат фалшиво и диригентът Либман щеше да си хвърля джобния часовник по земята и да го тъпче от ярост, по примера на Тосканини. Не помня колко джобни часовници му подари оркестърът за всичките тези години.
	Извадих кларинета от калъфа, сглобих го и духнах няколко тона. Звучеше противно. Прав и равен звук, като от олук. Започнах да се разсвирвам с гами, арпеджи и интервали, но и след час свирене тонът ми не се подобряваше. Какво става, дявол да го вземе? Това не е обичайната загуба на форма. Опитах някои по-леки пасажи от концерта на Вебер. Звучеше още по-зле. Сякаш студент първи курс се боричкаше безуспешно със стилистиката на саксонския гениален гадняр.


	Към обяд разбрах, че проблемът не е в инструмента, а вътре в мен. Не чувах вътрешния звук. Не чувах онзи объл, топъл, кадифен тон, равен във всички регистри, с който толкова се гордеех и заради който седя на първия пулт на кларинетната група. Не можех да си го представя, а от това следваше, че не мога да го възпроизведа. Ако ме слушаше папа Стефан, щеше да каже, че не чувам абсолютния тон.
	Разглобих отново свирката, изчистих я от влагата и я върнах в калъфа. Нямаше смисъл.


	Пред театъра се сблъсках с Либман.
	— Добре, че те срещам — започна направо диригентът, без поздрави и куртоазни въпроси как е минал отпускът ми. — Трябваше да открием сезона с увертюрата на Майстерзингерите, цигулковия концерт на Берг и втората на Малер. Обаче агентът на онзи японски бастард, който щеше да свири Берг, пусна факс, че бил болен. Сигурно са го прилапали от Чикаго или Лондон… Те нямат проблеми с мангизите. Така че Берг пада. Вместо него слагам концерта за кларинет на Моцарт. Ти ще го свириш.
	— Не може ли да намериш друг цигулар? — ужасих се аз. — Моцарт между Вагнер и Малер! Ще го смачкат!
	— Не е твоя грижа. Аз решавам кой кого ще смачка. И ако не свириш като за формула едно, ще смачкам теб.
	— Защо все пак не намериш друг цигулар?
	— Кажи го горе в бюрото на финансиста. Ако дадеш назаем мангизи да му платим двойния хонорар, може и да намеря друг цигулар. Ако ли не — хващай свирката и тренирай. За какво взимаш заплата на солист?
	— Нямам време да се подготвя…
	— Нямал време да се подготви! — ехидно ме имитира Либман. — Ами дайте тогава да осигурим на аматьора време за подготовка, да му докараме професори, психолози, сърдечен специалист, ако случайно му се разхлопа сърцето, и да се надяваме, че след половин година ще е готов! Колко пъти си свирил този концерт? Двеста? Триста? Да не мислиш, че не знам, че не си пипал свирката цял месец? Сядай си на задника и тренирай! Имаш достатъчно време да си върнеш формата. Всичко хубаво, господине. Приятно ми беше да си побъбрим. — И той тресна вратата на диригентската стая.


	Аз може и да съм свирил триста пъти въпросния концерт, защото на всичко отгоре Моцарт ми беше в програмата на държавния изпит в консерваторията. От техническа гледна точка сигурно щях да се справя. Но как да го изсвиря с този безсрамен, прав тон, който звучи като резачката на електрически трион? Господи, кой ми опропасти тона?
	Инструментът ми бе прекрасен. Притежавах един стар, благороден френски „Буфет“. Купих го преди десетина години от пенсионирания кларинетист на Берлинската филхармония на безбожна цена. Този инструмент е свирил на Вилхелм Фуртвенглер, на Юджин Орманди, на Кондрашин, Караян и на цяло съзвездие първокласни диригенти. Съпровождал е Ростропович, Менухин и Маурицио Полини. И сега звучи като нощно гърне! Като вулгарна фабрична продукция!


	Не беше виновен инструментът.
	Всичко идваше от липсата на вътрешно равновесие. Не можеш да свириш класически концерти, когато не си в състояние да се концентрираш само върху музикалната тема. Вътрешния ти слух трябва да моделира и оформи тона, да го препрати към амбужура, да избере една точка в залата, да го сложи на тетивата и да го изпрати точно в центъра на тази точка. Солистът е едновременно ловец и жертва.
	Моят вътрешен слух обаче изпращаше към мозъка един-единствен сигнал, като _SOS_. Ина. Ина. Ина.
	Моят мозък се съпротивляваше.
	И не защото приемах ирационалните аргументи на Кристоф за Халееви комети, леденостуден космически джаз и неразбираема еротика. Кристоф продължаваше да бъде един ранен във всички камери на сърцето си звяр, който мистифицираше тъмната стихия на женската природа и склонността й да помита мъжката като торнадо. Преди да се е случило каквото й да е, той виждаше в мен бъдещата жертва и искаше като всеки добър, егоистичен приятел да ме предпази от неизбежните катастрофи, за да ме запази за себе си.
	Аз не можех да простя и да се примиря с отблъскващата склонност на Ина да ме прави свидетел и съучастник на схващанията си за секса. С почти клиничното й отношение към партньор и партньори.
	Добре!
	Донякъде бях склонен да приема (чисто теоретически), че сексът и джазът имат нещо общо. Дори и че са едно и също. Но да възприема тялото си единствено като инструмент, раздаващ и произвеждащ безразборно наслада — това бе, меко казано, преувеличено.
	Това вече бе мания. Инструментите са вещ, по дяволите! Неодушевени предмети, които оживяват единствено чрез съприкосновението си с душевността на изпълнителя! Дори един страдивари си остава парче дърво в ръцете на един патоанатом.
	Но не беше ли точно това нейната теория? И наистина ли инструментите са неодушевени? Мога ли да кажа същото за моя кларинет, побрал в себе си душите на толкова добри кларинетисти преди мен и сега изведнъж отказващ услугите си на моята объркана душа?


	Истината е, че аз се дразнех, дразнех, дразнех! — от факта, че тя е вършила с моите предшественици същото, което и с мен, и че документира и афишира този факт.
	Ако тя спеше не с четирима, а с четиридесет наведнъж, но държеше в тайна това — нещата щяха да са наред. Познавам толкова скромни домакини и перфектни съпруги, превърнати в истински сексуални фурии в самотните си отпуски в Испания или по островите.
	Те ходеха тайно от мъжете си по хотелски адреси и се чукаха анонимно с търговски пътници, участници в симпозиуми и научни работници.
	Те посещаваха салони за тантра масажи. Появяваха се маскирани в сингъл клубове и се отдаваха там на истински следобедни оргии. Вечер посрещаха мъжете си в домакински престилки, с димящите тенджери и бутилка вино — образец на съпружеска перфектност.
	Защо трябва Ина да разчупва този стереотип и да излиза извън правилата на играта?
	От друга страна — коя от всичките тези съпруги бе в състояние да ме извади от равновесие и да ми комплицира живота до такава степен, че да се чудя сега дали да ида на фитнес и да се скъсам там от непосилни физически упражнения, или в публичен дом, или пък в някой от тези сингъл клубове, при похотливите съпруги.
	Истината е, че ревнувах Ина с ревност на павиан.
	И че имах нужда от нея. Страшна нужда. Дали не беше прав Кристоф, като ме пращаше да избягам при пигмеите?


	За първи път от години насам апартаментът, с който толкова се гордеех и за който плащах такъв безумен наем, ми се виждаше безвкусен, безсмислен и враждебен.
	Лежах на отомана в обширната кухня с ръце под главата и затворени очи. Усещах миризмата на парфюма й, дъха на косите й, уханието на потта под мишниците, между гърдите и свивките на бедрата й… чувах дълбокия й глас да ме моли да вляза по-навътре, по-навътре… до дъното… господи!


	Така не можеше да продължава.
	Обадих се на агенцията за необвързващи контакти.
	Казах си предпочитанията, продиктувах номера на кредитната си карта и си дадох адреса.
	Червенокосата домакиня с луничките дойде след два часа. Бе около трийсет и пет годишна, превъзбудена от решението си да прелюбодейства и хихикаща нервно.
	— Искам да те предупредя, че съм все още нова в агенцията — започна тя, още щом седна на дивана срещу мен — и не съм много опитна в контактите. Но не съм и съвсем вързана, хи-хи…
	— Откога си към агенцията?
	— От два месеца. Досега имам шест контакта. Ти си седмият. Ще ме почерпиш ли нещо? Виждам водка на масичката. Мога ли да изпия едно „Блъди Мери“? Ако, разбира се, не настояваш да започнем веднага.
	Направих й едно щедро „Блъди Мери“ и като видях как се разкашля след първата глътка, разбрах, че е нова и в коктейлите. Попитах я с колко време разполагаме.
	— О, мъжът ми ще се върне след полунощ. Работи в кулата на летище Тегел. А синът ми е в Майорка с приятели.
	Домакинята бе облекла широка, небиеща на очи пола и бяла тениска, подчертаваща две стегнати, приятни за гледане полукълба, с ясно очертани зърна, напиращи да пробият памучния плат.
	Попитах я сега ли си иска хонорара или след сеанса. Тя ми отправи учуден поглед зад чашата:
	— Не знаеш ли, че ние не вземаме хонорари? Агенцията ги получава. Разбери се с нея.
	Знаех, разбира се. Вече се бях разплатил с агенцията посредством кредитната карта. Просто исках да чуя какви са й подбудите.
	— Сериозно ли не искаш хонорар? Защо го правиш тогава?
	— А, ти си от тези, на които им се говори. Предупредиха ме, че има и такива. Възбуждаш се от приказки, така ли?
	— Не, интересува ме чисто професионално. Музикант съм. Не бих произвел и тон без хонорар дори и при зъболекаря.
	— Ние не сме професионалистки. Лично аз го правя заради тръпката. Е, и за удоволствието, разбира се… Винаги мога да откажа сеанс на агенцията, ако датата или часът не ми пасват. Ако ще си говорим още, ще трябва да ми направиш друго „Блъди Мери“, само че малко по-слабо. Не искам да съм мъртвопияна, когато се върне мъжът ми.
	— Сигурна ли си, че нищо не подозира?
	— Е… Поне не го е показал досега. Ако знае нещо, значи така му е по-удобно. Може пък и да се възбужда, като си представя, че преди няколко часа съм била с чужд мъж, хи-хи… Между другото, веднъж намерих в джоба му сметка от барчето на един публичен дом на „Кант щрасе“. Да не мислиш, че съм му вдигнала скандал?
	— Значи му отмъщаваш?
	— Глупости. За какво да му отмъщавам? Той е добър мъж. Обезпечена съм финансово, не ме пренебрегва в леглото, грижи се за мен… Всеки има право да се отпусне от стреса, да се освежи… Ти също, нали така? Не, не ми отговаряй! Не искам да знам нищо за теб. Това убива тръпката. Вече знам, че си музикант и че си чужденец, повече, отколкото трябва. Имаш ли медицинско за спин? Трябва да съм сигурна.
	— Не. Не ми е и хрумвало…
	— За друг път да знаеш, когато се обръщаш за услуги към агенцията. Сега ще го правим с презерватив. — Тя бръкна в дамската си чантичка и извади кутийка презервативи.
	— Тези са с вкус на малина. Сам ли ще си го сложиш или искаш аз да го направя?
	Отидохме в спалнята. Тя свали тениската си и зърната на голите й гърди гордо щръкнаха. Изу широката пола и остана по танга, която не бе нищо повече от една бяла връв. Червеникавите косъмчета на вагината й се бяха навили като охлювчета. Тялото й бе стегнато и бронзово, с дълги, мускулести бедра. Личеше си, че редовно поддържа форма в залата за фитнес. Вдигна ръце зад врата си и се завъртя, за да ми даде възможност да я разгледам добре отвсякъде. Изказах възхищение от формите и тена й.
	— Вкъщи имаме басейн, сауна и солариум. Нали ти казах, че мъжът ми се грижи за мен?
	Междувременно аз също се бях съблякъл. Знамето ми бе спуснато на половин пилон. Тя започна да го масажира, но вместо да постигне необходимия ефект, то се спусна още по-ниско.
	Изтръпнах. Обля ме студена пот. Тя засмука върха на малината, драскайки ме нежно с нокти по топките. В нормален случай това би трябвало да съживи и бедния Лазар. Но не се получаваше. Нищо. Нищичко. Унилият ми член висеше като смачкан чаршаф, а сърцето ми блъскаше в темпо „престо“ като финал на увертюра от Росини. Какво ставаше с мен?
	Зарових пръсти в червените й коси с надеждата, че ще накарам илюзията да изплува от тях по магически начин, че тази червена пелена ще стимулира моя некадърник да се изправи в цял ръст и да покаже какво може.
	Той просто не можеше, не ставаше, не искаше, не реагираше на нито една от всичките главозамайващи техники, които тя безуспешно му прилагаше.
	Домакинята го пусна и той позорно шляпна между бедрата ми.
	— Какво има? — хладно попита тя. — Приказките ли ти бяха малко, или си свикнал на нещо по-специално? Ако искаш, да ти поговоря още. Искаш ли да ти разкажа как мъжът ми ме чука снощи?
	— Не е това. Сам не разбирам какво става… — смотолевих, нахлузвайки джинсите.
	— Ах, той сам не разбира. Ами да ти кажа аз, господин музикант? На теб просто не ти става. Ти си импотентен. Ти не си мъж! Ти си от тези, за които е създаден телефонният секс. — Тя беше бясна. — Седнал тук да ме разпитва като на телевизионно шоу, да ми губи времето и да се дърви на разни приказки. Знаеш ли какво щеше да направи с мен един истински мъж, ако му дойда на крака в апартамента? Не знаеш, разбира се, а аз няма да ти кажа, за да не ти доставям удоволствие. Но ще кажа на агенцията да те зачеркне от списъка!
	Докато крещеше тирадата си, тя нахлузи тениската и широката си пола, грабна дамската чантичка и така хлопна вратата на апартамента, че от стената се посипа мазилка.


	Шляех се безцелно между дърветата в парка Тиргартен и висях по пейките, зяпайки колоездачите, кучетата, влюбените двойки и кокетните педерасти, докато се стъмни и покрай езерото грейнаха разноцветните светлини. Обиколих го, стигнах до малкото кейче и наех от дъртия арабин лодка за един час. Той изсумтя, че вече е късно и вкъщи го чакат, но аз му платих двойната тарифа. Човекът развърза лодката, изчака ме да седна и да взема веслата и я оттласна от брега с куция си крак. Подкарах към центъра на езерото, отпуснах весла и запалих цигара. Лодката кротко се клатушкаше. Гледах отблясъците на светлините в тъмната, нагърчена водна повърхност, върбите по брега, потопили извитите си клони във водата, слушах глъчката и веселите смехове, които долитаха до мен от крайбрежната бирария, и се питах.
	Питах се, какво ли щеше да бъде, ако сега вместо в центъра на езерото Тиргартен, седя в тази лодка някъде покрай бреговете на Гибралтар, със страхотните му морски бури и гигантски вълни? После се питах, защо мисля за Гибралтар — та аз нямам гибралтарска психика, катастрофни копнежи и суициден комплекс! За не знам кой път си зададох въпроса какво става с мен. Защо ме занимава мисълта за куция арабин, когото в момента го очакват дебелата арабка и сюрия малки арабчета пред тенджерата с пуешко и кускус някъде в Кройцберг? Дали ще им свири довечера на зурлата си знойни арабски мелодии и ще направи ли на жена си още едно арабче през нощта? Дали ако сега от дълбините на езерото се появи дългата змиевидна шия на тиргартенския Неси и ме завлече към дъното, някой ще регистрира този факт? Ще ми организират ли прощален сешън? Ще ми играят ли стриптийз на опелото?


>
	* * *

	Клаус корепетиторът дойде — или по-точно се дотъркаля до малката репетиционна точно в десет нула нула. Той бе копие на Франц Шуберт: нисък, дебел, с папийонка на вечно мръсната си риза, в жилетка и сако, с черни, къдрави коси, бухнали като овча вълна около кръглото му лице, виненочервен нос и кръгли, златни очила, зад които се въртяха добродушните му светлосини очи. Това бе най-добрият корепетитор на берлинските сцени. Същевременно преподаваше в двете консерватории и бе любимец на студентите заради афинитета си към виното и безцеремонния си език.
	Бях пристигнал половин час преди него, за да се разсвиря, и резултатът бе плачевен.
	— Какво има? — избоботи Клаус. Като много ниски мъже, той компенсираше ръста си с бас, идващ сякаш от дълбокото мазе. — За какво трябва да ставам в полунощ, да репетирам с някакво кларинетистче един концерт, който би трябвало да му е като „отче наш“? Да не би да имаш приемен изпит в консерваторията?
	— Либман го е сложил в програмата за пети септември — оправдах се. — Искам да изгладя някои пасажи.
	— Ами опъни вкъщи дъската за гладене, сложи пасажите на нея, затопли ютията и ги глади, но не забравяй преди това да ги напръскаш с вода, за да не пожълтеят. Ще ми глади пасажи… — мърмореше той, опъвайки нотите на рояла и придърпвайки столчето под задника си. — Така. Няма да ти свиря цялата интродукция. Започвам четири такта, преди да влезеш. Аз вдигнах кларинета и поех дъх. Клаус протегна ръце над клавиатурата и изви пръсти като нокти на граблива птица. Изчака мигът на концентрация и ги спусна енергично върху клавишите, изтръгвайки от тях последните четири такта от партията на струнните, които ми подаваха темата.
	Концертът бе класически — бърза, бавна, бърза част. Като техника той отдавна не представляваше проблем за мен. Магията бе в Моцартовата стилистика и Моцартовия тон. Амадеус го е написал навремето за виенския си приятел Антон Щадлер и понеже е обичал да се заяжда с приятелите си, е заложил в него куп малки капани. Един от тях е никоя завършваща нота да не се изсвирва съвсем докрай, а с микроскопична идея по-късо и по-елегантно, като недовършена въздишка на влюбена девойка. Колкото до Моцартовото звучене — то е една наука сама за себе си. Ако някой, някога е чувал наистина вътрешния, абсолютен тон, то това е целунатият от Бога австрийски келеш.


	Във всеки случай, вместо да започна солото с онзи мек, благороден звук, пълен със светла тъга като потрепващо крило на пеперуда, от инструмента ми излезе пронизителен, писклив стон, като от свирката на футболен съдия.
	Видях как Клаус трепна, сви устни и рутинирано продължи напред.
	Беше непоносимо. След още няколко такта той удари един гневен акорд, вдигна ръце от рояла и се завъртя на столчето си към мен.
	— Това са някакви особено умни сутрешни закачки, да? Тук някой се прави на шегобиец, да? А аз имам след един час лекции в консерваторията със студенти, които са сто пъти по-сериозни от господин солиста. Да му ги доведа да му покажат някои малки хватки? Да?
	— Клаус, не се шегувам. Нещо става с инструмента.
	— Абсолютно нищо не става с инструмента. Как е амбужурът?
	— Добре е. Стегнат.
	— Тогава го отпусни малко. Концентрирай се. Почвам от същото място. Раз-два.
	Този път се получи още по-зле. На четвъртия такт свалих кларинета. Клаус затвори капака на рояла, изправи се и се подпря с лявата ръка на него. Гледаше ме загрижено.
	— Как е апаратът? Диафрагма, устни, мускули, въздушна струя? Да не си болен?
	— Апаратът функционира. Само тона го няма.
	— Само.
	— Не продължавай. — Бях напълно съкрушен.
	— Какво ще правиш? Вдругиден имаш репетиция с оркестър.
	— Ще се упражнявам. Няма къде да е отишъл. Трябва да е тук…
	— … казал кастратът на курвата в бардака. Да говоря ли с Либман?
	— Какво ще му кажеш? Остави. Извинявай, че ти загубих времето.
	— Както искаш.


	Не можех да се пиша болен, защото Либман щеше да побеснее. Колегите щяха да научат, че съм се уплашил от концерта, и щяха да превърнат по-нататъшния ми живот в пъкъл.
	Бях изправен пред най-тежкия проблем в професионалната си кариера.


	Занесох без всякакви надежди инструмента на майстор специалист, той го прегледа, продуха го (дори и неговият тон бе по-добър от моя!) и ми го върна с недоумение. Смазах всички клапи със специална мас.
	Никаква промяна.


	На двайсет и пети август, след общото събрание, на което интендантът на театъра обяви програмата на предстоящия сезон, гост-диригентите и гост-режисьорите и ни съобщи, че културният сенат на град Берлин ни реже толкова и толкова от субсидията — оркестърът се събра на сцената и всички заеха местата си.
	Стоях с кларинета в ръка на авансцената отдясно. Чаках да се появи Либман и жертвоприношението да започне. Той пристигна, ръкува се делово с мен и концертмайстора и закрачи енергично към пулта си. Качи се на него, разтвори партитурата, почука три пъти с палката и разпери ръце.
	— Моцарт. Концерт за кларинет. Началото. — И отпусна палката.
	Струнните засвириха дългата интродукция до моето влизане и както очаквах, тя прозвуча съвсем сурово, на места фалшиво, с други думи — отпускарски.
	Либман свали палката. Оркестърът заглъхна с жален, нестроен акорд. Всички се чувстваха гузни.
	— Дами и господа — започна привидно кротко диригентът. — Благодаря ви от все сърце. Аз съм ваш длъжник. Къде в Средна Европа ще чуя такъв култивиран оркестров тембър, ако не във вашата почтена среда? Ето, вие не сте пипали инструментите цял месец, а въпреки това сте в състояние да изтръгнете сълзи от очите ми. Вие сте гении. Всеки един от вас. Мизерници! — закрещя той без всякакви задръжки, измъкна джобния часовник от жилетката си, хвърли го на пода и го затъпка. — Какво сте се отпуснали на облегалките като депутати в Бундестага? Искам да ви видя задниците на ръба на стола! На секундата! Стойка! Концентрация! Пррресто!!!
	Целият щрайх кацна като един човек на ръбовете на столовете. Извиха гръбнаци. Либман отново отмери такта и този път интродукцията прозвуча много по-добре, което не му попречи да прекъсне още десетина пъти заради интонация, лоша стилистика, влачене на темпо и какво ли още не.


	Последните два такта до моето соло.


	Вдигнах кларинета и поех дъх. От челото ми се отрони капка пот, едра като електрическа крушка.
	Либман ми подаде. Трябваше да вляза леко и елегантно, в бързо темпо и да повторя върху килима на щрайха темата, която преди това те бяха задали.
	Влязох с такъв тенекиен и саморазсипващ се звук, че музикантите свалиха инструменти ще преди диригентът да даде знак.
	Отпуснах кларинета. Сто и двайсет чифта очи бяха втренчени в мен — някои присмехулно, други с недоумение, повечето — уплашено.
	Либман дори не направи коментар. Вдигна отново ръце и обяви прегракнало.
	— Четири такта преди солото.
	Когато се обърна към мен и ми подаде, влязох отново и изсвирих, по-скоро изджавках, осемте най-ужасни такта Моцарт през живота си. Този път никой не ме гледаше. Всички бяха забили поглед в краката си. На сцената владееше гробна тишина.
	— Колега, ако имате някакъв проблем, по-добре да не продължаваме — каза Либман.


	Всъщност бе добър човек. Спокойно можеше да ме накара да направя десетина опита и да ме смаже пред всички. Да ме принуди да се пържа в невъобразимата си некадърност, докато от мен на сцената не остане само едно мокро петно.
	— Продължаваме без солист — обърна се Либман към оркестъра. — С вас — изгледа ме хладно той — ще се видим след репетицията в моята стая.
	Напуснах сцената с наведена глава и самочувствие на микроб.


	Когато след три часа репетицията свърши, влязох в стаята му. Либман бършеше с пешкир потта от лицето и под мишниците си, седнал на малкия диван. Вдигна уморен поглед към мен.
	— А, ти си. Това не беше демонстрация, нали? Какво става?
	— И аз се питам същото. Вече десет дни.
	— И стигна ли до някакъв отговор?
	— Никакъв. Уж всичко е наред. Инструментът е в чудесно състояние. Аз нямам оплаквания. Разсвирвам се по няколко часа на ден. Обаче тонът… Нали чу.
	— Лошо — изпъшка той. — Това е блокада. Блокирал ли си друг път?
	— Никога.
	— Значи не знаеш колко ще трае. Какво ще правим сега?
	— Слушай, дай ми шанс! — замолих го. — Този концерт мога да го свиря и насън, много добре знаеш това. Освободи ме от репетиции и ме пусни направо на премиерата…
	— Ти чуваш ли се? Как можеш да искаш такова нещо от мен? Ами ако на премиерата направиш същия провал?
	— Два дни преди това ще те предупредя. Винаги можеш да намериш кларинетист, който да го изсвири само с генерална репетиция. Обади се в Дрезден на Михник.
	— А кой ще му поеме хонорара?
	— Аз ще го поема. Ще го депозирам още днес в касата. Двоен хонорар.
	Либман се колебаеше.
	— Дай ми шанс. Моля те!
	— Добре — взе най-накрая решение той. — Има обаче едно условие. Много ми е неприятно да ти кажа, но…
	— Съгласен съм.
	— Ако до премиерата блокадата не е минала, ще трябва да си подадеш оставката. Сам разбираш…
	— Разбирам — прекъснах го. — Благодаря ти.
	Прибрах се вкъщи пеша, без да виждам хората, колите, автобусите и сградите. Без да внимавам за светофарите. Още не можех да осъзная как всички усилия, целият живот, любовта ми към занаята, към театъра, отношенията ми с колегите — всичко, всичко може да се сгромоляса в един-единствен миг.
	Блокада.
	Защо се подлагах на такъв риск? Защо не се писах болен — месец, два, половин година, — докато проклетата блокада отмине? Нали все някой ден трябваше да се свърши? Какво ще правя, ако се наложи да подам оставка? И не е ли почти сигурно, че ще се наложи?


	Вечерта отидох в клуба на театъра, при Елза. Знаех, че след днешния провал е по-добре да не се явявам пред колегите, но не можех да издържа вече в пустия апартамент, а не исках да се обаждам на Кристоф.
	Както се полага на всяко начало на сезон, клубът бе пълен с певци, артисти, оркестранти и сценични работници.
	Дебелата Елза с фантастичните сини коси и добродушна усмивка на кръглото като луна лице ме посрещна както винаги с укори:
	— Ходиш по цял ден по разни скъпи кръчми, наливаш се със скъпи питиета и не ядеш нищо. Къде се губиш? Имам унгарски гулаш. Искаш ли един гулаш?
	— Не, Елза. Не съм гладен. Искам бира и водка. Не знаех, че вече си отворила клуба.
	— Разбрах, че днес си имал неприятности. Това е от вашата българска сливовица, дето я пиете там. Спокойно, всичко ще се оправи. Поръчката е за сметка на заведението.
	Значи вече се бе разчуло в целия театър.
	Поех бирата и водката и се огледах къде да седна. От сепарето в ъгъла ми махаха. Запътих се натам, оставих чашите на масата, почуках на нея за поздрав, както е редът, и седнах при колегите — двама цигулари, Вили тимпаниста и моя колега, двуметровия Ханс Гютингер, втори кларинет. (А след някой и друг ден, може би първи.)
	— Хайде, за успешното начало на сезона! — вдигна подъл тост Вили, който по неизвестни причини не можеше да ме понася.
	Гютингер ми намигна: „Спокойно!“, и ние изпихме водките на екс.
	— Вторият рунд е от мен — каза Ханс и стана да донесе новата серия.
	— Бях в Куба — започна единият цигулар. — Две седмици, фантастично. Курви като газели, ром и социализъм. Не ми се тръгваше.
	— Да беше останал при Кастро — обади се другият. — По-готин е от Либман. Скъса ни задниците още първия ден. Пфу!
	— Ако твоят задник е скъсан, бих искал да знам как изглежда неговият — кимна Вили към мен. — Разкажи ни, какво те прави Либман! Скъса ли ти задника от целувки?
	— Вили, затваряй си човката. — Ханс сложи с олимпийско спокойствие водките на масата. — На всеки може да се случи. Хайде наздраве.
	— Ако ми се случи на мен, първо ще се извиня на колегите, после ще помисля дали да не подам оставка. Нали така, приятел? — Той удари по рамото втория цигулар и човекът заби глава в масата.
	— Не му обръщай внимание — каза Ханс. — Излял е пет-шест водки в отходния си канал и не му понася.
	Съжалих, че съм дошъл. Кипеше ми отвътре. Надигнах се да стана, но Гютингер ме натисна обратно на мястото ми.
	— Къде тръгна? Още не си разказал как ти мина отпускът.
	— То е ясно как — злобарски се обади Вили отново. — От сутрин до вечер се е разсвирвал, а през нощта е тренирал концерта на Моцарт с някоя българска курва като газела.
	— Вили, какво си заблъскал тимпана по селяндурски? — обади се първият цигулар. — На репетицията не беше толкова активен.
	— Аз не съм бил активен? — лицето му почервеня. — Аз не съм бил активен? Господинът тук проваля репетицията, както не е била проваляна от петдесет години насам, а ти разправяш, че аз не съм бил активен?
	Разговорите в клуба утихнаха. Усетих как кръвта ми се изтегля от лицето. Гютингер се изкашля, пресегна се през масата, свали очилата на Вили и му заби такъв юмрук в зъбите, че той се преобърна заедно със стола и остана да лежи на пода.
	Напуснах клуба в гробната тишина.


	Влязох в тъмния апартамент, без да пускам осветлението. Застанах до прозореца и опрях пламнало чело в хладното стъкло.
	Когато уличните светлини заблестяха разноцветно по „Фридрих щрасе“, продължавах да седя така, с чело опряно до стъклото, без да мръдна.
	Когато надписът „Имобилиен Енгевелт“ започна червеникаво да пулсира на съседната сграда, аз стоях, стоях и в мен нямаше никой и нищо. Нито мисъл, нито вътрешност, нито чувство за време.
	Когато камбаната на Берлинската катедрала отброи дванайсет удара, усетих, че по бузите ми се стичат сълзи.
	Странно. Откога ли? Не си спомням да съм плакал от детството.
	Седнах до масичката на телефона и набрах софийския й номер. Тя вдигна веднага слушалката.
	— Здравей — казах. — Аз съм.
	— Здравей, Чарли — спокойно отвърна тя. — Отдавна те чакам. Куфарът ми е стегнат. Кога искаш да пристигна?


	… На сутринта й изпратих ваучер от бюрото на „Балкан еър“ на „Лайпцигер щрасе“. Самолетът й кацна в шест следобед. Половин час преди това пристигнах на „Шойнефелд“ с колата на Кристоф — един грамаден стар „Буик“, който с лекота побираше контрабаса. Тази катафалка клечеше от месеци на улицата пред бърлогата му, събирайки прах и сухи листа. Въпреки това веднага запали. Давайки ми ключовете, Кристоф ми препоръча да натискам педала до дупка и да гледам да катастрофирам с фатални последствия при първата възможност.
	— Ще ти организирам нюорлеанско погребение — обеща той. — Първите четиридесет дни ще идвам всеки ден да ти препикавам гроба. Цялата седмица ще свиря в „Носферато“. Доведи я да се запознаем.
	За миг ме преряза споменът за Хари Милинката, но бързо го пропъдих от главата си.


	Зелената лампичка на таблото на пристигащите самолети замига срещу дестинация „София“. Току-що бе кацнала.
	Застанах пред стъклената витрина, която отделяше посрещани от пристигащи. Бях обзет от радостната превъзбуда на дете, което след миг ще види най-близкия си човек след дълга ваканция. Носех в ръце огромен букет червени рози. Щеше да отива на косите й.
	Снощният ни разговор не продължи дълго. Тя знаеше наизуст всички полети на българската компания до Берлин. Предложи ми да лети следващата седмица. Отговорих, че трябва да лети веднага. Тя не възрази. Спомена само, че по всяка вероятност ще загуби работата си. Казах, че това сега няма значение.
	— Радвам се, че ще те видя, Чарли. Но не искам да съм проблем. Сигурен ли си, че си премислил всичко? — попита накрая.
	— Проблемът е налице. По-голям, отколкото можеш да си представиш. Ако се забавиш или не дойдеш, ще се превърне в катастрофа.
	— В такъв случай — до утре.
	— До утре.


	Пътниците започнаха да пристигат в халето. Подвижната лента за багажи тръгна. Надигах се на пръсти над главите на другите посрещани, които се блъскаха пред витрината, за да зърна за миг морските звезди на червенокосата й феерия.
	Влезе с последните пътници. Цялото огромно летище засвети изведнъж с двойна сила. Всички шумове, гласове и звуци се сляха в един общ, бучащ звук, който идваше към мен отдалече, като през плътен воден пласт. Сякаш подводно течение. Движението на хора, колички и багажна лента се осъществяваше на забавен кадър. Гледах я как се върти около себе си в елегантния си бял костюм и бледосиня блуза. Все още не можеше да се ориентира къде трябва да застане. Тя сякаш ме усети, обърна се към витрината и погледите ни се срещнаха. Ина се поколеба за миг, после се затича и допря нос в нея. Разблъсках посрещаните, облегнах се с две ръце на стъклото и направих същото. Букетът падна на земята. Очите ми потънаха в нейните зелени бездни. Плътните й обърнати устни се движеха настойчиво, но аз не разбирах какво иска да ми каже. Мина цяла вечност, докато схвана, че трябва да вдигна букета.
	Когато най-накрая излезе от митницата, влачейки след себе си куфар на колелца, тръгнах бавно към нея, после краката ме понесоха сами, после се вкопчихме един в друг и дълго стояхме така, вкаменени и слели устни, докато не усетихме, че около нас се е образувал кръг от хора, на които пречехме да се придвижат, но вместо да протестират, те ни гледаха с весели очи и пускаха шеговити коментари.
	Тя пое букета, а аз вдигнах куфара.
	— Благодаря за розите, Чарли. Наистина отиват на косите ми.
	Тази жена ме четеше като буквар за първолаци.
	Стигнахме до буика, тя го обиколи, разгледа го и се заля от смях:
	— В такова нещо се возят само владици и патриарси! Твоя ли е?
	— Не светотатствай. Не е моя. На един приятел контрабасист е, с когото тези дни ще те запозная.
	— Любопитна съм да видя притежателя на този „Титаник“. Ти нямаш ли кола? Мислех, че в Берлин животът без кола е невъзможен.
	— Утре отиваме да купим една на втора ръка. По твой вкус. Аз предпочитам метрото. Не обичам да шофирам.
	— Тогава ще шофирам аз. А ти ще ми направиш списък на всички неща, които не обичаш, за да се съобразявам с тях и да има хармония…
	Въздъхнах, пуснах волана и се обърнах към нея.
	— Виж. Ина. Нека ти го кажа отсега. Не искам с нищо да се съобразяваш. Искам да си тази, която си, и такава, каквато си. В противен случай няма да има нито хармония, нито мелодия, нито нищо. Искам да чувстваш, да мислиш и да постъпваш по начина, по който си го правила винаги, независимо дали ме шокира или уязвява. Искам да плуваш в свои води и да се чувстваш добре. Искам…
	— Дотук говориш само неща, които аз искам. Кажи ми какво искаш ти в действителност.
	— Искам да узная. Искам да разбера.
	Тя мълча дълго, гледайки ме право в очите. Зениците й отново се бяха разширили и аз вече знаех — това означава, че съм изсвирил точната нота на точната струна. Завъртях стартера, избих волана и дадох газ.
	— Виждам, че много си мислил, Чарли. Благодаря ти.


	Вече не се дразнех, че ми бика Чарли. Нека ме нарича Чарли, Ваня, Ричард, Елвис, Мустафа, Томас Алва Едисон. Името ми нямаше значение. Спокойно можех да се идентифицирам с каквото и да е име. Човек може да кръсти един ураган „Флора“, или „Дейвид“, или „Вивалди“, но това не дава истинска представа за стихията му. Можеш да наречеш един връх Еверест или Чомолунгма — но това не е еталон за височината му. Можеш да наричаш Бог Яхве, Буда или Аллах — това не определя същността му. Чарли? Нека да е Чарли.


	Пътувахме през Западен Берлин. Светлините на града припламваха една след друга. Сините, зелени и червени неонови реклами весело крещяха. Потокът от коли пъплеше едва-едва. Черната лента на шосето отразяваше разноцветните фенери, фарове и неонови надписи. Преминахме турските квартали Нойкьолн и Кройцберг. Улиците бяха пълни с хора. Разказах й, че като цяло двата квартала са третият по големина турски град, след Анкара и Истанбул.
	— Колко много зеленина! — възхити се тя. — Представяла съм си този град като натрупвания на каменни колоси.
	Пристигнахме вкъщи. Всичко бе подредено и светеше от чистота. Във всяка стая бях сложил букети цветя. Тя поиска ваза за розите. После започна да обикаля от стая в стая.
	— Защо ти е такъв огромен апартамент?
	— Защото след като падна Стената, най-много се търсеха малки жилища. Големите бяха в изобилие и в отвратително състояние. Когато намерих този, бе почти необитаем. Ремонтирах го, стегнах го и ето… Не ти ли харесва?
	— Прекрасен е… Значи ще имам собствена стая?
	— Която си избереш.
	— И ще мога да се заключвам в нея, когато не си ми симпатичен?
	— Колкото пъти решиш.
	Тя се засмя, целуна ме по двете бузи и отиде да подреди багажа си в _нейната_ стая. Всъщност това бяха две стаи една до друга, със собствена баня, отделени от хола с врата.
	Когато свърши, й предложих да се обади в София, че е пристигнала благополучно.
	— Няма на кого да се обадя, Чарли. Никой не знае, че съм при теб. И не бих искала никой да знае.
	— Няма ли да се тревожат?
	— Кой?
	— Баща ти в Русе например…
	— Ще се тревожи само ако знае, че съм тук. Но той не знае. Нали ти казах — с никого не съм се сбогувала, никому не съм разказала къде отивам, към никого нямам ангажименти и никой не трябва да се чувства загрижен или разтревожен за мен. Не намираш ли, че така е по-практично?
	— Практично?
	— Всъщност съм една разсипница — засмя се тя. — Внимавай за спестяванията си. Къде ще ме заведеш сега, да предизвикам финансов банкрут на фирмата ти?
	Заведох я във френския ресторант на ъгъла, където от половин година създаваше шедьоврите си истински, френски готвач от Корсика.
	Настаниха ни на малка масичка, постлана по френски с бяла хартиена покривка. Нямаше много посетители. Стените бяха декорирани с плакати от края на деветнайсети век — предимно Тулуз Лотрек. „Мулен Руж“, канкан и лекомислени балерини с розови панделки на мрежестите си чорапи. От скритите говорители по ъглите се лееше тиха музика. Пиаф, Азнавур, Мустаки.
	— Тук е страшно уютно — възхити се Ина. — Дали дават мастика?
	— Ще видя какво мога да направя. — Повиках _le garson_.


	Келнерът донесе двете чаши „рикар“, бутилка студена „Бадоа“, две малки салати, чиния с топли нарязани филийки багета, намазани с масло и чесън, и няколко вида мухлясало френско сирене.
	Чукнахме се и пихме за добре дошла.
	— Чувствам се щастлива, Чарли — каза тя, въртейки между пръстите си третата чаша рикар. — Спокойна съм и ми е уютно. Не мога да си представя, че преди няколко часа лежах в стаята на „Екзарх Йосиф“ и си задавах въпроси.
	— Намери ли отговорите?
	— Не. Но може би ще ги намеря тук. А ти намери ли отговор на твоите?
	— Поне на един със сигурност.
	— Нека чуя.
	— Обичам те.
	Бузите й почервеняха, а зелените й очи отново придобиха онзи странен виолетов цвят. Тя изпи чашата си и наведе глава. После отново я вдигна, погледна ме замислено и попита:
	— Разкажи ми какво точно се е случило. Не изпускай нищо. Искам да знам всичко от момента, в който си тръгна, до момента, в който те видях на летището.
	Не й спестих нищо. Нито мислите си, нито квалификациите, нито предположението, че съм омагьосан. Разказах й за домакинята, за провала си на репетицията, за споразумението между Либман и мен — всичко.
	Единствено не й предадох съдържанието на среднощния ми разговор с Кристоф, защото продължавах да мисля, че той засяга повече него, отколкото нея.
	— И те обичам — казах накрая. — Обичам те, като щъркел щъркелицата. Имам нужда от теб.
	— _I’dont like you, but I’need you_ — промърмори тя.
	— Какво искаш да кажеш?
	— „Не мога да те понасям, но се нуждая от теб“. Една стара песен на „Бийтълс“.
	— Много добре разбирам какво значи — подразних се. — Мислиш ли, че всичко това щеше да ми се случи, ако не беше точно така, както ти го казвам?
	— Ти си убеден, че е любов? Не мислиш ли, че по-скоро си се объркал като Палечко в гъстата гора, където е тъмно и страшно и всеки храст е великан? Че се въртиш в кръг и не можеш да намериш пътя за вкъщи? Не чувстваш ли колко много си се уплашил? Как имаш нужда някой да те хване за ръка и да те изведе от гъсталака на равното поле?
	— Чувствам всичко, каквото чувстваш и ти. И го чувствам точно така, както го казваш. Чувствам също, че без този някой ще си остана завинаги Палечко и никога вече няма да бъда отново мъж и музикант.
	— О, Чарли… — тя протегна нежната си ръка и я сложи върху моята. — Още утре сутринта ти пак ще си мъж и музикант. А колкото до любовта… трябва да приемеш, че тя преди всичко е болка. Дълга, дълбока, постоянна болка, която се понася с безкрайно смирение и търпение. Много повече страдание, отколкото удовлетворение.
	— Клишета.
	— Не, не са клишета. И все пак ти благодаря. Караш ме да се чувствам необикновена.
	— Какво? — изумих се аз. — Да не би да ти е хрумвало и за секунда, че си обикновена? Ти? С твоите схващания? С твоите позиции? С твоите идеи?
	— Кое е обикновено и кое — не? Ако аз съм малцинство, това означава ли, че моите схващания са по-ексцентрични или по-необикновени от тези на мнозинството? Млъкни, глупчо, вече ти казах, че ме правиш щастлива.


	Нощта бе свежа и звездна. Разхождахме се по „Унтер дер Линден“ и аз й показвах катедралата, Щатс опера, Хумболд университет, разказвах й всичко, което знаех за величествените статуи на мъжете със слепи погледи и горди стойки, превеждах й надписите на паметните плочи и се потапяхме в средновековната атмосфера на „Николай Фиртел“. Тя се бе вкопчила в лакътя ми, попиваше думите ми и се възхищаваше на калдъръма около църквата „Свети Николай“, на островърхите покриви, на моста над канала на Шпрее и на бароковата статуя на жената с лебед под мишницата, която подава на падналия в краката й юноша халба бира. Пиедесталът на тази статуя бе окръжен с фриз от бягащи бронзови мишлета. Само едно седеше встрани, на самия ъгъл, и гръбчето му бе излъскано до блясък от хорските длани.
	Разказах й, че тази мишка изпълнява желания. Тя трябва да я пипне, да затвори очи и да си пожелае нещо. И да не ми казва какво, защото иначе то няма да се сбъдне.
	Ина погали мишока индивидуалист, затвори очи и се разкикоти.


	И без да ми казва, знаех какво си е пожелала.


	Вкъщи всеки влезе под своя душ. Обливах се с горещи и студени струи и си припомнях първата нощ на „Екзарх Йосиф“.
	И както си припомнях, изведнъж усетих познатата тежест между чатала. Погледнах надолу и видях, че той растеше, растеше и растеше пред невярващите ми очи.
	Срещнахме се в нейната стая. Тя бе облякла на голо къса и прозрачна светлосиня нощница. Бе разресала косите си и те падаха на равни и гъсти талази по раменете й чак до кръста. Когато се раздвижи и тръгна към мен, ми се стори, че срещам блуждаещ огън в гробищата.
	Въздухът около нея вибрираше. Разкопчах нощницата и я свалих от раменете й. Тя падна на пода с крехко шумолене. Погалих нежно разкошните й гърди и зърната им веднага набъбнаха.
	Ина го пое в дланите си и нежно го разтърка. После се разкрачи, придърпа ме внимателно до себе си и го вкара в горещата си, влажна вагина. Почувствах познатата миризма на варен кестен, мускус и мускатов орех. Влязох в нея пърхащ, както гълъб влиза в гнездо. Целувах като насън фосфоресциращите й гърди и слушах като насън късите й стенания до момента, в който ни обгърна матовата мъгла и ние заплувахме притиснати един към друг в нея — над пода, над покривите на града, над статуите, мостовете и катедралите… и изведнъж в мен звънна вътрешният звук и аз чух абсолютния тон, като любовен зов на елен в скрежна Лапландия, като златен тромбон в изумрудени небеса, чийто цуг тегли гордо и тържествено ангел с черни криле и лице от сняг.


>
	* * *

	Онази нощ, когато се върнах вкъщи от „Ейдж Трен“ след скандала с Кристоф, аз седях до късно на бюрото си, втренчен в снимката на Ина, но всъщност мислейки за Зиглинде.
	Да, Кристоф беше прав.
	Бях спал със Зиглинде, без да го искам и без да го търся.
	… Не се бях сещал за нея от онази вечер преди години, когато неочаквано дойде да ме посрещне след едно представление в театъра.
	Ким бе мъртъв и погребан, аз не знаех нищо или почти нищо за взаимоотношенията им с Кристоф.
	Бе противна зимна вечер, с температури под нулата. Имах намерение веднага след спектакъла да ида с колеги при Елза и да изпия един горещ грог.
	Портиерът ми почука по витрината на будката.
	— Чака те една дама — някак тайнствено съобщи той. — Вече цял час.
	Видях я да седи на пейката във фоайето, увита в дебел сив шал и забила брадичка в гърдите си. Имаше вид на зъзнеща, мокра птица. Кестенявите й коси безразборно се сипеха по коленете й.
	— Зиглинде?
	Тя вдигна глава. Половината й лице бе скрито от големи черни очила. Внимателно пресегнах и ги свалих от носа й.
	Двете й очи бяха потънали в аркади. Жълти, виолетови и зеленикави кръгове обграждаха клепачите и се простираха почти до ноздрите. Горната устна бе сцепена в ъгъла.
	Въздъхнах.
	— Хайде да се махаме оттук — предложих й. — Искаш ли да идем да вечеряме някъде? Гладна ли си?
	— Не. Искам да идем у вас. Мога ли да преспя при теб тази нощ?
	— Разбира се… Искаш ли да те заведа при мен и да ида да поговоря с Кристоф? Къде е той?
	— Не, не… — тя потръпна. — Не знам къде е. Искам да идем у вас и да седиш с мен. — Хвана ме за ръката и конвулсивно я стисна. — Обещай ми!
	— Защо не се обадиш на Файн? Тя знае ли какво става?
	— Файн може би е с Кристоф. Те работят заедно. Тя… тя го харесва. Отмъщава си… Ох, моля те, нека идем при теб! — Зиглинде се разплака. Излязохме на улицата. Качихме се на едно от спрелите пред театъра таксита. Мълчахме през цялото време, докато стигнем до вкъщи, и аз усещах как тялото й, притиснато в мен, трепери под вълнения шал. Дрехите й бяха прогизнали от мокрия сняг. Сигурно бе вървяла пеша през целия път от дома на Кристоф до театъра.
	Пристигнахме вкъщи. Всички радиатори работеха в хола, но тя продължаваше да трепери. Сложих я да седне на креслото, налях й една водна чаша уиски и я накарах да пие на малки глътки. Когато я изпразни, не трепереше вече толкова. Извадих от гардероба една моя риза и едни панталони и й казах да иде в банята и да си вземе горещ душ.
	Докато тя се къпеше, прегледах съдържанието на хладилника и направих с подръчни средства една голяма чиния сандвичи. Занесох ги в хола. Зиглинде седеше в креслото, подвила крака в него, в прекалено широката риза и панталоните. Мокри кичури коса лепнеха по шията и челото й. Беше оставила само нощната лампа да свети и отново бе нахлузила тъмните очила. Приличаше на голяма мравка. Беше си наляла още една пълна чаша. Поставих чинията със сандвичите пред нея и тя ги омете за миг.
	— Разкажи ми сега какво се случи. И махни, моля те, тези очила.
	— Той иска да ме убие. — Зиглинде свали очилата и ги захвърли на масата. — Ако остана само още една нощ с него, ще ме убие. Никой няма да разбере как се е случило. Никой няма да ме открие. Той е толкова умен и изобретателен. Страх ме е.


	Кристоф наистина бе умен и изобретателен, но тази жена беше луда. Винаги си е била луда, доколкото са луди всички, които се отклоняват от общоприетите норми. Сега беше луда от страх. Чист, гол страх.
	— Кристоф те обича, Зиглинде — меко казах. — Той обичаше и Ким. Първо го напусна ти, после го напусна той. Това е с няколко степени в повече, отколкото могат да понесат и по-силни от него. Не го ли разбираш?
	— Той уби Ким. Той отдавна не е онзи Кристоф, когото познаваш. Този Кристоф е силен, жесток, абсолютно луд и убиец. Той уби Ким!


	Когато един луд обвинява друг луд, че е абсолютно луд, ситуацията е комплицирана.
	— Ким беше болен, Зиглинде. Много добре го знаеш.
	— Ти нищо не знаеш! — изкрещя тя. — Ти ме мислиш за луда и не ми вярваш и дума! Ти си слепец, като всички около мен!
	— Защо мислиш, че Кристоф иска да те убива?
	— Защото преча на изкуството му. — Тя се разхълца. — Той самият не знае, че отдавна вече не е същият. Аз съм непълноценна и съм стигнала до точката, в която вредата от мен е по-голяма от ползата. Той страда, че не може вече да ме обича. Налага се да изчезна.
	— Можеш да изчезнеш и без да те убива.
	— Не. Трябва да изчезна завинаги. Той казва, че когато една нота седи на погрешно място в петолинието, не се премества, а се зачерква. Разбираш ли?


	Разбирах го. Бе типично за Кристоф. Само че тя не разбираше, че без философии, без сложни мисловни постройки и гръмки сценични ефекти Кристоф нямаше да е Кристоф. И че ако тя беше нота, отдавна вече не седеше в неговото петолиние.
	— Утре всичко ще се оправи, Зиглинде. Обещавам ти, че ще говоря с него. Ела да ти покажа къде ти е леглото.
	— Не искам да говориш с него. — Тя пак се разплака. — Не може ли да поседим още малко?
	— Не. Утре имам репетиция.


	Спях вече дълбоко, когато усетих, че някой влиза под завивките ми. Не виждах в тъмното лицето й, но почувствах как кожата ми настръхва от зърната на голите й гърди, които се отъркваха в моите. Направих опит да се изправя, ала тя опря длани на раменете ми и ме бутна отново на възглавницата.
	— Не ме гони… — прошепна Зиглинде. — Не искам да съм сама тази нощ.
	Космите между бедрата й се отъркваха в голия ми корем и усетих, че въпреки отчаяната си съпротива започвам да се наелектризирам. Зиглинде наведе глава към чатала ми и членът ми сам хлътна в устата й. Същевременно драскаше с нокти зърната на гърдите ми. Започнах да се задъхвам. Тя усети приближаващата ерупция, извади го от устата си и го стисна в шепа. Изчака, после започна бавно да движи длан нагоре-надолу по цялата му дължина.
	— Зиглинде…
	— Шшшшт…
	Наведе се над мен както го стискаше и започна да гали клитора си с главичката му. Все по-бързо и по-бързо. Седна върху него, вкара си го до дъното, притисна ме в прегръдките си и двамата замръзнахме така. Усещах как дълбоко в нея вътрешните й мускули се свиват и се разпускат около издутия ми член, как мигът расте и се разраства и когато експлодирахме и двамата, от гърлото й се изтръгна дълъг и протяжен стон. Тя падна върху мен и след миг аз вече спях дълбок, черен сън, без сънища.


	Това беше.
	Когато се събудих, нямаше и следа от Зиглинде. Оттогава до днес не съм я виждал повече. Не споменах нищо на Кристоф за нощната случка. Когато ми съобщи — някак мимоходом, — че е влязла в лудницата, не зададох въпроси и не направих коментар. Чувствах се гузен. Исках да изтикам тази история от съзнанието си.
	До момента, в който самият Кристоф не ми я припомни — отново мимоходом — в „Ейдж Трен“.


	… В един момент усетих, че седя от сума ти време на бюрото си, втренчен в еротичната снимка на Ина, но без да я виждам. Прибрах я на мястото й. Към един сутринта излязох от апартамента само с един сак, пълен с най-необходимото.
	Нямах представа закъде съм тръгнал. Нямаше значение. Където и да е — само не и тук, в този град, в този апартамент, където във всеки ъгъл бе запечатана неподвижната, влудяваща сянка на Ина, като призрак, който не можеше да намери спокойствие.
	На гарата на „Зоо“ взех първия попаднал пред очите ми влак. Тръгваше след няколко минути.


	Събудих се към пет сутринта, стая 604, хотел „Варнов“, Рощок.
	Вън валеше ситен дъжд, валеше, валеше, валеше. Бях сънувал нещо лошо. От радиатора се носеше подземно бумтене, вой и писукане, сякаш дяволът се е скрил в дебелите потни тръби на парното и музицира. Различавах български неравноделен такт, като от тъпан, шибан с тънка пръчка, и някакво гласче, като на калинка, което крещеше пронизително и натрапчиво между ударите: „Връщай… връщай… връщай се! връщай… връщай… връщай се!“


	Но къде? — мислех отчаяно. — Вкъщи? Къде вкъщи? На кой мистичен меридиан е проснато това „вкъщи“ и какво точно се очаква от мен да изпитам, връщайки се: тревога? щастие? надежда? страх? любов? ненавист? сърцебиене? световъртеж?
	Реших да се поразходя до Варнемюнде.
	Пристигнах с метрото към девет. Имах чувството, че всеки момент ще се стъмни, тъй сиво бе наоколо. Северният вятър бе остър, аз — недоспал. Мръзнех в тънкото си яке. За мой късмет току-що отваряха кръчмите. Отбих се в „Рибарската стая“. Съдържателят изръмжа нещо като поздрав и отиде да си облече униформата. В летните атракции за туристите влизаше да изглежда като пират. Лятото бе в самия си край, туристи нямаше и не разбирах защо трябва да го прави и сега.
	Седнах на масата. Загледах се навън. Сиво.
	Сиво море, сиво небе, сливащо се с морето, сиви кораби. От време на време прелитаха сиви птици, увисваха за миг във въздуха като носни кърпи и се плъзгаха над морето.
	По стените бяха окачени мостри от всички видове моряшки възли, корабни кормила, мрежи и капитански картини. Не портрети от капитани, а именно картини, нарисувани от капитани. Вариации на „Деветият вал“, катастрофата на „Титаник“, удавници върху греди, спасявайки се удавници, всякакви удавници.


	В един от ъглите видях интересна картина. Под нея пишеше „Поздрав от Истанбул“ и подпис: капитан Кирш, 1911 г. Тя светеше с чистите си бои във всички цветове на спектъра. В картината имаше толкова радост и динамика, тя тъй пулсираше и кънтеше, че изпитах уважение към капитан Кирш.
	Но веднага след това си казах, че е чиста случайност и, по всяка вероятност, единствената му добра картина. И защо, по дяволите, се е подписал _капитан_ Кирш? Кирш е напълно достатъчно! Кирш — и точка. Защо трябва да парадира, че е капитан и че освен това може да рисува картини? Майната ти, капитан Кирш, помислих злобно и поръчах рибена чорба.


	Вратата хлопна. Влезе нов посетител. Имаше вид на холандски рибар: гумени ботуши, мушама, лула, тикната в брадясалото му лице. На главата — нещо средно между качулка и готварска шапка. Защо ли не бе нахлузил и дървените си обувки, за да изтропа с тях един танц?
	Огледа празната кръчма и, разбира се, седна на мойта маса, чукайки по нея вместо поздрав.
	„Сега ще поръча бира с дрезгав глас — помислих със същата безпричинна злоба. — С дрезгав от соления морски вятър глас.“
	Той поръча бира с дрезгав глас.
	„Сега ще мълчи известно време, защото морските мъже са рожби на Голямото мълчание — продължавах, — после ще поведем непринуден разговор. Той ще ми напомня сурова скала, в която се разбиват северните вълни. След това ще ме пита кой съм. Откъде съм. Какъв ми е занаятът. И в края на разговора ще се почувствам нищожна муха в сравнение с този син на океана. Колко малко съм преживял в сравнение с този морски вълк, Летящ холандец и селски ЯЗОН. При което най-вероятното е, че цял живот бракониерства и продава херинга на местния комбинат по две евро килото.“
	— Няма много хора, а? — кимна синът на океана, сочейки с лулата (която не бе от морска пяна) навън. Там нямаше абсолютно никой.
	— Да.
	— И работа няма.
	— Хм.
	— Отдавна не е бивал такъв студ през август.
	— Не.
	— Стоят си хората вкъщи, на топло. Никой не идва на скат. Ти играеш ли скат?
	— Не.
	— Е, нищо. И без това няма трети. Освен Вернер, келнера, ама и той лошо играе скат. Ти как така не можеш да играеш скат? Тук всички играят.
	Въздъхнах дълбоко и гледайки го право в сивите морски очи, дадох наведнъж информацията, която и без това щеше да измъкне от мен.
	— Българин съм. От България. Това е далече. Обикалям местата, където съм бил, дълго е да ти обяснявам защо. Парите ми стигат. Тук е приятно. Разбирам диалекта ви, но по-добре разбирам берлински и саксонски. Берлин е в Прусия, Лайпциг е в Саксония. Нищо не разбирам от риболов. Супата обаче е добра. Бирата нищо не струва.
	— Саксония… а, това е хубаво — въздъхна той. — Аз съм от Саксония. От Драшвиц при Лайпциг. Имам сестра там и племенничка, ето…
	Той порови в портмонето си и ми подаде фотография: момиче на седемнайсет-осемнайсет, с плитки. Нищо особено. Понеже очакваше да му кажа, че е много мила, казах му го.
	— Саксония, хубаво… — повтори той. — По-хубаво от тук. По-топло. В България топло ли е?
	Излъгах го, че в България никога не вали дъжд и не пада сняг, защото е на юг. Съвсем друг меридиан. Така или иначе представите му бяха такива. След като се оказа, че не е син на океана, ми стана по-симпатичен. Въпреки това нямах охота за разговор. Реших да извикам пирата и да си платя.
	— Бирата не е хубава тук. В Саксония е по-хубава. Пиеш ли допелкорн? Черпя.
	Е, добре, съгласих се да изпия един допелкорн, но само един. Бирата на нищо не прилича, пък и навън вали.
	— В България има ли бира?
	Отговорих, че да, има, но е по-калпава и от тази тук и за да вдига пяна, трябва да я солиш. Видя му се странно. Казах още, че за сметка на това в България има шнапс, сливовица. Той е къде-къде по-добър от допелкорн, и вината са по-хубави. И че в България не пият шнапс на голо, а със салата. Шоп салат. Обясних му състава й, допълних, че „шоп“, това е българският саксонец и че шопският диалект е сочен като саксонския. Попита шоп ли съм. Казах не, не съм, но разбирам шопски и всичките ми приятели са шопи.
	Той съвсем се отпусна и ми заговори на саксонски. Каза, че името му е Ханс, минал е шейсетте и е майстор дърводелец. От трийсет и толкова години е женен за Хелга от Саксония, която обаче отдавна се е превърнала във Фишкопф — рибешка глава! — и само два пъти си е ходил в Драшвиц. Правеше му удоволствие да говори саксонски. Пееше думите според правилата.
	— И кафе не знаят да правят тук — каза накрая с пренебрежение — сипват горещата вода направо върху кафето. Пфуй!
	— Пфуй — съгласих се аз.
	— Обаче още няколко годинки и край! Само да дойде пенсията. С Хелга отиваме в Драшвиц. Деца нямаме. Там е по-добре. Ще купим градинка. — После изведнъж помръкна, погледна ме и измърмори полувиновно: „Хаймве!“


	Хаймве? Боже мой. Какво каза?


	Не носталгия, не мъка по родината, а „боли за вкъщи“.
	Този човек седеше тук, пиеше допелкорн и изпитваше хаймве. И имаше нужда да сподели своето хаймве с мен, нали съм бил в Саксония, нали не харесвам тукашната бира, нали знам! Саксонската е по-хубава. Изобщо всичко там, в Саксония, е по-хубаво. Това е то: хаймве.
	После ме попита женен ли съм. Имам ли си приятелка. Често ли ходя в България. Аз мънках „да“ и „не“, и „не знам…“
	А хаймве? Как е — имам ли хаймве? — гледаше ме почти умолително, сякаш му се искаше да кажа — да, разбира се, имам, как може да нямам хаймве? Приличаме си ние с теб, нищо че съм по-млад.
	Ще се връщам ли в България? Скоро ли?


	Тогава, не знам защо, се отпуснах и му разказах за Ина, че е заминала някъде и чакам да си дойде, че от толкова време си мисля да се върна, защото в България всички ме канят, не, молят ме, чакат ме, настояват, изискват да се върна, там има светлини, дървета, кръчми, шумове, никакъв дъжд и сняг, морето е синьо, небето — невъобразимо, не можеш да си го представиш… Ти трябва да я потърсиш, настояваше той. Не чакай да се върне! Търси я! Когато заминах втория път за Драшвиц, бе, за да върна Хелга… не можа да издържи и избяга, но аз я върнах и виж, вече повече от трийсет години…
	… Човече, а ти чувал ли си как свири дяволът в радиатора? Пил ли си сам-самичък водка във ваната? Будили ли са те хотелиерските камериерки в Берлин, Рощок, Лайпциг, Хамбург, Амстердам, Париж, Брюксел и знаеш ли какво ми става на душата, като видя куфар?
	Градинка в Драшвиц, казваш? Отлично те разбирам. В градинката има къщичка, пред къщичката — градинско джудже, пейка и на пейката — ти и Хелга. Нагоре, надолу, встрани и навсякъде — Саксония. И макар Саксония да е в центъра на Европа, ти седиш в тази кръчма на петстотин километра и изпитваш хаймве… да я търся ли, каза? Добре. Ще я търся.
	Той ставаше все по-малък, очите му — все по-сини и добродушни, а когато млъкнах накрая, ме погледна с тези добродушни очи и измърмори „така си е то, така е“.
	Повиках Вернер пирата. Известно време поспорихме кой да плати сметката, но аз се наложих. Платих и си тръгнах.
	На улицата се обърнах и му махнах. Той кимна с лула между зъбите. И отново приличаше на стар морски вълк.
	Отвън, от улицата, с нищо не напомняше саксонски дърводелец, който чака пенсията и изпитва хаймве.


	Останах още два дни в Рощок. Обадих се на моя колега кларинетист Хорст Зомер, с когото навремето взаимно си осигурявахме гостувания, аз в тяхната опера, той — в нашия театър.
	— Ела в клуба да се видим след представление — покани ме Хорст. — Дължа ти едно черпене за последното свирене.
	Последното свирене бе преди две години. Цяло чудо, че още си го спомняше.


	Към единайсет през нощта влязох в клуба. Помещаваше се на втория етаж на операта. Взех бутилка студено бяло вино и две чаши и седнах в едно свободно сепаре. На дългата маса до бара седяха живописни цигани и контрабандисти, танцьори и танцьорки в испански фолклорни дрехи и сценични работници. От високоговорителя се носеха последните оркестрови пасажи на „Кармен“ от Бизе.


	Гледах с болка пъстрия театрален народ и си мислех колко много ми липсва този илюзорен свят на измислени драми и страсти, на неистински трагедии и въображаема любов и смърт, които се повтарят всяка вечер пред жадната за душевни ексцеси публика. Мислех колко по-бездарни и непоносими са истинските и колко нечовешка и безчувствена е реалността извън стените на това омагьосано убежище за беззащитни и непораснали души.


	Хорст пристигна още докато звучеше аплаузът на публиката. Той бе от онези дълги и кльощави мъже на средна възраст, които се срамуват от ръста си и непрекъснато ходят прегърбени от вежливост и притеснение към събеседника. Имаше лице на благороден кон, с тежки, старомодни рогови очила, седящи на дългия му нос като капаци, и тънки, едва забележими устни, съвсем неподходящи за един толкова добър кларинетист, какъвто беше.
	— Как можеш да пиеш такъв боклук? — той побутна с отвращение бутилката френско вино. — От целия оркестър го пие само арфистката. И то защото идва от Алжир. Ще донеса нещо за духачи.
	След малко се върна от бара с две водни чаши, пълни с допелкорн. Не обичах това питие, защото ми напомняше олио, но в Рощок всички пиеха допелкорн.
	— Хайде, наздраве. — Хорст отпи жадно. — Всеки ден служба. Репетиция и представление. Съкратиха ни от сто и двайсет на шейсет души и нямам почивен ден. Разбрах какво е станало с вас. Жалко. По каква работа насам?
	— Обикалям. Харча парите от обезщетението.
	— Колко те обезщетиха?
	— Сто и петдесет хиляди. Обаче ще ги изплащат на части за три години. Който е бил под десет години в театъра, взе петдесет. С данъците — трийсет и три.
	— Достатъчно за известно време. Какво правиш?
	— Седя си вкъщи. Понякога ме викат да замествам, но много рядко. Как е с вас? Ще ви затварят ли?
	— Няма да ни се размине. Чудя се какво ще правя. Вече съм на петдесет. Всеки ден се чудя…
	— Ти си поне от двайсет години тук. Ще вземеш добро обезщетение.
	— Майната му. Какво ще правя? Мога само да свиря. Те предлагат преквалификация. Да стана ватман. Представяш ли си? Страшно съм се изнервил. Колегата в Магдебург взе парите и след два дни се обеси.
	— Как така?
	— Така. Жена му го напуснала. И моята ще ме напусне. Вкъщи атмосферата е отвратителна. Спим в отделни легла. По цели дни не си говорим. Заговорим ли, се караме. Мислех си дали, като взема парите, да не се махна оттук, да си купя една финка на Канарите и да си седя там. Само че кого познавам на Канарите? Ти поне можеш да си идеш в България. Защо не ме вземеш със себе си? Ще направим едно музикално училище…
	Хорст се размечта и така мечтахме с много допелкорн и много „Спомняш ли си?“, докато затвориха клуба. Изпратих го до тях.
	Клатушкахме се по празните улици на стария град, двама самотници на средна възраст, издебнати и зашлевени неочаквано и незаслужено от един живот, който изхвърляше пред вратата неприятните гости, както кръчмарят изхвърля за шията неплатежоспособните пияници.
	Пред дома му се прегръщахме, целувахме и си обещавахме да си помагаме цял живот, където и да се намираме. Знаех, че вече никога нямаше да се видим. Няколко месеца след това Хорст получи инфаркт в кошарата, по време на второ действие на „Силата на съдбата“ от Верди.


	Пристигнах на централната гара и хванах първия влак за Берлин. Кондукторът ме събуди на „Фридрих щрасе“, както го бях помолил.


	Вкъщи паднах в леглото с дрехите и спах непробудно до обяд.


>
	* * *

	Бележката й бе поставена акуратно в затворен плик и пъхната под вратата на апартамента. Видях го чак като станах да си взема душ. „В Берлинското хале за модерно изкуство е открита фотоизложба на Ман Рей — пишеше там. — Един мой колега от университета ме заведе на откриването. Не знам колко си добър като музикант, но като фотограф си на неговото ниво. Това е комплимент. Къде скиташ? Поел си известни ангажименти към мен, спомняш ли си? Обади ми се на GSM-а. Сара.“
	Не си спомнях, но все пак й се обадих. Усещах, че в мен зрее някакво неясно и тъмно решение, нещо, което трябва да предприема и което ще ме обсеби напълно за бъдещите седмици, а може би и месеци. Бях благодарен за всяка отсрочка.
	— Здравей! — изчурулика тя на втория или третия сигнал. В слушалката се чуваха гласове, звуци и звън на чаши. — Кога се върна? Къде беше? Който пътешества, има какво да разказва. Виж сега, седим с едни мои колеги, много интелигентни личности от сферата на политологията и икономиката, нали съм ти разказвала? — та искам да кажа, че седим в „Айнщайн“, любимото ти кафене, където съм те виждала с червенокосата акула, впрочем как е тя? — и провеждаме страшно интересен разговор на тема…
	— Знам, знам, Моби Дик. Обсъждате английската конституция и кралица Елизабет, която е написала драмите на Шекспир. Давай по-късо.
	— За твое сведение Англия въобще няма конституция. Франция — да, Белгия — да, и тя е заложена в основите на Търновската конституция, при което, разбира се, най-голямо внимание заслужава Конституцията на Съединените американски щати, защото е образец на революционно и демократично отношение към правата на човека, и ако Европейската конституция не бе затънала в бюрократични и процесуално-юридически казуси…
	— Сара, кому обясняваш, с извинение, азбучни истини? — дочух в слушалката отегчен глас, който в най-добрия случай бе престанал да мутира преди две седмици.
	— Той е музикант… — съобщи тя на невидимия си събеседник и продължи: — … докъде бях стигнала? А, да. Колкото до драмите на Шекспир, тях, ако държиш да знаеш, ги е написал Франсис Бейкън. И няма да ми викаш Моби Дик.
	— Ти пък не се занимавай с океанската фауна.
	— Идваш ли?
	— Къде да идвам?
	— Ами в „Айнщайн“. Моите колеги са много любопитни да се запознаят с теб.
	— Чувството не е взаимно. Ако искаш, можем да се видим в българската кръчма.
	— Стига с тази българска кръчма! — В гласа й се доловиха отчаяни нотки и тя продължи по-тихо: — Аз не съм отказала досега нито едно твое предложение. Защо не ми отвърнеш със същото?
	Изпъшках.
	Сара се бе похвалила пред юпитата, че има екзотична връзка, и сега искаше да я демонстрира. Можех, разбира се, да й тегля една майна, но в думите й имаше някаква истина. Въпреки че всичките ми предложения бяха предизвикани повече или по-малко от собствените й сладостно-ужасяващи фантазми, които бе затрупала прилежно и дълбоко в политоложкото си подсъзнание. Каквито и постулати да си бе изградила за брачния статут — след някоя и друга година Сара щеше да се ожени за някой особено перспективен млад плешивец, да се еманципира до дъното на любопитната си смокиня и да тръгне по салони за тантра масажи и агенции за необвързващи контакти. И това щеше окончателно да й бетонира самочувствието, защото с този неин ръст и физика Сара щеше да предизвика възторг и фурор в споменатите институции.


	Щом ме бе представила като музикант, налагаше се да се заявя като такъв. За целта обух бели панталони, бели чорапи и бели обувки. Комбинирах ги с черна и широка копринена риза и кървавочервено копринено шалче. Заприличах на негатив. От шапкарския магазин на ъгъла на „Фридрих щрасе“ си купих широкопола дамска шапка от плюш в турскосиньо, чиято периферия бе с радиус половин метър в диаметър. От един битак в Шарлотенбург се бях снабдил с кръгли телени очилца със сини стъкла от началото на двайсетия век, великолепно довършвайки комбинацията. Аранжиран по този начин и напомнящ персонаж от „Опера за три гроша“ от Брехт, влязох в „Айнщайн“.


	Моментално привлякох всички погледи. От някои маси ми изръкопляскаха. Сара се втренчи в мен. Порцелановото й лице стана още по-бяло и тя заприлича на Чо Чо Сан от „Мадам Бътерфлай“. Физиономиите на двете й колежки и техните костюмирани кавалери се удължиха. Те гледаха масата пред себе си някак унило и обидено.
	— _Hi, girls, hi, boys! Are you happy?_ — тръшнах се в сепарето до Сара, протегнах крака така, че да се виждат белите ми найлонови чорапи, и си поръчах бърбън. — Гадно време в Germany, yes? Във Фриско са трийсет и пет градуса _on the shadow. If you’re going to San Francisco_, ла-ла-ла… _you remember_?
	— В Сан Франциско ли си бил? — жално и невярващо попита Сара.
	— _Yes, baby. Old Frisko. One day, one night_, ако разбираш какво искам да ти кажа. _You know?_ Отидох да видя в… как се казваше… _in the hospital…_
	— В болницата — услужливо ми подсказа пъпчивото юпи с постпубертетския глас, чийто интерес бях успял да възбудя.
	— _Yes_, болницата. Там лежи с пълна амнезия _my old friend_ Пат Мартино. Бушоните му гръмнаха на сцената преди две години. _Two years later_ не си спомня, че беше _the best, absolutely the best guitar man in all that World… this beautyful world, my friend, you know_? — така хлопнах другото юпи с рижата коса по рамото, че приятелката му — едно невзрачно създание с вирнат нос и руси плитки — си изтърва лъжичката за сладоледа на пода. Сара ме ощипа зверски по лакътя, но аз не й обърнах внимание.
	— Старият Пат свири в Карнеги хол. Кривите му пръсти търчат с триста и двайсет километра в час… с триста и двайсет километра в час! Казвам ви, му търчат кривите пръсти по грифа на онази негова издраскана _old guitar „Les Paul“, you know_? — за половин милион! Половин милион струва тази „Лес Пол“, _look at me, baby!_ — ръгнах с лакът Сара в хълбока. — Listen to me? — колкото пет розови кадилака. _Do you understand? That is fool!_ — и старият Пат свири, и свири, и свири, _the music is wonderful_, а зад гърба му дъни неговият маршал с хиляда и двеста вата, и изведнъж в главата му…
	— Кой маршал? — изхленчи пъпчивият. — Какъв маршал? От кои войски?
	— _What? What do you say? O, Lord! Are you crazy, man? Marshall is not the US Army, brother! Not the marine, and not the fucking FBI!_ „Маршал“ е уредба, _stupid boy!_ Божествена уредба за божествена китара! — и както дъни с хиляда и двеста вата, изведнъж в главата на Пат нещо прави — _klick!_ — Пат пада на сцената, „Лес Пол“ става на _salt_, пет розови кадилака стават на _salt_, операции на мозъка, амнезия и сега, като ходя да го посещавам, нещо в погледа му ми подсказва, че си спомня кой е… Затова летя до Фриско понякога. _Do you understand me, baby?_ — аз зарових нос в косата на Сара.
	— _Yes…_ — плачливо отвърна тя. Другите юпита бяха съвсем отровени. — Ние тук си говорихме за скандала в Даймлер-Крайслер…
	— _What?_ Какъв скандал? Какъв Крайслер? Ако искаш, ще ти купя един Крайслер. _Yea! But Maserati ist absolutly the best. I love Maserati, Maserati love’s me._ Ха-ха!
	— Не сте ли чули? — ехидно попита пъпчивото юпи. — В четвъртък изненадващо бе прекратен договорът на шефа на борда на директорите на концерна „Даймлер-Крайслер“ Юрген Шремп. От хиляда деветстотин и деветдесета насам са констатирани загуби на стойност трийсет и пет милиарда евро.
	— Ако тази стъпка бе предприета по-рано, на акционерите щяха да се спестят високи загуби — дълбокомислено констатира другото юпи.
	— Грешката на Шремп е, че предизвика фузионирането на „Даймлер-Бенц“ с „Крайслер“ през хиляда деветстотин деветдесет и осма — Заяви русата с плитките. — Обединението донесе огромни загуби на концерна. В момента цената му на борсата е наполовина от тази преди фузионирането.
	— Въпросът е политически — включи се и втората политоложка, синеоко миньонче с досадно голяма бенка на лявата скула и едри цици. — Министърът на икономиката Клеменс е обявил, че изпитва безграничен респект към Юрген Шремп. Това какво ви говори?
	— Че в играта имат пръст японците! Мицубиши — отговориха и четиримата в хор.
	— В четвъртък Дойче банк е продала трийсет и пет милиона акции на „Даймлер-Крайслер“, на стойност един милиард и четиристотин хиляди евро — триумфално завърши пъпчивият. — Какво е вашето мнение относно този ход? — обърна се той любезно към мен.
	— Юрген? _My friend_ Юрген не е вече шеф на _fucking Chrysler_? — потресен изохках аз.
	— Ваш приятел? Вие познавате Юрген Шремп?
	— _But of corse!_ Прекарахме три месеца _in your House_ на Марианските острови _whith my groupping_. Репетирахме. Той обича да свири _drums. One beautyful man, my friend, Jurgen. I love Jurgen._ Трябва да му се обадя веднага! Има ли му някой телефона?
	Настъпи неловко мълчание. Те се оглеждаха един друг, търкаха задници в столовете и гузно мълчаха. Погледнах крадешком Сара. Тя едва се сдържаше да не се изсмее.
	— Никой ли няма телефона на Юрген? Забравил съм си тефтерчето — строго настоях аз.
	— Нашите връзки все още не са на такова равнище, господине — измънка рижият.
	— _Yes?_ Готов съм по всяко време да ви предоставя моите. С кого бихте искали да имате _connection_?
	— Наистина ли? Какво можете да предложите?
	— Осама бин Ладен. Когато свирех в Лондон, _old_ Осама следваше в Кеймбридж икономика и идваше почти всяка вечер да ни слуша. Беше _good boy_, имаше _feeling and monney_. Ако имате желание, аз съм насреща.
	Изнизаха се един по един със зелени физиономии. Когато останахме сами, Сара избухна в смях. Сълзите й течаха по бузите и раменете й така се тресяха, че се притесних келнерите да не си помислят, че ще има скандал. Аз седях невъзмутим.
	— Защо им разигра този театър накрая? — попита тя, след като изтри сълзите си с копринената кърпичка, която предвидливо й бях пъхнал между бедрата под масата. — Почти ти бяха повярвали!
	— Много интересни личности са тези твои колеги — отвърнах изпълнен с респект. — Много интелигентни. Весела държава ще бъде България, когато дойде време да съставите правителство. Кажи на рижия Аристотел да поддържа връзка с мен. Като стане министър на външните работи, ще му осигуря контакт с Чърчил, Труман и Сталин. В Сан Стефано, Потсдам, Аустерлиц или на Термопилите. Където пожелае. Може да го свържа и с Наполеон Бонапарт, но ще струва по-скъпо.
	— Идваш облечен като колумбийски наркотрафикант — започна да изброява Сара. — Държиш се с моите колеги така, като че ли са хидроцефалии. Излагаш ме пред тях и сега с основание могат да сметнат, че съм лекомислена и несериозна…
	— … вследствие на което ще загубиш поста министър на правосъдието в задграничното правителство.
	— Много ниско се целиш. Може пък аз да раздавам постовете. Не сега. След време. Искам да кажа, че след това безобразие си ми длъжник.
	— Какво мога да направя за теб? Ще платя сметката така или иначе.
	— Ще я платиш. Ще идеш да се преоблечеш. Довечера ще ме изведеш някъде. Искам да се забавлявам. През цялата седмица съм писала дисертация.
	— Къде би искала да те заведа? На изложба вече си била, както разбрах. На кино? На театър? В операта?
	— Казах вече, че на театър и на опера няма да ходя с теб.
	— Тогава на кино? Както искаш. Ще те чакам в осем пред „Зоо“.
	— В „Зоо паласт“ ли ще ме водиш? — Звучеше разочаровано. „Зоо паласт“ бе мястото, където се провеждаше Биеналето и се прожектираха премиерните филми.
	— Ще помисля — тайнствено отвърнах. — Може да ми хрумне нещо по-оригинално.
	— Нещо музикантско и екзотично? Ужас! — Въобще не изглеждаше ужасена.
	— Можем да хвърлим и един поглед на Берлинската борса. Да се осведомим за курса на акциите на „Даймлер-Крайслер“. Можем и да се отбием до моя добър приятел, бившия шеф на борда на директорите, как се казваше…
	— Оставям се изцяло на бедната ти фантазия. До довечера. — Тя взе дамската си чантичка, извиси се над мен и тръгна бавно към изхода, поклащайки мощните си бедра, като стриптийз танцьорка от Острова на великаните.
	Бедна фантазия значи. Тъй, тъй. За една елитна юристка по международно право и бъдещ дипломат от кариерата скоростта, с която нахлуваше в забранените територии на порочната си природа, бе наистина впечатляваща.
	В осем вечерта автобусът й спря на спирката пред „Зоо“. Тя слезе от него и аз хлъцнах. Бе облечена в черен отворен шлифер от някаква лъскава материя. Големи слънчеви очила закриваха половината й лице. Правите й коси бяха сресани така, че образуваха нещо като плътна стена от черно стъкло, спускаща се до кръста й. Яркото червило, което почти удвояваше устните й, контрастираше на бялото лице. С помощта на пудра или бог знае какви помощни средства то изглеждаше още по-бяло. Под черната й копринена блуза, разкопчана до допустимия предел, свободно се люлееха умопомрачителните й гърди, като два бели плондера. Бедрата й бяха стегнати в къса пола от черен латекс, от която се подаваха дантелите на бели найлонови чорапи, а всичко това завършваше с бели обувки на висок ток. На лакътя й се люлееше бяла дамска чанта.
	— Защо трябваше да се преобличам? — оплаках се аз. — Щяхме да хармонираме чудесно. Сега сме неравностойни!
	Бях в джинси и памучна риза, с които можех да вляза и в операта. Тя се огледа с невинно учудване.
	— Защо, не съм ли стилна? Мислех, че така най-добре ще отговарям на музикантския ти вкус. Къде ще ме заведеш?
	— На кино — казах аз. — Просто на кино.
	Направих се, че не видях гримасата й на върховно отегчение. Махнах на едно такси, седнах до нея на задната седалка и дадох адреса.


	Таксито спря на „Перлебергер щрасе“, Берлин-Моабит, пред някогашния бар „Бла-Бла“. Сега се казваше „Свят на изживяванията“ и беше едновременно кино и еротичен клуб за двойки. Със смесица от недоверие и разочарование Сара оглеждаше невзрачната врата, на която висеше скромен плакат с името на клуба и работното му време.
	— Какво кино е това? Да бяхме останали в „Зоо паласт“.
	— Да, но в „Зоо паласт“ щеше да гледаш американска класика с Шварценегер. А тук дават „Оргия в замъка на призраците“, „Сузи и футболният отбор“ и „Секс парти при семейство Гайл“.
	— Но… ако ти се гледаха просташки филми, можехме да ги гледаме и при теб. Защо трябва да идваме тук?
	— _Honney_, нали искаше да се забавляваш? Това тук е клуб за двойки. Първо се гледа кино, после се седи на бара, после… после според обстоятелствата. Влизаме или не?
	— Клуб ли? Като онзи, с политиците и адвокатите? Всеки с всеки? Тук не влизам.
	— Права си. Това място не отговаря на общественото ти положение. По-добре да вървим при Шварценегер. Да спирам ли такси?
	— Бихме могли… щом така или иначе сме тук… можем да влезем за малко. Ами ако ни познаят?
	— Все още не даваш интервюта по всички телевизионни канали. Най-много да видиш някой твой професор.


	Позвъних на вратата. Отвори ни Кати, съдържателката на киното, около трийсет и пет годишна прелъстителна котка във воали и нищо под воалите.
	— Добре дошли, добре дошли! — зарадва ни се тя, сякаш виждаше скъпи роднини. — Ау, каква красавица! Дамата с положителност е с кралско потекло, нали? — плесна с ръце Кати. Сара правеше жалки опити да се скрие зад гърба ми. — За първи път сте при нас… или? В такъв случай на бара ви очаква поздрав от заведението.
	— Ще влезем първо в киното, мадам — казах. — По-късно ще се видим на бара.
	— Разбира се, разбира се! Както желаете! Тази вечер в салона има особено добър подбор на филми. Вчера пристигна последната продукция на „Силва филм“… Приятно прекарване! — и тя тръгна към бара с танцова стъпка.
	Влязохме в малкия и тъмен киносалон, в който имаше най-много двайсетина места. Вътре вече седеше една двойка. Сара ме стискаше за лакътя и с положителност ми бе направила синина. На екрана в момента въпросната Сузи задоволяваше гимназиалния футболен отбор в гимнастическия салон. Седнахме на средната редица, на няколко стола от двойката — доколкото можех да видя от един бърз поглед в тъмното — тя руса, той тъмен.
	Сара седеше с изправен гръб, напълно стегната, втренчила поглед право в екрана. Там момчетата от футболния отбор вече заливаха лицето и гърдите на Сузи с пълноструйни бели потоци, а тя стенеше и се въргаляше върху матрака под висилката. Бяхме влезли в края на филма. Следващият започна без преход. Съпругът хъркаше, съпругата не можеше да заспи. Известно време се галеше с два пръста, после с вибратор, но това явно не я задоволяваше. Тя стана, отиде на пръсти до полуотворената врата на съседната стая, където камериерът в момента вкарваше ненормално големия си член в устата на прислужницата. След известно време воайорство и мастурбиране тя се присъедини към тях. После пристигна и разсъненият съпруг, със също толкова голям и еректиран член. Започнаха вариации и комбинации.
	Сара не седеше вече така стегнато на стола. Бе смъкнала рамена по седалката, бе разперила крака и гледаше с полуотворена уста какво става на екрана. Хвърлих поглед наляво. Русата бе заровила глава между чатала на партньора си. Полата й бе вдигната до кръста, бедрото й се белееше в тъмнината, а неговата ръка бе потънала в слипа й. Той ми се ухили и зъбите му блеснаха в мрака. Сега видях, че бе не само тъмен, а чист негър. Махна ми със свободната си ръка. Махнах му и аз. На екрана сцената се смени. Освен съпруг и камериер, сега там имаше още двама яки мъже с вид на водопроводчици. Съпругата лежеше на леглото, осем чифта ръце я разсъбличаха, галеха по лице, гърди, корем и между бедрата, влизаха в нея отвсякъде, после разпериха ръцете и краката й и ги завързаха за облегалката на кревата. Паднаха и техните дрехи. Сега започнаха да я обслужват на смени отвсякъде.
	— Ще тръгваме ли? — попитах Сара. — Борсата затваря!
	— Видя ли какво става до нас? — прошепна тя в ухото ми.
	Русата бе извадила члена на негъра от панталона, облизваше го, гледаше към нас и се усмихваше. Бръкнах под полата на Сара. Отместих с два пръста мокрите й слипове, те се хлъзнаха по горещия й клитор и хлътнаха дълбоко в нея. Тя изохка тихо, разтвори бедра и не откъсвайки поглед от русата, смъкна ципа на джинсите ми и го извади навън. Намести очилата си и скрита зад тях, се наведе, облиза го и отново вдигна глава. Русата й махна.
	— Какво иска? — прошепна отново Сара.
	— Да идем при тях.
	— Ужас… В никакъв случай…
	Махнах на съседите и те се надигнаха.
	— Идват!… — Тя пусна члена ми и отново се втренчи в екрана, но без да прибере бедра. Първите струи сперма вече се лееха в устата и между бедрата на съпругата, тя крещеше и се мяташе завързана за леглото. Русата седна до мен и разкопча блузата си.
	— Здрасти — каза тя и се усмихна пак. — Искаш ли да си разменим местата?
	Седнах от нейната страна, а негърът се премести на моето. Отблизо ми заприлича на моя холандски колега китарист Ван дер Хооф, с когото навремето…
	Тя се наведе и вкара члена ми между гърдите си. Започна да го търка в тях. Негърът се пресегна и разкопча двете копчета на блузата на Сара. Гърдите й изскочиха навън и в зависимост от светлините на екрана проблясваха ту червеникави, ту синкави, ту ярко бели. Сара гледаше право пред себе си. Той започна да масажира зърната й. Тя продължаваше да гледа пред себе си. Русата се пресегна, хвана я за ръката и я постави върху члена на партньора си. После й показа какво да прави с нея. Наведе се над моя, погъделичка го с език и той потъна дълбоко в устата й. Сара масажираше механично оръдието на негъра и гледаше като хипнотизирана какво прави русата. После ме погледна и мен, но зад тъмните очила не можех да доловя погледа й. Басирах се обаче, че отново е придобил онзи отсъстващ и завеян израз, който получаваше в нестандартни ситуации. Пръстите на негъра потънаха под слипа й. Тя отново изохка тихо, наведе се и го пое в уста.
	Свършихме почти едновременно. Аз изтекох в устата на русата, която облиза и последните капки от устните си и започна да се закопчава. Негърът изля половината върху гърдите, а другата половина върху очилата на Сара.
	— Ще се видим на бара, нали? — Той махна, помогна галантно на партньорката си да се изправи и двамата излязоха от киносалона. Преместих се до Сара. Триеше гърдите си с кърпичка. Закопча блузата и оправи полата и слиповете.
	— Очилата… — напомних й аз.
	— Ужас… — измърмори тя, свали ги и започна да ги чисти. — Господи, кажи, че това не съм аз…
	— Не си — успокоих я, докато на екрана се вихреше оргията в средновековния замък. — Това е само едната ти половина. Другата държи в момента обвинителна реч срещу Милошевич пред международния съд в Хага. Искаш ли да я извикаме и нея и да я заведем в бара?
	— Не, нека си стои в Хага… — прояви чувство за хумор Сара. — Искаш да идем в бара? Но нали ще ги срещнем там?
	— Какво пък? Нали вече се познаваме? Само не обсъждай световната банка, защото ще те разконспирират.
	— Ти си абсолютно невменяем… абсолютно… ще се моля никога вече да не се срещнем, защото, ако се срещнем, ще умра от срам…
	— Както искаш. Просто не идвай вече в българската кръчма.
	— Няма. Вдругиден заминавам за Ню Йорк. Спечелих асистентско място. Днес това празнувахме в „Айнщайн“. Сега празнувам с теб… Няма ли да ти липсвам малко?
	Това било значи.
	Не, Сара. Няма да ми липсваш. Не може да замениш тази, която ми липсва. И макар че повтарям с теб всичко, което съм преживял с нея, това само доказва, че не можеш да я замениш. Няма да ми липсваш.
	— Разбира се, че ще ми липсваш — казах съкрушено. — Не можеш ли да забавиш асистентството?
	— Да не си луд? От три години се боря за него. Радвам се, че ще ти липсвам. Ревнуваш ли?
	— Адски.
	— А преди малко ревнуваше ли?
	— Безумно.
	— Радвам се — отмъстително каза тя. — Заведи ме в бара.
	— Преди това трябва да идем в съблекалнята. Не можем да седим облечени в бара.
	— Гола ли трябва да се съблека? Вече нищо не ме учудва.
	— Е, не съвсем. Можеш да оставиш слиповете и очилата.


	Барчето бе изискано, с уютни сепарета, осветено дискретно с вътрешно осветление. От скритите тонколони се лееше евъргрийн, пет-шест двойки в латекс и еротично бельо седяха в сепаретата, пиеха коктейли, разговаряха и се смееха. В ъгъла до изкуствената палма една едрогърда дама на средна възраст по жартиери бе коленичила пред партньора си — як, белокос мъж, с маска и червено лице — и се мъчеше да му го вдигне с пръсти, устни и език. Друга една, на възрастта на Сара, с прозрачен син сутиен с изрязани дупки за зърната и синя танга, току-що бе успяла да направи същото с кавалера си. Тя погали щръкналия му пенис и прошепна нещо на ухото му. Той се засмя и кимна. Тя стана, протегна се, при което кафявите и зърна се вирнаха към тавана, после коленичи до първата и се зае да й помага.
	Кати ни видя и изръкопляска.
	— Хелоу! — извика весело тя. — Дами и господа, днес имаме дебютанти между нас! Както знаете, следващият ви дринк е в тяхна чест и е от мен!
	Всички изръкопляскаха. Негърът и русата седяха на бара и пиеха шампанско от кристални чаши. Приближихме се до тях и седнахме на високите столчета. Кати ни сипа по един „Дон Периньон“ и вдигна тост за наше здраве.
	— Остави бутилката, Кати — казах, като видях как Сара изпи чашата си на екс. — От тук на там сметката е моя.
	Напълних отново чашата на Сара и тя отново я изпи на екс. При третата половината от шампанското се разля по голите й гърди. Негърът стана от столчето, наведе се и започна да ги изблизва.
	— Много си пада по едри жени — каза русокосата. Тя бе в класическия вариант: черни мрежести чорапи със същия слип, жартиери и мрежест сутиен. — И двамата ли сте дебютанти? Знаете ли ритуала?
	— Само тя — отвърнах. — Знам го.
	Ритуалът се провеждаше в съседната стая.
	Освен един голям матрак там нямаше друга вещ или мебел. Всяка жена, която идваше за първи път в клуба, трябваше да легне на матрака, около нея се събираха всички присъстващи и се надпреварваха да предизвикат първия оргазъм с ръце или езици.
	— Нямаш нищо против, нали? — попита русокосата.
	— Абсолютно. Наздраве.
	— Ще дойдете ли на поляната? — Отпихме. — Ще направим ли смяна на партньорите?
	— Защо не? — отвърнах и поръчах втората бутилка шампанско, защото всички бяхме възприели темпото, наложено ни от Сара.
	Поляната беше стаята, в която се събираха желаещите групов секс и смяна на партньорите. По желание Кати филмираше сеанса с камера и на излизане от клуба продаваше на прилична цена касетата на участниците.
	— Мъжът ми ще бъде на върха на щастието. Много обича едри жени. Искаш ли малко френски целувки?
	— Защо не? — повторих аз и докато си наливах, коленичи пред мен, извади го от слиповете ми и започна да го гали с устни. Мъжът й бе клекнал пред Сара, бе отместил мрежестия й слип и гъделичкаше клитора й с език. Тя отново си наля шампанско и докато отпиваше от чашата, партньорът на кестенявата със синия сутиен и танга дойде до бара, застана зад нея и започна да гали гърдите й.
	— Нищо против, или? — викна той към мен. Не отговорих, защото бях зает.
	— Ритуалът! Ритуалът! — развика се жена му и след малко всички скандираха в хор: — Ритуалът! Ритуалът!
	Русата го извади от устата си и се изправи. Докато Сара се усети — вече я носеха на ръце към ритуалната зала. Проснаха я по гръб на матрака, натрупаха се около нея и всеки започна да я гали, да си вкарва пръстите във вагината й, да я ближе по клитора, по устните, по шията, да масажира гърдите й, зърната й, да вкарва език в пъпа й…
	Отначало тялото й бе стегнато. После се отпусна. Бялата й кожа лъсна от пот и заблестя. Сокът й течеше по бедрата и мокреше матрака. Тя се замята и затрепери. Белокосият, на който двете жени му го вдигаха преди малко, отмести с яките си ръце стоящите пред краката й, разтвори бедрата и впи устни в разширения й отвор, изсмуквайки я. Жена му мачкаше едната й гърда и стискаше със зъби зърното й, наедряло като кестен, негърът — другата.
	Сара започна да скимти, скимтенето премина в стон, стонът — във вик, тя затрепери, изви гръбнак като лък, повдигна задните си полукълба и притисна долните си устни с всичка сила към устните на белокосия и когато оргазмът й стигна връхната точка — падна обратно на матрака и застина така, сякаш спеше дълбок сън, под гръмките овации, похвалите и радостните викове на всички присъстващи.
	Когато пристигна от кабинките с душовете, аз вече поръчвах четвъртия „Дом Периньон“. Повечето от членовете на клуба бяха на поляната. На бара седяхме само аз и Кати, в сепарето имаше още една възрастна и очевидно вече уморена двойка, която вечеряше.
	— Налей ми. — Сара ми подаде чашата.
	— Внимавай. Утре ще те боли глава — предупредих я.
	— Утре ще ме боли сливата, както казваш ти. Къде са другите?
	— На поляната.
	— Аха. На поляната. А какво правим ние тук?
	— Пием скъпо френско-шампанско.
	— Можем да го пием и у вас. Заведи ме на тази поляна.
	Поляната бе обширна стая, чиито стени бяха изрисувани със сцени от Кама Сутра. Осветлението бе агресивно червено, подът представляваше дебел, също така червен матрак, покриващ цялата стая.


	Когато влязохме, всички тела бяха преплетени в едно общо, дишащо тежко, пъшкащо и премляскващо човешко кълбо, като огромен октопод, в което се различаваха отделни ръце, крака, женски гърди, езици, еректирани пениси, мъжки и женски обли задници… и тази маса се придвижваше, издигаше се нагоре и пропадаше надолу, замираше за миг и отново се раздвижваше, а над всичко това се носеше плътна и влудяваща миризма на пот, сперма и влагалища, плувнали в гъста слуз.
	След миг и аз се оказах на пода. Русата пружинираше върху настръхналия ми член, смучейки същевременно топките на някакъв маскиран русокос Адонис с коси до раменете. Над лицето ми приклекна кестенявата, разтегляйки с пръсти долните си устни; клиторът й затрепери между зъбите ми и аз забих език дълбоко в мократа й пещера. За миг мярнах Сара на колене, която въртеше с шепа нечий пенис в устата си, а негърът вкарваше и изкарваше между задните й полукълба черния си инструмент с дебела червена глава, после белокосият го смени, а тя изсмукваше негъра, докато аз го вкарвах в розетата на жената на белокосия, после русата отново го взе в алчната си паст и докато се изливах в нея, гледах как русокосият Адонис и негърът опръскват с прави, бели струи косите, устата, шията и гърдите на Сара, а кестенявата изсмуква белезникавия поток, който бликаше от разтворената й цепка.


	… Когато пристигнахме вкъщи, влязохме в спалнята и без да запалим осветлението, започнахме да дърпаме и да си смъкваме дрехите от телата, разхвърляйки ги из цялата стая. Останали голи, се хвърлихме диво, хищно и почти злобно един към друг, вкопчихме тела и паднахме на леглото. От пещерата между краката й и от разширения отвор между задните полукълба, по бедрата й и по чаршафа продължаваха да се стичат потоци сперма. Тя ме хапеше по ушите, по раменете, по шията, блъскаше ме с юмруци по гърдите и ме дереше с нокти по гърба, а аз й го вкарвах с отчаяни тласъци отпред и отзад и когато почувствах, че ще потека, го извадих. Тя го хвана в шепа, подложи другата под него и когато я напълних и белезникавата течност потече между пръстите й, я поднесе към устните си и я изсърба, размазвайки остатъка по лице и гърди.
	После падна върху възглавницата, престана да трепери и каза:
	— Това не съм аз. Това е чуждата ми половина. Истинската вече е в Ню Йорк.
	И заспа.
	Докато тя спеше, станах, нахлузих джинсите и излязох на балкона.
	Надписът „Имобилиен Енгевелт“ безстрастно пулсираше срещу мен. Около неоновите букви се бяха образували мъгливи, червеникави кръгове като ореоли, похлупени от небето, пращящо от чернота. Мускулите ме боляха и потръпваха. Усещах костите си кухи. Когато попаднахме с Ина за първи път в света на изживяванията, бях като вцепенен. После гневен и ревнив. После примирен, любопитен и накрая обсебен. Сега не бях нищо от това.


	Ина, ще те намеря където и да си, ако ще наистина да се наложи да ида при пигмеите в Бразилия.
	Ако си Халеева комета, ще чакам седемдесет пъти по седемдесет години и пак ще те намеря.
	Ако си музика между звездите, както казва Кристоф, то тогава ще те намеря с абсолютна сигурност, защото от месеци вече не чувам музика, а без нея не искам и не мога да живея.


	След два дни изпратих Сара на летище „Тегел“, от което щеше да лети първо до Лондон, а след това за Ню Йорк. Оставих и двата куфара на лентата и след като ги предаде на багаж, излязохме пред вратата да изпуша една цигара.
	— За теб не съм нищо повече от една празноглава глупачка, нали? — попита тя, чистейки същите слънчеви очила, с които беше в клуба. Изглежда, й се бе превърнало в тик.
	— Не, Сара. Откъде-накъде? Ти си една удивителна личност, с нюанси и склонност към превъплъщения. Ще ми липсваш наистина.
	— По-скоро ти ще ми липсваш. Искам само да ти кажа, че аз не се състоя от две половини. Едно цяло съм и благодарение на теб знам, че това цяло никога не е напълно завършено. Ние ти се виждаме програмирани и това те отблъсква, но за всяка програма си има и една контрапрограма. Ти беше моята контрапрограма. Искам да ти кажа и още нещо. Ти си този, който се състои от две половини. Едната ти липсва и си непълен. Направи нещо да я намериш. Чао. Няма да ти се обаждам. — Тя ме целуна по бузата и след миг изчезна зад матовата стена на граничната контрола.


	Чао, Сара. По някакъв начин все пак ще ми липсваш. Ти и цялата ви наивна пасмина. Но ако се срещнем някога, след време, вие отдавна ще сте престанали да се впечатлявате от бели обувки и виолетови шапки, от нестандартни постъпки и гранични ситуации. Нищо няма да провокира любопитството ви и никога вече няма да потръпвате от трепет и възторг, откривайки на какви постъпки сте способни. Ще сте способни на всичко и по нищо няма да се различавате от мен такъв, какъвто съм сега. Ето това е, което не знаеш, Сара, и което ме прави тъжен. Чао.


>
	* * *

	… Бях вече буден, но все още не отварях очи, предвкусвайки удоволствието, което щях да изпитам, когато погледът ми се зарее в медните усои на косите й и се потопи в тлеещата им свила, когато погали изящните скули, луничките и чипия нос, а устните ми се докоснат до меката извивка на изпръхналите й от съня, плътни и обърнати навън устни.
	Усещах светлинния поток на еделвайсното й тяло, а сетивата ми долавяха уханието на мускус, прясно откъсната гъба и кестен, което се отделяше от влажната и тъмна сянка между белите й гърди и бедрата. Предчувствах мига, когато очите ми щяха да потънат в двете тъмнозелени струйки на нейния поглед, изреждащ се през гъстите мигли като през нежен горски мъх.
	Когато накрая отворих очи, Ина я нямаше в леглото до мен и за миг ме опари ужасното подозрение, че всичко това не е вярно, че снощи съм летял над покривите на града насън, насън слухът ми е долавял тъмните тембри на гласа й и насън съм се докосвал до пенливата й плът.
	Вратата на спалнята бе затворена. През пердетата приглушено нахлуваше слънчева светлина, осветявайки странните контури на разхвърляните ни из цялата стая дрехи.
	Ина бе реалност. Ина бе някъде тук, около мен. В гънките на чаршафите се бяха отпечатали очертанията на тялото й, а възглавницата все още бе пропита от мириса на дъхавите й коси.
	Станах, облякох черния копринен халат, който вчера бях купил за нея, и излязох в хола.
	Ина седеше под чадъра на малката масичка на балкона в небесносинята си прозрачна нощница. Бе чуден слънчев ден. Един от последните за сезона — с онази бистра топлина и резлива светлина, предвещаващи идването на късите, безкрайни дни, с дългите, безкрайни дъждове.
	Пиеше кафе и пушеше цигара и въобще не й пукаше, че горките чиновници в отсрещната сграда „Имобилиен Енгевелт“ ще си скъсат вратовете да я гледат през заоблените витрини на френските прозорци, защото ножницата й бе композирана така, че повече да разкрива, отколкото да покрива.
	И на мен не ми пукаше.
	— Какъв прекрасен ден, Чарли! — весело извика тя от балкона. — Не ми ли каза по телефона, че в Берлин е започнал сезонът на дъждовете? Искаш ли кафе?
	— Всъщност в момента вали като из ведро, облаците са се спуснали на метър от червеното ти цвекло, но ти не виждаш всичко това, защото живееш във въображаема реалност. Искам кафе, без захар и сметана. Как спа?
	— Във въображаема реалност, аха. Значи чудовището, с което снощи преживях оргазъм, е било въображаемо? Колко жалко. И кое наричаш „червено цвекло“, расист? Главата ми? Спах ужасно. Сънувах, че съм секс робиня, отвлечена в чужбина. Сега имам мигрена.
	— Знам един-единствен начин за лекуване на жени, страдащи от мигрена — казах с надежда. — Много ефикасен.
	— Значи не е било кошмар. Наистина съм секс робиня. С удоволствие, но първо ще закусим. Прегледах кухнята ти, комплимент. Такъв ред, такъв педантизъм. Ако тя е отражение на характера ти, си за убиване. Закуската е готова. После, ако обичаш, бих искала да чуя как свириш този концерт на Моцарт. Не побледнявай, не ти отива. Така или иначе все някога трябва да се случи.
	— Но защо сега? — протестирах. — Защо веднага? Нали щяхме да купуваме кола?
	— Моцарт е с предимство. Аз казах ли ти снощи „защо сега, защо веднага“. Между другото — тя се облегна на стола и гърдите й изскочиха от дантелите на деколтето — още ли те измъчва убеждението, че не си мъж?
	Преглътнах кафето и я загледах. Не, Ина. Нямам вече такова убеждение. Не и след всичко, което направи снощи за мен. Обаче…
	— Виж, Ина. Разбирам, че имаш най-искрено желание да ми помогнеш — казах внимателно. — Но разбери и ти, че проблемът със свиренето е абсолютно различен. Там съм сам. Сам. Сам! Това е интимен момент. Няма по-интимен. Ти не можеш да ми разрешиш проблема. Аз пък не съм склонен да споделя тънкостите му нито с теб, нито с който и да е друг. Блокадата или ще премине, или ще се задълбочи. Аз сам трябва да открия причините и никой друг не трябва да се меси. Разбери го и не се сърди.
	— Разбирам и не се сърдя. — Тя обърна глава към улицата, дръпна замислено от цигарата и изпусна дим, който веднага се разнесе от лекия ветрец. Голите й гърди настръхнаха едва забележимо, а зърната им сякаш потъмняха с един нюанс. Чиновниците отсреща зяпаха съвсем неприкрито и сигурно страдаха нечовешки. В друг случай това щеше да ме дразни. Сега просто не ме интересуваше. Разбирах, че съм я огорчил, поставяйки бариера между мен и нея, но исках да бъда максимално искрен. Не можех да я направя участник, а не дай боже — съучастник, в личното ми тайнство. Цял живот то е било само мое. Трябваше да си изясним позициите от самото начало.
	Как да отворя широко вратата и да я допусна в територията, която сам съм си очертал и сам съм оградил? Където съм изпитвал толкова щастие и удовлетворение, колкото сега тъга и разочарование? Не, не можех никому да позволя да ме види гол, уплашен и несъстоятелен.
	Но не можех и да я гледам да стои пред мен така посърнала, затворена в себе си, заслушана в себе си, едва пристигнала, а вече отдалечена на светлинни години.
	Докато закусвахме в кухнята, й направих няколко комплимента относно изискано подредените лакомства, салфетки и икебаната с големия пъстър букет, който бе сложила в средата на масата. Тя се усмихна насила и продължи да отсъства, блуждаейки в своя си свят.


	Но да я пусна в моя, означава да призная върховното й господство!
	Тя ще има право да го коригира, да го подрежда по свой вкус, както този букет на масата. И накрая да го превърне в собствен, където аз нямам място. Или в най-добрия случай някъде в ъгъла, зад вратата.
	Тя е тук, за да присъства и да изглежда! Ако това помага — всичко е наред. Не е дошла, за да участва в процеса, нито да го контролира.
	„Тя е тук, защото не можеш без нея, глупако — тиктакаше нещо в задната стаичка на мозъка ми. — Това е важното и нищо друго. Примири се с този факт. Не е капитулация. Просто няма нищо за капитулиране и никой, който да капитулира. Колкото по-бързо го направиш, толкова по-добре за теб. Вън от съмнение е, че има какво да изгубиш.
	Има обаче и какво да спечелиш.“


	Когато приключихме със закуската, аз дълго и прилежно си мих ръцете. Никога не хващам инструмент с немити ръце. Тя се зае да раздига масата.
	Отидох в хола, извадих кларинета от кутията и го сглобих. Известно време го разглеждах и го въртях между ръце, като че ли го виждах за първи път. После го целунах по клапата, която образува тона „ла“, и му пошушнах:
	— Хайде сега. Послушай ме този път. Покажи какво можеш. Не ме оставяй да ти се моля.
	Сложих мундщука в устата си, оправих дишането, затворих очи и се концентрирах. Дочух отдалече последните четири такта на интродукцията на струнните, поех дъх и отправих въздушната струя с половин диафрагма в инструмента, за да получа идеалното мецофорте.


	Още от първите два такта разбрах, че става нещо невероятно. Тонът се лееше плавно и меко, с онази закръгленост, която бе в представата ми за кларинетен тон, и онази звучност, която бе моя, само моя и на никой друг! Пръстите ми тичаха по клапите с лекотата и пъргавината на десет интелигентни скакалци, които си имат собствен разум, собствена памет и нямат нужда да бъдат направлявани от никой. Фразата бе елегантна и ефирна, като тънка рисунка с туш върху китайска коприна.
	Почувствах, че от благодарност към бога на музиката една топла топка се вдига от диафрагмата към гърлото ми и след миг ще ме задави.
	Приключих към средата на първата част с къс, разложен акорд и се обърнах към Ина Тя стоеше облегната до вратата, притиснала към гърдите си някаква глупава кърпа.
	Гръбнакът ми все още бе изпънат като струна и през него жужеше токът на Моцартовата фраза. Постепенно се отпуснах, седнах на креслото, огледах инструмента и вдигнах очи към Ина.
	— Чу ли това? — попитах с недоумение. — Чуваш ли същото, което чувам и аз?
	— Чух — късо отвърна тя, седна на дивана и скръсти ръце.
	— Е?
	— Спомняш ли си какво ти казах снощи в ресторанта? Че още на другата сутрин отново ще си мъж и музикант? Ти си музикант, Чарли и като музикант не си никакъв Палечко. Обаче…
	— Обаче какво?
	— В момента свириш така, като че ли си се отделил от останалия свят под стъклен похлупак. Сам си се похлупил и не искаш да има никой друг между стените, освен теб и твоя тон. Така Вени Гутман свири класика, но аз съм сигурна, че може и по-добре.
	— По дяволите! — ядосах се. — Вени Гутман ли каза? До вчера свирех като Рамбо! Какво не ти харесва на тона ми?
	— Като за тон, постигнат в реторта, е много добър. Като за музикант от твоя ранг е недостатъчен.
	— Какво знаеш за моя ранг?
	— Всичко, което една жена, спала с един мъж, може да знае за него! — В очите й блеснаха зелените мълнии. — Не забравяй какво ти казах преди време. Аз съм великолепен инструмент, който търси своя великолепен изпълнител. Не се втренчвай в тона и престани да свириш като виртуоз! Този свят е пълен с безсмислени виртуози и не бих искала да си един от тях. И стига с това „Там съм сам, сам, сам!“. Насочи изпълнението си към някой! Адресирай го! Насочи го към мен и се опитай да свириш както свири снощи в леглото — със същата всеотдайност, със същата страст, със същото разтапяне в темата. Не бъди ловец, не преследвай жертвата, не се идентифицирай с нея. Аз съм ти слушател, партньор и спътник в пътешествието. Как да разбера една картина, ако художникът ми е отредил ролята на пасивен наблюдател? Ще я разбера само ако вляза в нея през вратичката, предвидил за мен. Ако стана част от нея! Така е в музиката, така е и в секса. Хайде сега — защо не опиташ пак? Само че втората част, бавната.
	Известно време я измервах с поглед, а тя ме гледаше усмихната, с ласкави, изпитателни очи.


	Станах, вдигнах инструмента и намокрих платъка. Затворих очи. Преди малко, като свирех първата част, Ина не беше в стаята. Сега знаех, че е тук, срещу мен, облива ме със зеления си поглед като контролните светлини в тъмната зала… не, не като контролните… по дългата и тънка линия на началната нота ще опъна мека пътека и тя ще ме отведе право при нея… ще чуя сталактитите на ронещите се осмини с нейния слух, ще вая звука с облата затаеност на нейната въздишка и ще съединя моя ритъм с ритъма на нейния пулс… ето, аз чувам като нея, чувствам като нея, моето вибрато е нейното сладостно вибрато и нейните форми са моите форми… тази пауза е обща и за двама ни… тя е наситена с толкова музика, с колкото ничие мълчание не е изпълвано, като легатото на водна повърхност в препълнена чаша, издута от последната капка… три ноти се въртят в есенния въздух като обагрени, капещи листа с цвета на косите й… две… една… финал.


	Боже мой.


	Това не го изсвирих аз!
	Как бих искал да мога да свиря така.
	Само още веднъж, господи! Само още веднъж…
	Когато отворих очи, нея я нямаше на дивана, а аз не смеех да се мръдна от мястото си и да я потърся, за да не прогоня от стаята кънтящото й, изпълващо всичко наоколо невидимо присъствие, като в онази Моцартова пауза.


	Един ден преди генералната репетиция се обадих по телефона на Клаус корепетитора да го помоля за контролна среща. Той не искаше и да чуе.
	— Целия театър знае, че ще подаваш оставка! — крещеше той в слушалката. — И знаеш ли какво? Подай я още сега! На минутата! Нямам време за губене с бивши величия! Аз съм ренегат.
	— Двеста евро за половин час.
	— Колко???
	— Добре чу. Двеста. Договорихме ли се?
	— Благодетелю! — избоботи той. — За двеста евро съм готов да съпровождам Саддам Хюсейн, ако случайно реши да свири Моцарт на кларинет. Между нас казано, сигурно ще го изсвири по-добре от теб. Кога?
	— Веднага. И още нещо.
	— Така си и знаех. Какво?
	— Облечи си чиста риза. Ще дойда с дама.
	— Двеста и петдесет. След сеанса отивам да ги изхарча с дамата. Мен жените ме харесват.


	Ако това, което бе навлякъл под жилетката си, бе чиста риза, то на часа изпитах копнеж по мръсната.
	Клаус се затъркаля около Ина, гледаше я от долу на горе, цъкаше с език, от гръдния му кош се откъртваха дълбоки въздишки, хвърляше погледи към мен и клатеше неодобрително глава.
	— Мадам! — каза накрая той и златните му очилца укорително блещукаха. — Какво намирате в този неудачник? Той има блокада. Погледнете мен! — Клаус се вдигна на пръсти, изду гръден кош и стигна до раменете й. — Аз никога не блокирам! Аз съм печеливш! Двеста и петдесет евро…
	— Какво каза? — попита Ина, смеейки се.
	— Прави ти неприлични предложения.
	— Кажи му, че приемам.
	— Клаус, тя приема.
	— Така ли? Знаех си. Никоя жена не може да ми откаже. Страшното започва, след като кажат „да“. Ами сега? Спасението е в изкуството. Четири такта преди началото.


	Изсвирих на един дъх целия концерт със същата интензивност и концепция, с която го изсвирих преди два дни пред Ина. Функционираше безупречно. От новия ъгъл, от който го гледах или по-скоро — чувствах, виртуозността не само че не намаляваше, но дори и най-леките пасажи звучаха виртуозно. Тонът ми притежаваше предишната кадифена мекота и все пак звучеше по съвсем нов начин — сякаш в тялото на зрял и завършен музикант се е настанило меланхолно дете, веселящо се и опростяващо играта със звук и фраза. И това бе по-близо до Моцарт от всичко, което съм си представял някога.
	Когато свърших, Клаус остави ръцете си да висят неподвижно на сантиметър от клавишите, за да моделира докрай вибрациите на заглъхващия акорд. После сведе глава към клавиатурата и стоя дълго в тази поза.
	Погледнах към Ина. Бузите й бяха зачервени и гърдите й се надигаха неравномерно. Очите й бяха навлажнени и тя побърза да обърне поглед към прозореца.


	Знаех, че пробивът е направен. Нямах съмнения, че премиерата щеше да мине добре. Оставаше само да призная, че това е нейна заслуга.
	— _Amor vinzit omnia_ — избъбри накрая Клаус и много леко затвори капака на рояла, вместо да го затръшне както обикновено.
	— Какво каза?
	— Любовта побеждава всичко, глупако. Латински. Колко е хубаво, че си необразован. Ако беше образован и интелигентен, никога нямаше да можеш да свириш така. Културата е огромно бреме за всеки инструменталист. Поздравявам те, че така категорично си го отхвърлил. Свириш Моцарт като орел лешояд, който току-що е прочел „Страданията на младия Вертер“. Това е ново за мен.
	Извадих портмоне да му платя хонорара, но той се навъси и бутна ръката ми.
	— Не се излагай. Не взимам пари от нищи духом. Хайде в кръчмата. Аз черпя. И не заради теб, а заради това ефирно създание… откъде каза, че е? От България? Кажи й, че от днес и аз съм българин. Не, по-добре й кажи, че съм древен грък…
	Буботейки и насилвайки се да изглежда грубиянин, Клаус ни помъкна към кръчмата срещу театъра, където дълго избира изискани вина и френски сирена. После поведоха на английски обстоен разговор с Ина на тема култура и вредата от нея, музика, студентки и секс. Допаднаха си от прима виста и схващанията им се покриваха по всички въпроси.
	Когато си тръгнахме, Клаус спря пред вратата, заби пръст в слънчевия ми сплит и каза:
	— Ще ти препоръчам да изсвириш генералната репетиция както винаги. Не се раздавай, не демонстрирай нищо, маркирай. Нейният единствен смисъл е да успокои Либман, че си във форма. А на премиерата пусни бомбата и веднага подай оставка. Долу в залата ще има достатъчно диригенти, интенданти и директори на оркестри.
	— Ти чуваш ли се какво предлагаш?
	— Чувам се. Остава и ти да ме чуеш. Аз съм вътре в кухнята, а ти — не. Знам малко повече от теб.
	Но тогава думите му минаха покрай ушите ми.
	Генералната я изсвирих точно както ми каза Клаус. Демонстрирах тон и техника още в първата част, но напълно рутинно и с половин пламък в лампата. Това бе достатъчно да се убедят всички, че премиерата няма да бъде провалена, и да отдадат фиаското ми на липса на форма след месец пасуване.
	— Е, видя ли? — тупна ме в паузата Гютингер по рамото. — Всичко е в задника — и той посочи главата си. — Само дето Вили отнесе шамарите.
	Вили избягваше погледа ми, но с изключение на него и още двама-трима колегите изглеждаха облекчени. На никой театрал не му е приятно, когато публиката започне да излиза от залата по средата на концерта.
	Либман ме извика в стаята си. Бе начумерен и дръпнат както винаги, но под коравата обвивка усещах каква голяма тежест е паднала от душата му. Да викаш в последния момент външен солист винаги е рисковано и неприятно както за оркестъра и диригента, така и за самия солист.
	— Е? — вдигна гъстите си вежди той. — Сега поне знаеш, че блокадите при теб не траят половин година. Всяко зло за добро.
	— Ти това ли очакваше?
	— Случвало се е. Виждал съм какво ли не. Така че, не се сърди за приказката, която ти казах.
	— Какво имаш предвид?
	— Знаеш, какво. Оставката.
	— Не се сърдя. Беше напълно коректно. (Лъжех.)
	— Радвам се. И ти би постъпил на мое място така. (Лъжеше и той.)
	— Ами тогава до утре.
	— До утре. Всичко е наред, нали?
	— Ти го казваш.


	Тази нощ Ина настоя да спя сам в стаята си в интерес на премиерата.
	— Трябва да събереш всички сили за утре, Чарли. Никакъв алкохол. Никакъв секс. Никакви разговори. Максимум концентрация. Сам го знаеш.
	Така беше, знаех го. И въпреки това се мятах докъсно в леглото, нападнат от всички демони на самотата и паниката. Мислех, че са ме напуснали в момента, в който тя прекрачи прага. Оказа се, че са се били стаили в тъмните ъгли, под леглото и в гардероба и щом угасих светлината и се тръшнах на леглото — дружният им вой отново процепи душата ми.
	Представих си, че тя не е тук. Че стаята до хола е празна, чаршафите на леглото — идеално опънати и мрачно белеещи се в тъмното, на рафтчето в банята отсъстват парфюмите, кремовете, четките, шампоаните и всичките й женски принадлежности — и устата ми започна да засъхва. Коремните ми мускули се стегнаха и ако сега се наложеше да изсвиря и един тон, катастрофата отново щеше да е пълна.
	Отидох крадешком в хола и отпих безмилостна глътка направо от бутилката. Сърцето ми за миг престана да хлопа тежко. После ударите му се удвоиха.
	Стоях с наведена глава и си мислех, че действително съм омагьосан. Странно, мисълта не будеше вече гняв в мен. Каква беше тази магия — бяла или черна? Каквато и да бе магията — аз отново можех да свиря, и то по-добре отпреди. Несравнимо по-добре! Макар че това засега знаехме само Клаус и аз. А колкото до другото — то бе настръхнало и сочеше право към вратата на нейната стая. Тръгнах безропотно след него.
	— Знаех, че ще дойдеш, Чарли. — Тя се засмя тихо в тъмното. — Не съм видяла досега нито един разумен музикант. Сега ще лежиш и няма да правиш нищо. Чуваш ли? Нищо. Повтори…
	— Няма да правя нищо…
	— Бръкни в шкафчето и ми подай бялата кутийка… така. Сега затвори очи и протегни ръцете си нагоре…


	Единственият във фрак, на реда на дървените духови, бях аз. Всички колеги бяха в черни сценични костюми. Малко преди да започне концерта, излязохме на сцената и се подредихме на местата си.
	Иззвъня предпоследният звънец. Публиката прииждаше на талази в залата. Големият кристален полюлей изпускаше бляскави лъчи във всички посоки. Долу в залата просветваха бижутата и огърлиците на министерските съпруги, а останалите, както е казал Джон Ленън, дрънкаха с брилянтите си.
	Главата на Ина грееше на шестия ред. Тя не носеше брилянти и огърлици. Отказа ми и най-елементарното бижу, което исках да й подаря от „Галери Лафайет“. Самата тя бе брилянт. Колегите се побутваха и я сочеха един на друг с погледи и брадички, както правим винаги когато в публиката присъства особено красива жена. Представях си отровната изненада, когато се появя с нея на премиерния празник по случай откриване на сезона.
	— Хей, видя ли долу червенокосата на шестия ред? — чух острия шепот на Гютингер до мен. — Небеса, за такова нещо ще се оставя да ми изтеглят предните зъби без упойка! Какви гърди!
	— Бас, че ще я доведа на празника? — изсъсках и аз.
	— Колко?
	— Сто.
	— Дадено!
	Концертмайсторът се изправи и почука с лъка по пулта. Обоистът даде тон „ла“. Около една минута целият оркестър бушуваше в нестройната вихрушка от звуци, докато се настройвахме. Големият полюлей бавно угасна и залата се затъмни. Двата странични прожектора се насочиха към пулта на диригента, а един проследи пътя му от десния кулис към средата на сцената. Когато овациите и поклоните свършиха, той се качи на пулта, вдигна ръце, огледа ни като ястреб и спусна палката.


	Увертюрата към „Нюрнбергските майстори-певци“ прозвуча необикновено тържествено и с онова характерно немско професионално достойнство, което в момента може да се открие само в големите оркестри или в бакалиите и месарниците по малките градчета. Последните дванайсет такта участвах символично, изпробвайки апарата и инструмента си.
	След ръкоплясканията станах от мястото си, промъкнах се през краката на колегите полуприведен и тръгнах към авансцената, вдясно от диригента. Отново учтив аплауз, този път адресиран до мен.
	Либман бе скръстил ръце с палката и бе привел глава в очакване да се подготвя.
	Прожекторът падна върху очите ми и ме ослепи. Не можех да й видя лицето и отстъпих половин крачка назад. Осветителят се досети и милостиво го свали два-три градуса по-надолу.
	Сега я видях.
	Бе вдигнала косата си нагоре в тежък кок и дългата й бяла шия се издигаше и преливаше в скулестото лице като на египетска царица. Зелените й очи блестяха в тъмното и аз успях да уловя погледа й.
	Либман отпусна палката и оркестърът пое интродукцията с лекота и финес, какъвто досега не бяха показали на репетиция. Продължавах да я гледам и внезапно почувствах физически как стъкления похлупак се отделя от мен и излита като балон някъде в безвъздушното пространство и аз оставам сам върху сърцето на земята, както е казал онзи италиански поет, пронизан от единствен слънчев лъч.
	Този лъч бе погледът й. Тогава за първи път почувствах как ме удари индианската светкавица и разбрах, че това, което ще изсвиря сега, е написано за нея, принадлежи на нея и на никой друг и аз трябва само да й го поднеса, със съответното смирение и възхищение.


	… и досега не знам как съм свирил, но в ушите ми все още гърмят овации, виковете „браво“ и свирките, които просто не искаха да спрат.
	Стоях зашеметен и вцепенен с поглед вперен в нея, а тя ръкопляскаше, бършеше сълзи и се смееше едновременно. Устните й мърдаха, движеха се и оформяха някаква дума, в която струва ми се, че най-накрая разпознах „благодаря“.
	„Бис!“ — крещеше Либман. — „Този не чува ли? Събудете го! Бис! Трета част!“ — аз го чух, чак след като вторият цигулар ме ръгна с лъка си в гърба.
	Повторих на бис трета част, после втора, после първа. На практика изсвирих отзад напред целия концерт още веднъж. После не можех повече.
	Когато се покланяхме с Либман, аз не помня кой път, той ме прегърна, погледна ме в очите и аз видях в тях толкова удивление и задоволство, колкото не може да се събере в цяла цистерна мухи, залети с мед.


	Веднага след концерта влязох в стаята на солистите. Тя беше вече там. Бях й показал същия следобед как да я намери. Наложи се да репетираме няколко пъти, докато схване всички театрални лабиринти, врати и вратички и ги запомни.
	— Прибери кларинета, Чарли! — изкрещя тя. — Прибери го, преди да го счупя, като ти увисна на врата! — но не изчака да го прибера, а увисна. Тя ме целуваше, хапеше ме и говореше несвързани думи, а когато най-накрая успях да я отдръпна от себе си, я погледнах в очите и й казах само:
	— Благодаря.
	— За нищо… за нищо, чуваш ли? Аз ти благодаря. Никога няма да забравя тази вечер. Свири за мен, нали?
	— Върнах ти нещо, което е твое.
	— О, Чарли… благодаря, благодаря!
	На вратата се почука. Преди да кажа „да“, тя се отвори и вътре нахълта огромен мъж, който тежеше поне сто и петдесет кила. Въпреки невероятната маса, която мъкнеше, лицето му притежаваше неочаквано тънки черти, проницателен поглед, а бръчките около устата му издаваха чувство за хумор. Сърцето ми направи подскок и спря за миг. Това бе Вилхелм Кох, генералният директор на „Норд Дойче Рундфунк“. Той бе папата на звукозаписните студия, концертните излъчвания по радио и телевизия и определяше кой е и кой не е музикант не само в страната, но и в европейски мащаб.
	— Поздравления, поздравления, поздравления! — изгърмя Кох. — Мадам? Господи, какъв щастливец сте моето момче! Такава съпруга — това е съпругата, да? — и такъв приятел като мен! Вие, повтарям, сте щастливец, моето момче. Мога да ви наричам „моето момче“, нали? Още повече че от тази вечер така или иначе сте мое момче. След малко при вас ще се появи колегата ми от Мюнхен, а също и шефът на Френското радио. Видях ги във фоайето да се лъжат един друг. Не обещавайте нищо, не подписвайте нищо, докато не получите договор с моя подпис. В противен случай ще направя съпругата ви — това е съпругата, да? Очарован съм! — да, ще я направя вдовица. Без да ми мигне окото. Добре, добре, знам, че моментът не е подходящ, но той е още по-малко подходящ за онези във фоайето, нали? Само това искам да знам и тръгвам веднага. Да? Очаквайте договора! — хлопна вратата зад себе си, а аз превъртях ключа и не отворих колкото и да блъскаха по нея, докато не се изкъпах и не се приведох в нормален вид.


	Същата вечер проведох още пет-шест такива разговора — с генералмузик директора на „Концерт гебоу оркестър“, Амстердам, с шефа на Дрезденската Щатскапела, с Марсел Тири — френския диригент, с менаджера на Лондонския симфоничен оркестър, с представителя на крупна фирма за производство на класически CD-та… и всичките си приличаха като две капки. ТЕ искаха да ме имат. Внезапно се бях катапултирал на върха. А само преди седмица се гърчех като гъсеница на дъното и ми се искаше да имам тирбушон, за да си пробия второ, още по-долно дъно.


	Някой ме потупа по рамото. Обърнах се. Носът ми се завря в новичка банкнота от сто евро.
	— Печелиш — каза Гютингер кисело. — Само че не е честно. Откъде да знам, че ти е гадже? Поне ме представи на дамата.
	— Моят колега Ханс Гютингер — представих го на Ина. Тя направи къс реверанс, а той галантно й целуна ръка. — Това е същият, който, ако помниш…
	— Мъжът с десния ъперкът, сещам се. Кажи му, че има от мен едно черпене, защото ти няма да се сетиш.
	— Иска да се надпива с теб с водка и бира — преведох му. — Не се съгласявай. Ще те опропасти.
	— Проклет ревнивец — светна лицето му. — Кажи й, че съм на нейно разположение до края на живота си! Ех, и на мен да ми излезе веднъж късметът…
	Отвсякъде валяха поздравления и благопожелания. Мъжете оглеждаха Ина с възторг и таен копнеж, жените я мереха с погледи и злобно си шушукаха в шепи. По едно време на пътя ми се изпречи Вили тимпаниста.
	— Добре мина за твой късмет. Няма ли да ме запознаеш с газелата, заради която…
	Пресегнах се и му свалих очилата.
	— Не! — Очите на Вили се разшириха и той вдигна отбранително ръце. — Само не започвай пак! Само това — не!
	Ина се кискаше, аз му върнах очилата на носа, завъртях го за раменете и за малко да му тегля шут в задника, но се сетих за високите гости и техните оферти и се отказах.
	От барчето ни махаше Клаус и носът му бе вече червен като ягода.
	— Тази неописуема жена струва колкото петима кларинетисти като тебе! — той целуна Ина по бузата. — Добре де, колкото двама и половина — коригира се миролюбиво и се огледа дали няма шпиони. — Подаде ли оставка?
	— Още не.
	— Какво чакаш? Подай я утре. Веднъж каца птичето на щастието на рамото ти.
	— По-добре едно птиче в шепата, отколкото пет на клона — напомних му старата поговорка.
	— Така ли мислиш? Ще видим какво ще си държиш в шепата след половин година.
	— Ако знаеш нещо, което не знам, просто ми го кажи.
	— Аз? Аз съм само един дебел, впиянчен корепетитор, когото студентките обожават.
	— Не само студентките.
	— Вярно! И Ина ме обожава. Ина, ела да те запозная с влиятелни хора в стара Европа! Остави този селяндур!
	Двамата изчезнаха в тълпата.
	Някой ме потупа по рамото. Обърнах се. Либман.
	— Ще пием ли по едно?
	— Да пием.
	Келнерът на бара ни връчи две водки. Вдигнахме ги на равнището на очите си, погледнахме се през тях и пихме екс.
	— За успеха.
	— И за твоя.
	— За мен е въпрос на рутина — каза той някак тъжно. — Аз съм дотук. Виж, с теб нещата седят другояче. Разбрах, че господата там — той посочи с брадичка групата високи гости, които седяха в сепарето, пиеха шампанско и изглеждаха като задружно семейство — разбрах, че онези акули наддават за теб. Май накрая ще подадеш оставка?
	— Виж, този разговор не е за тук. Дори и да подам, нямаш трудности да ме смениш.
	— След тази вечер ще имам. Големи трудности. Оставката ти ще е ей такава черна точка за мен — той очерта широк кръг с диригентските си ръце, да ми покаже колко голяма ще е черната точка.
	— Ще говорим утре — повторих. — Сега не съм в настроение.
	— Както кажеш. Утре в десет при интенданта. Поръча ми да ти кажа, ако не се видите в тълпата.
	Обърнах се да търся Ина. Либман ме хвана за рамото и ме завъртя обратно.
	— Слушай, искам да ти кажа нещо. От почти четиресет години съм диригент и съм съпровождал кого ли не. Досега не съм слушал такъв Моцарт. Пък и ти никога не си свирил така. Можеш ли да ми кажеш какво се случи след блокадата?
	— _Amor vinzit omnia_ — отговорих.
	— Какво?
	— Латински. В превод — което е дадено на бога, не е дадено на вола. Не си тормози главата. Културата е бреме.
	Рано сутринта, след като посетихме два бара, където свиреха мизерни групи и ходихме да слушаме афро кубински джаз в ирландския пъб на „Европа Хауз“, където пък на ударните свиреше някакъв хавански гений, подобен на Чано Позо от бигбенда на Дизи Джилеспи, се върнахме вкъщи пеша, с глави, пръскащи се от музика, алкохол и главоболие.
	Минахме през „Потсдамер плац“, който можеше да се сбърка с всеки квартал в Манхатън и продължихме по „Лайпцигерщрасе“. Птичките пееха. Изгревът бе виолетовочервен и тънък като бръснарско ножче. На улицата нямаше никой, освен нас. Целувахме се под всяко дърво. Стомасите ни куркаха от глад.
	„Ашингер“ току-що отваряше за ранни посетители. Ние бяхме единствените.
	Поръчахме си омлети с шунка, сърца от артишок, пълнени с черен хайвер, препечени филийки, холандски и швейцарски сирена, салати от домати, краставици и листа от детелина, кафе и прясно изстискан сок от грейпфрут и всичко, което ни се видя калорично и фрашкано с холестерол.
	— Тук винаги ли се живее така? — попита Ина с пълна уста.
	— Как?
	— Интензивно.
	— Не ставай жертва на илюзии. Тук се живее равно и скучно. Само когато има премиера, се отпускаме понякога.
	— Но на всеки ъгъл има по един джазклуб!
	— Влизам в тях само ако имам свирене.
	— Ще трябва да промениш стереотипа. Ще те разоря.
	— Не можеш. От снощи съм международна звезда.
	— Познавам една, която направи мъжа си милионер.
	— Щастливец.
	— Преди да се ожени, беше милиардер. Не знаеш ли този виц?
	— Не е виц. Истинска случка е. Искаш ли да поръчаме още нещо?
	— Ще се пръсна! — Тя направи нещастна физиономия и се хвана с две ръце за стомаха. — Кажи на келнера да ни завие черния хайвер за вкъщи. Не, не му казвай нищо. Не мога да гледам черен хайвер. Ако не тръгнем веднага, ще заспя на масата.


	Не заспа на масата, но докато стигнем до вкъщи, вече спеше на рамото ми.
	Отнесох я в нейната стая, сложих я да седне на спалнята и я съблякох. Докато й свалях жакет, пола и чорапи, се сетих, че го правя за първи път. Сложих я да легне по сутиен и бикини. Тя спеше дълбоко, с полуотворена уста. Свалих презрамките на сутиена и оголих гърдите й. От нерви, безсъние и умора членът ми стърчеше ексцесивно.
	Свалих й слипа. Тя не помръдна.
	Разтворих й краката, легнах върху нея, както бях с дрехите, разкопчах се, извадих го и бавно й го вкарах.
	Тя продължаваше да диша дълбоко, с отворена уста. Стоях неподвижно, оставяйки го да расте вътре в нея и да набъбва и щом усетих, че експлозията наближава, го извадих до главичката и започнах съвсем бавно да го вкарвам обратно.
	Докато стигна дъното, се бях изцедил без остатък и когато го извадих и станах, от розовите й долни устни започна да сълзи и да капе гъста течност, като белезникав мед. Обърнах се и хванах дръжката на бравата.
	— Чарли?
	Изненадан, извих глава към нея.
	Тя лежеше неподвижно, със затворени очи и полуотворена уста. Продължаваше да капе.
	— Сега аз не правих нищо.
	Излязох и я оставих да спи.


	В десет сутринта почуках на стаята на интенданта, избръснат, свеж, в елегантен сив костюм „Бос“, с тъмночервена вратовръзка и сиви велурени обувки.
	Либман седеше вече на дивана пред грамадното бюро с лъвски крака от осемнайсети век.
	Интендантът Вайндих бе сух, сбръчкан мъж над шейсетте, със сини очи и буйна руса грива. Едната му ръка бе саката и той непрекъснато я държеше зад гърба си. За него се разправяха легенди, че в първите му интендантски години имал навика да се бие с опонентите си, особено с тези от техническия персонал. Когато замахвал със сакатата ръка, все едно че удрял с парче дърво и противникът неизбежно изпадал в нокаут.
	Той отдавна не удряше и не вдигаше скандали. Човек рядко можеше да го види в театъра, но беше ли в кабинета, всички ходеха на пръсти и новината тайнствено се предаваше по безжичния телефон: „Старият е горе!“
	Гюнтер Вайндих беше божествен.
	Старият излезе зад бюрото. Здрависа се с мен със здравата си лява ръка. Посочи ми стола до Либман.
	— Кафе? — натисна копчето на сложната телефонна система и поръча на секретарката да донесе кафета. Докато ги чакахме, си говорихме баналности за времето и кой как е изкарал отпуска. Секретарката влезе, сервира и напусна тихо и бързо кабинета, като преди това ми намигна съзаклятнически.
	Беше мой човек.
	— Ще започна направо — каза Стария. — И двамата знаете, че нямам навик да увъртам. Разбрах, че до снощния много успешен концерт — имате моите най-искрени благодарности! — се е стигнало през драматични обстоятелства.
	— Имах блокада — обадих се. Вайндих вдигна ръка.
	— Знам за блокадата. Знам и за уговорката ви с музикдиректор Либман. Длъжен съм да подчертая, че подобни уговорки са безотговорни във висша степен. Те са ирационални. И от двете страни. Вие — обърна се той към мен — не можете да предлагате да се явите след блокада направо на концерт, тъй като поставяте под въпрос централно събитие, каквото е откриването на сезона. Това е безобразие. А вие — той изгледа мрачно Либман — не можете произволно да изисквате оставки. Това пък е изнудване. Единственият, който е официализиран да изнудва в този театър, съм аз.
	Либман се потеше. Аз злорадствах. В края на краищата бях само един изпълнител. Можех да предлагам всякакви безобразия, които никой не бе длъжен да приема.
	— Освен това — продължи интендантът — в клуба се е стигнало до инцидент. Такива неща не бива да се допускат. Ние сме елитна културна институция, а не кръчма на ъгъл в Пренцлауер Берг.
	Камъни в мойта градина. Либман въздъхна облекчено.
	— Между другото, ако го бях цапнал аз, с тази ръка — изтърси неочаквано Стария, — господин Вили Бергер едва ли щеше да свири снощи на концерта. — Той хлопна сакатата си ръка на бюрото. Прозвуча като удар на дърво в дърво. Либман избухна в смях. Удряше се по коленете с диригентските си лапи и се смееше, та чак сълзи му течаха.
	— Какво смешно казах? — подозрително попита Вайндих. — Защо цвилиш, Либман?
	— Ами сетих се как седемдесет и втора шибна в клуба по муцуната Рабиц, техническия директор.
	— Така ли? Възможно. Забравил съм. И какво?
	— Стана скандал. Изби му преден зъб. Рабиц извади медицинско и щеше да те съди. Аз бях посредник между двама ви и успях да оправя нещата. Тогава той беше сценичен работник. Буташе кулиси. След като го би, стана шеф на техниката. Толкова по въпроса за изнудването…
	— Какво отношение има това към въпроса? — ядоса се Стария. — Мълчи, Либман! Трябва да накажа и двама ви.
	Млъкнахме и отново забихме погледи под масата.
	— За безотговорно отношение към пряката ви работа, за превишаване на правата, фиксирани в трудовите ви договори, както и за грубо нарушение на трудовата дисциплина, изказвам и на двама ви устно мъмрене. Съобщението ще го получите писмено. Възражения в седемдневен срок. Както знаете, не приемам никакви възражения. Ясно?
	— Ясно — измърморихме и двамата.
	— За особено добро представяне на официалното откриване на сезона, както и за съществен принос към утвърждаването на авторитета на институцията в национален и международен мащаб, изказвам и на двама ви устна благодарност и ви награждавам с по една седмица платен отпуск, считано от утре.
	— Ама, шефе! — протестира Либман. — Ние така или иначе от утре нямаме репетиции и представления! Цяла седмица! Драмата репетира, а ние ще повторим концерта чак на петнайсети!
	— За безпринципно оспорване на решенията на ръководството и ново нарушаване на трудовата дисциплина ти, Либман, получаваш второ устно мъмрене. Третото ще е писмено. Кога ще ти уври главата, че театърът е тоталитарна институция? Така. Сега да разгледаме другия проблем. — Той отново обърна лъвската си грива към мен. — Разбрах, че снощи сте получили куп съблазнителни предложения от конкурентни институции?
	— Нищо конкретно — измърморих аз. — Облигатните комплименти.
	— Не са само комплименти. Кох ми телефонира тази сутрин. Иска серия записи с ваше участие, плюс радио — и телевизионни изяви, които започват още в края на октомври. Но точно тогава нашата програма е страшно натоварена. Чувам, че имате намерение да подавате оставка. Аз не мога да се противопоставя на Кох. Неговото влияние е по-голямо. Всичко опира до личното ви решение. Разбирам, че предложението е съблазнително и имам право да искам яснота по въпроса.
	— Все още не съм получил нищо черно на бяло. Не мога да вземам ирационални решения. Току-що ми забранихте.
	— А как стои въпросът с Лондон и Париж? Концертгебоу в Амстердам?
	— Същото — взех да се изнервям. — Нищо конкретно. Никакъв договор. Нищо не съм подписвал.
	— Но, ако да кажем, до две седмици договорът пристигне, ще подпишете ли?
	— Шефе, въпросът е некоректен! — не издържах аз.
	— А ако ви кажа, че от следващата година по мое предложение ще получите титлата „камер музикант“, въпросът ми ще стане ли по-коректен?
	Онемях. Погледнах Либман. Той само едва забележимо повдигна рамене. „Камер музикант“ бе най-високата титла в Германия и носеше куп облаги, между които и тази, че не можеш да бъдеш съкратен при евентуална редукция на състава. Камер музикант на четирийсет и пет? Звучеше дяволски добре.
	— Господин Вайндих, току-що ми направихте приятен намек. Но само намек. Нека проведем този разговор след платения отпуск, с който така щедро ме наградихте. Искам да обсъдя въпроса в тесен домашен кръг.
	— Защо не? Разумно решение. Между нас казано — моите поздравления и за това, което наричате „тесен домашен кръг“. Снощи имах удоволствието да бъда представен на ослепителната дама от господин Клаус Хопе. Много красива, очарователна личност. Надявам се, че ще можем още дълго да се наслаждаваме на нейното присъствие сред нас.
	Старият имаше зад гърба си четири брака и му се носеше славата на пламенен поклонник на женския пол. Не се съмнявах, че Ина го е впечатлила.
	— Три месеца във всички случаи — отвърнах. — После според междудържавните споразумения трябва да се върне в България.
	— Така ли? Не знаех, че има такива споразумения. Ах, да… България още не е член на европейския съюз. Но аз бих могъл да й предложа договор, ако реши да остане. Във фотоотдела. Разбира се, само ако дамата прояви интерес… С този договор службата за чужденци винаги ще й продължи пребиваването. Може да нямам връзките на Кох, но все някакви имам, както ви е известно.
	Това бе втората въдица. Той действително можеше да го направи. Само той и никой друг. Гледах го и мислите ми вряха в черепа като спагети в тенджера.
	— Е, уважаеми господа — Стария стана и излезе зад бюрото, — достатъчно време ми загубихте. Поздрави на очарователната дама… как се казваше?
	— Ина.
	— Ина. Хубаво име. Последната ми жена се казваше Гертруда. Ужасно име. Довиждане и ще чакам да ми съобщите решението си. Вайндих ни изпрати до вратата и затвори след нас.
	— Какво мислиш за всичко това? — попитах Либман, докато слизахме по стълбите.
	— Какво има да мисля аз? Ти мисли. Мен след пет години ме чака пенсия. Но щом питаш, ще ти кажа — в мой интерес е, разбира се, да останеш в оркестъра. Камер музикант не е за пренебрегване. Една европейска кариера също. Уф, не знам. Лично аз не бих се хванал. Много съм стар за пътуване, хотели и напрежения. Хайде, до седмица.
	— До седмица.


	Преди да се върна вкъщи, се отбих в цветарския магазин, в едно ателие за луксозни напитки и в едно туристическо бюро.
	Ина ме посрещна в джинси, с кърпа на главата, която покриваше косите й и някаква четка, като метла.
	— Да не си решила да яхнеш това и да излетиш през комина? — попитах, връчвайки й букета. — Направи две-три кръгчета над Райхстага, но внимавай, службата за борба с тероризма да не те свали с ракети.
	— Тази служба едва ли е по-опасна от психарите, които изнасилват трупове. Чистя паяжината. Разкошен букет. Намери ми ваза.
	— Не беше изнасилване. Нямам впечатление, трупът да е оказал съпротива. Имам подарък. Ще ми изпълниш ли едно желание?
	— Ще ти го изпълня и без подарък — каза тя, докато подреждаше букета във вазата. — Кажи си желанието.
	— Стриптийз.
	— А, не. При последния стриптийз се вкисна, доколкото не ме лъже паметта.
	— Този ще бъде само за мен. Не си ли любопитна какъв е подаръкът?
	— Любопитна съм, разбира се! Ти познаваш ли нелюбопитни жени? Хайде, покажи го!
	— Първо да отпием глътка за красотата ти. Много си впечатлила моя шеф. — Извадих бутилката шестнайсетгодишно „Къти Сарк“.
	— Първо подаръка.
	— Не, алкохола!
	— Не, подаръка!
	Сборичкахме се и аз се оказах върху нея на пода. Без особена съпротива. Целунах я и извадих от вътрешния джоб плика от туристическото бюро.
	— Какво е това? — Тя го пое, бръкна в него и извади билетите. Очите й се разшириха. — Канарските острови? Ланзароте? О, Чарли… Отново се сборичкахме и този път аз се озовах отдолу.
	— Заминаване в шест сутринта… пристигане в десет и половина… — четеше тя. — Чарли, в десет и половина ще сме в Ланзароте! Наистина ли?
	— Трийсет градуса на сянка, двайсет и два на морската вода, бунгало на два етажа, с баня, трапезария и тераса с изглед към океана, закуска. Цяла седмица — издекламирах всичко, което ми казаха в туристическото бюро.
	Тя скочи на крака, зацелува билетите и се завъртя на място като момиче.
	— Канарите! Знаеш ли колко съм мечтала за Канарските острови? Чуй само как звучи: Ка-нар-ски ос-тро-ви! Имаш ли карта? Искам да видя къде точно се намират.
	Извадих един стар глобус, който не знам откъде бе попаднал при мен. Тя го завъртя, намери Ланзароте и ми го показа:
	— Виж колко е близо до Африка! Има ли някъде наблизо туристическо бюро?
	— На ъгъла до нас.
	— Отивам да намеря материали за Ланзароте. Как не си се сетил да вземеш? — Тя смъкна кърпата от главата си, разреса с пръсти рижата си грива и хукна. — Трябва да знам всичко за Ланзароте! Връщам се ей сега!
	Докато се върна с куп материали под мишницата, аз бях отворил бутилката, бях сложил в чашите по две бучки лед, бях ги напълнил и сега отпивах, почти мъркайки от наслада. Шестнайсетгодишно „Къти“ е питие, предназначено само за солисти от международен ранг. И за психари, разбира се.
	Отпивахме от чашите, а тя четеше английския текст на информацията за Ланзароте — територия, квадратни метри, население, история, бит, културни забележителности. Пиех и слушах мълчаливо, защото не ми се искаше да й кажа, че вече съм бил в Ланзароте и знам почти всичко за него. Преди три години нещата отново се бяха подредили така, че в средата на февруари оркестърът получи неочакван подарък от две седмици отпуск заради някакъв спешен ремонт. Тогава, изненадващо и за мен, поканих една от балерините да прекараме двете седмици именно в Ланзароте. Съжалих още на третия ден, защото Анет се оказа от онези дръпнати и капризни куклички, които могат да ти направят живота на пъкъл точно за три дни. В замяна на това бях обиколил целия остров и се бях влюбил в суровата му красота, вулкана и лунната му панорама, с нагъната, изстинала лава и черния пясък, с приказните заливчета, където преди триста-четиристотин години са акостирали пиратските кораби, и с фантастичните кръчми, където сервираха папагалска риба и великолепно ланзаротско вино.
	Всичко това нямаше защо да й разказвам.
	Когато свърши образователното четене, Ина отиде да стегне багажа. Предупредих я да вземе най-необходимото, защото там няма да ни трябва нищо друго, освен бански и по едни джинси. Разбира се, не ме послуша и аз имах утре задачата да мъкна най-големия куфар в цялата ми колекция, натъпкан бог знае с какво.
	Обадих се на Кристоф да му кажа, че ключовете от буика са в пощенската кутия, а колата е паркирана на обичайното й място.
	— Всичко е наред. Довечера свиря в „Носферато“. Защо не дойдете?
	— Заминаваме утре за Канарите — информирах го. За една седмица. Трябва да станем в пет сутринта.
	— За Канарите? Като всеки среден еснаф? Не знаеш ли, че там се очаква да се появи всеки момент цунами, което ще унищожи Флорида и ще стигне до Западна Европа? Идете по-добре в Мароко или Египет. Поне имате шанс да ви взривят атентатори-самоубийци.
	— С кого свириш довечера?
	— Квартет. Вили Брюкнер на барабаните, Кербе на пианото, Райнер на сакса и аз. — Той затвори.
	Конфигурацията бе добра. Предадох на Ина предложението на Кристоф и тя веднага се съгласи.
	— Но трябва да си тръгнем рано. Най-късно в полунощ. Ако проспя полета си до Канарите, няма да си го простя, но и на теб ще ти отровя живота.


	„Носферато“ бе приятен клуб, състоящ, се от голяма зала с дървени маси и столове за около двеста души, овехтели плакати по стените с легенди на джаза от времето на бибопа и подиум с размери пет на пет. Върху него от незапомнени времена стоеше вехт, олющен „Блютнер“, видял всякакви пианисти, но не и сапьор като Кербе.
	Държеше го един стар грък, емигрирал в Западен Берлин по време на хунтата. Спирос бе едър и добродушен мъж, с изхвръкнал търбух, пристегнат съвсем излишно в долната си част с широк кожен колан. Сивата му коса бе твърда и ситно къдрава като реотан, а големите му левантински очи бяха винаги влажни, сякаш го мъчеше непрестанна печал.
	Когато изпиеше едно узо в повече, той сваляше от стената старото си базуки, с което бе дошъл навремето от Пирея, и започваше да пее тежки и сластни гръцки сиртакита, с много „сагапо“ в тях, съпровождайки си виртуозно на струнния инструмент, който само Спирос знаеше как се настройва.
	Когато пристигнахме към десет, Спирос ни посрещна на входа, разцелува Ина по двете бузи, сякаш се познаваха от незапомнени времена и й каза „сагапо“. На мен каза „яссо“. Целунахме се и той ни настани недалеч от подиума, където вече бе почнало да става горещо.
	В момента, в който Кристоф ни видя, спря музиката и накара колегите да изсвирят един дълъг и ироничен туш в стил „фрий“. Кербе свиреше, освен с двете си ръце и с носа си, Райнер пародираше концерта на Моцарт, звучащ ужасно на саксофон, Кристоф теглеше лъка на баса като цигулков и чуруликаше в най-високите позиции, а Вили Брюкнер отмерваше с четките брутален валсов такт върху чинела и малкото барабанче. Знак, че са научили вероятно от пресата за снощния ми подвиг и ме поздравяват посвоему.
	После засвириха едно от любимите ми парчета на Чарли Мингъс — „What Love“. Четиримата варираха четири различни бавни темпа. След темата Кербе започна да импровизира, а Райнер се прехвърли от алт саксофон на бас кларинет, изненадвайки ме с тон и техника, които поразително се приближаваха до тези на Ерик Долфи. Контрастният му стил идеално пасваше на типичния саунд на бас кларинета.
	Кристоф цитираше хумористично в своето бас соло от „Oh what a Beautiful Morning u This Thing Called Love“. После двамата с Райнер подхванаха един фрий-дует като инструментален паралел на улична свада. На излизане от него Кристоф изцяло се отдаде на интониране на собствения си пиперлив начин на говор и комуникация, с прецизността на професор по анализ на уличния жаргон.


	В паузата дойдоха да ни поздравят. Говореха с Ина на английски и аз бях щастлив, че няма нужда да превеждам. Райнер предложи да се кача на подиума и да продължа със сакса, а той да остане да прави компания на Ина. Даже обяви щедро, че ми отстъпва хонорара, което е абсолютно нехарактерно за джазов музикант. После тримата отидоха да пият бира, а Кристоф остана при нас. През цялото време, докато другите се занасяха, той гледаше Ина преценяващо, с хладни очи. Тя почувства това и се стегна, а аз усетих как между двамата се опъна напрежение като тънка и нажежена метална нишка.
	— Днес си любимец на пресата, бедни мой булгаре — обърна се той към мен. — Присъстваш в „Берлинер Цайтунг“, в „Тагесшпигел“ и което е най-важното — във „Франкфуртер алгемайне Цайтунг“. Всички културни страници започват с теб и с твоята снимка, как мижиш глупаво и надуваш ей така, с пълни бузи — Кристоф показа точно как, надувайки бузите си, — този твой стар кларинет. Не те ли е срам от хората? Вече те пишат по вестниците.
	— Просто ми завиждаш — отвърнах. — Мислиш ли, че ми беше много приятно да ти гледам всеки месец грозната мутра на коридата на „Даун Бийт“?
	— Ако ти завиждам за нещо, то е само за това петле с червения гребен — той кимна хладно към Ина и й се усмихна с мъртвешката усмивка. — Петленце, мога ли да те помоля за една малка услуга?
	— Разбира се — също така хладно отвърна тя. — След като си негов приятел. Каква услуга?
	— Нищо особено. Да спиш с мен, когато ти остане време.
	— Можеш ли да ми кажеш, защо свириш само с половината от възможностите си? — гласът й звучеше меко и съчувствено, като на милосърдна сестра.
	Той веднага настръхна.
	— Ти може би си свирила бас? Или си някакъв проклет музикален критик?
	— Не, но мога много добре да усетя какво чувства твоя контрабас, когато между вас няма никаква или почти никаква връзка. Ако поискам, мога да съм бас. Ако поискам, мога да съм всякакъв инструмент. Ти си един виртуоз, който владее отлично епидермиса на инструмента си, но не смее да проникне в дълбочина. Защо? Каква е причината?
	— Това какво е — евтин зен-будизъм? Не, червено петле. Зен не е за мен. Аз съм немец и моите прадеди са се погрижили да ми изградят натурфилософия, която ми е напълно достатъчна. Твоите прадеди ли ти завещаха зен-будизма?
	— Те не са ми завещали нищо и за това нямам нужда да съм техен приемник. Не е ли скучно да смилаш непрекъснато готови идеи?
	— Не знам. — Кристоф я изгледа с най-порцелановия си поглед, на който тя отвърна с най-стеснените си зеници. — Май че е скучно. Може и да си права. Трябва да се връщам да бачкам. Аз, червено петле, не съм виртуоз, не съм зен-будист, а прост бачкатор. Не знам какво си мислиш за джаза, но за мен той е най-лесният начин да си изкарам хляба. За теб може да е поезия, тайна и дълбочина. За мен — стандарти, дърпане на струни и пет часа гюрултия. Срещу което получавам хонорар. — Той стана и тръгна към сцената.
	— Кристоф — повика го Ина с кристалното гласче в трета позиция.
	— Да?
	— Не ти отговорих на въпроса. Разбира се, че мога да ти направя малката услуга. Но ще бъде наистина много малка. Така добре ли е?


>
	* * *

	От три часа и половина пътувахме в търбуха на Боинг-747 на испанската компания „Иберия“ на единайсет хиляди метра височина от тревичките и пощенските кутии. При самата представа червата ми изсъхваха и се опъваха като струни на барокова цигулка. При всяко подрусване и турбуленция петите ми изтръпваха и яйцата ми се качваха под очите. Ако се ужасявам от нещо, то това е придвижване във въздуха от точка А до точка Б.
	На всичко отгоре водех неравна битка с убийствения махмурлук като с тигър, защото вместо да си тръгнем в полунощ, каквито намерения имахме, останахме в „Носферато“ до четири сутринта и едва не изпуснахме самолета. Когато таксито ни стовари на летище „Тегел“, вече викаха имената ни по високоговорителите.
	Ина блажено спеше на седалката до мен. Дишаше равно и спокойно през полуотворените си устни и червените й къдрици бяха пръснати безразборно по челото и раменете й. Заспа в момента, в който отпусна глава на седалката, и не се събуди дори и когато над Франция попаднахме в петнайсетминутни турбуленции. Самолетът ту пропадаше надолу, ту се качваше нагоре, а проклетите стихии го подхвърляха насам-натам като хартиена птица.
	От известно време пътувахме над Атлантическия океан, миролюбиво блеснал някъде долу под яркото слънце. Не можех да му се възхитя, защото трябваше да мисля за пакетчетата с прах против акули, които седяха в мрежата пред седалката на всеки пътник. Освен самолетите другото, което мразя, са акулите.


	Снощи се започна с това, че изведнъж Кербе засвири като Телониус Монк. С други думи — престана да се интересува от колегите си, солата му станаха дисонантни, интервалите — крайно странни и привидно груби, а пръстите му блъскаха по клавишите като чукове. Който не разбираше материята, можеше да си помисли, че свири фалшиво, защото или се е надрусал в тоалетната с кокс, или се е насмукал с уиски като тресавище.
	От време на време Кербе имаше такива пристъпи. Единственото спасение бе да се настроиш веднага на неговата вълна, иначе рискуваш да изпаднеш от шеметния поток. Тогава дори и музикант с най-разюзданата фантазия, не знаеше и при най-добро желание какво да импровизира. Кербе се вбесяваше и го гонеше от сцената.
	Кристоф, който познаваше всяка гънка на душата му, нямаше никакви проблеми да превключи на вълната „Монк“. Колкото до Вили Брюкнер — той веднага се превърна в Арт Блеки, с което си спечели едно късо, полуодобрително кимване от страна на Кербе. Оставаше и Райнер да оцени ситуацията и да се превъплъти в Сони Ролинз и всичко щеше да е наред. Райнер обаче, който можеше да бъде не по-малък козел от Кербе, свали саксофона, усмихна ми се тържествуващо и ме прикани с широк жест да заема мястото му. Това бе напълно излишно, защото тримата можеха да си свирят горе Монк до безкрайност, но Ина настоя да се включа.
	Докато Райнер се занасяше с нея, аз се качих на подиума и се включих в _„Rubi, my Dear“_ — хаплива балада, в чийто оригинал не бе предвиден сакс, но кой се интересуваше от оригинала? Можех да пародирам маниера Монк/Кербе — да развивам формата не с акорди, а с тематични фрагменти и ритмични знаци, което вкарваше парчето много повече в двора на Ерик Сати, отколкото на Монк. Нещата тръгнаха. След късата фехтовка с Ина Кристоф изведнъж се концентрира и засвири дяволски добре, почти толкова добре, колкото в старите времена. Изсвирихме _„Well You Needn’t“_, едно страхотно витално и мускулесто парче, в което Кербе надмина себе си, после _„Off Minor“_; падна ми се да водя неспокойната и тревожна втора мелодия и, разбира се, _„April in Paris“_, великият стандарт, в който Кербе бе така добър да се постави изцяло под знаменателя на традицията, за да не объркваме повече среднощните си слушатели. После минахме на бибоп, на хард боп, куул и мейнстрийм.
	С други думи — забавлявахме се чудесно, докато в един момент очите ми не попаднаха на големия стенен часовник и не осъзнах, че ако останем само десет минути още, сме загубени.
	— Червено петле! — извика Кристоф на сбогуване. — Напомни на този обречен булгаре, че прахът срещу акули се намира в мрежата на седалката пред него. Спасителният пояс е под седалката. Ако самолетът се разхерметизира, от тавана ще падне кислороден апарат. За него обаче е много по-добре да му се случи всичко това накуп, отколкото да се усамоти с теб цяла седмица на Канарските острови. Прав ли съм?
	— Сигурно знаеш за какво говориш — изсмя се тя. — След като акулите са за предпочитане пред мен, питам се, колко ли акули са ти правили малки услуги?
	— Много, червено петле. Много! Питай него.
	— Жалко, че не се е намерила нито една, която да ти направи голямата последна услуга — приключи тя и ние хукнахме.


	Самолетът започна да се снижава. След петнайсет минути щяхме да кацнем на летище Ланзароте. Все още не се виждаше твърда земя. Накъдето и да гледах — вода, вода и само вода.
	Целунах я леко по носа и устните, за да я събудя. Тя отвори очи и по разширените зеници и разсеяния поглед разбрах, че още не може да разбере къде се намираме.
	— Кацаме — казах й. — Всичко проспа. Бурята, светкавиците, акулите.
	— Къде сме? — залепи чело на илюминатора.
	— Петстотин метра над Острова на съкровищата.
	— Не виждам нищо. Никаква земя.
	— Ще кацнем в средата на океана и оттам ще ни извозят с камили.
	— Не се занасяй! Кацаме ли наистина?
	Прозвуча последното предупреждение да затегнем коланите. Вече бяхме съвсем близо до водата. Имах чувството, че ако протегна крак, ще го намокря.
	После колесникът се удари в твърда земя, която все още не се виждаше. Всички заръкопляскаха след бляскавото соло на пилота. Заръкоплясках и аз. Повече на себе си, че съм издържал още едно въздушно изпитание.
	Летището на Ланзароте действително се бе протегнало подобно на среден пръст дълбоко навътре в океана, като подигравателен жест специално за такива като мен.
	За такъв малък остров то бе неочаквано голямо и луксозно и докато намерим терминала за багажа, се лутахме доста време.
	Небето бе пронизително синьо, без нито едно облаче. Лек бриз подухваше от океана и рекламните знамена по дузината пилони пред бялата сграда тихо плющяха. Всичко бе блестящо и ослепително. Мургави, полуголи мъже с огнени очи сновяха напред-назад или караха малки електрокари претъпкани с багаж, или пушеха пред такситата в очакване на клиенти и подвикваха „Ола!“ и „Буенос диас!“.


	Когато тръгнахме към летище „Тегел“, ръмеше онзи ситен, противен дъжд, който маркира започването на есента в Германия. Ина бе наметнала плътно шлиферово яке и бе вдигнала качулката му. Сега го свали и остана по бяла тениска.
	Температурата на въздуха бе двайсет и шест градуса, а още не бе и обяд. Лицето й изразяваше щастие и удивление. Тя седна на куфара и поиска да изпуши една цигара. Пушеше, разглеждаше хората, палмите, океана и клатеше невярващо глава. Снимах я така.
	Когато свърши и изгаси цигарата, помахах на едно такси, което на секундата спря пред нас.
	— Ола! — весело извика мургавият, полугол шофьор с огнените очи, мерейки най-безсрамно Ина със страстен испански поглед. — Инглиш? Френч? Дойч? Русиан?
	— Дойч — отвърнах след миг колебание. Можехме да се разберем и на руски, но това щеше да удвои тарифата.
	— Добре дошли в Ланзароте! Къде да карам? — попита той на съвсем приличен немски.
	— Коста Тегизе.
	Шофьорът натисна педала на газта и ние литнахме, като едва не получихме камшичен удар.
	В момента, в който излязохме от цивилизованата територия на летището и се плъзнахме по черната лакирана змия на шосето, започна истинският Ланзароте.


	Все едно че се бяхме приземили на луната. Вляво, вдясно, отпред и отзад се простираше мрачната и сурова панорама на замръзналата и нагъната на тежки възвишения и падини земя. Знаех, че за последен път местният вулкан е избухнал преди двеста години и в продължение на още седем бе бълвал стопени скали, течен огън и тази сиво-черна лава. Небето не се е виждало, целият остров е тлеел и светел месеци и години наред в дългите и тъмни нощи, разцепен от огнени ручеи и реки, а населението се е спасявало по високите върхове на планината. Никаква растителност. Никаква следа от човешко присъствие. Далечните скали кънтяха в жълтосиви, кафяви и черни цветове. Сякаш бяхме попаднали няколко милиона години назад в един прасвят, уродливо красив и застрашаващ пришълеца и същевременно пленителен и величествен.
	— Това ли са Канарските острови? — попита Ина. Прозвуча унило.
	— И това. Почакай малко.
	— Ти си бил и друг път тук, нали?
	— Не… да. Не съвсем тук.
	След около половин час пътуване по шосето през избомбената природа навлязохме в Коста Тегизе.


	Без всякакъв преход, като при смяна на кадъра, лунната панорама се превърна в луксозна гледка — елегантни бели комплекси, разкошни вили и кокетни бунгала, спортни площадки, игрища за голф и тенис и перести палми. Всичко бе потънало в пищна и разноцветна растителност. Не познавах нито едно от странните, ярки цветя, високи по метър и половина. Някои приличаха на огромни маргаритки, други на хортензии, на герании, на минзухари, а чашките им бяха колкото супени чинии. И кактуси с човешки ръст, кактуси по два метра, кактуси, колкото сгради.
	Навлязохме в ултрамодерен комплекс от едно– и двуетажни хотелчета и бунгала на брега на океана, всичките бели, с червени покриви, с фонтани, зелени градинки и сини басейни.
	Платих на огнения таксиметров шофьор сметката с необходимия бакшиш и влязохме в нашето бунгало номер три, на две крачки от брега.
	То имаше широка дървена тераса и малка градинка с екзотични цветя пред него. Бе двуетажно. На втория етаж се помещаваха две спални с широка баня и тоалетна, а на първия — просторен, луксозно обзаведен хол с кухня, една по-малка стая и също баня с тоалетна. Бе достатъчно да прекрачим терасата, за да влезем в бистрия син океан.
	— Виж, виж! — Ина стисна дланта ми и посочи включения телевизор. На екрана му бе изписано на английски:
C>
#	ДОБРЕ ДОШЛА В ЛАНЗАРОТЕ, ИНА!
C$
	Следваха указания за най-близките ресторанти с менюта и цени, автобусните спирки, аптеки, магазини и коли под наем.
	— Чарли, обичам те! — Ина се хвърли на врата ми. Така и не забеляза, че го казва за първи път.
	Тя обикаляше бунгалото, премествайки и преподреждайки предмети и вази. Пусна радиото и попадна на някаква испанска програма с рок музика. Аз отворих барчето и измъкнах две малки бутилки — перно за нея и уиски за мен. Взех от кухнята чаши и ги напълних. Докато вършех това, тя вече се бе съблякла по бански и когато се върнах в хола, тъкмо се бухваше в океана.
	— Водата е чудна! Съблечи се и ела!
	Водата бе гладка като огледало и изключително примамлива, но аз бях махмурлия. Изпих си уискито, потърсих още в барчето. Там имаше коняк, калвадос, водка, ром, кампари, бира, вино, но не и уиски.
	— Отивам до магазина! — извиках и тръгнах да го търся, оставяйки я да си играе във водата. Беше добра плувкиня и имаше стил, което не бе учудващо за някой, роден на брега на Дунав.
	Магазинът бе в самия комплекс — един малък супер, в който имаше от пиле мляко, на цени двойно по-ниски от немските. Островът бе безмитна зона. И Кристоф наричаше всичко това еснафско?
	Купих еснафска еднолитрова бутилка „G.B.“ и пакет с минерална вода, обиколих комплекса да го разуча и се върнах.
	Ина се бе проснала на шезлонга на терасата под ласкавото слънце. Лъчите му сушаха тялото й, обсипано с капки вода, оставяйки миниатюрни бели следи сол.
	— Не мърдам оттук — заяви тя. — Това е раят.
	— На две крачки има дискотека…
	— Ненавиждам дискотеки.
	— Страхотен ресторант…
	— Няма да повярваш, но готвя като фея.
	— В ресторанта сервират папагалска риба.
	— Така ли? — Тя се надигна. — Каква е тази папагалска риба? Говори ли?
	— Не и опечената на жар. Тази риба вирее само във водите около Ланзароте, обагрена е като папагал и е страшно вкусна. Сервират я с бяло ланзаротско вино, от което не те хващат киселини.
	— Чарли, ти си бил вече тук. Не ме лъжи.
	Въздъхнах. Нямаше смисъл.
	— Добре, бил съм. Преди години. С една балерина. Тя не искаше да излезе от дискотеките и превърна рая в ад. Обикалях острова сам и знам всичко за него. Това променя ли нещата?
	Ина мълча известно време, отпивайки от перното.
	— Отиваме да ядем папагалска риба. Ако не е толкова вкусна, колкото казваш, ще ти изкарам балерината през носа.
	Взе душ и се преоблече. Нахлузи бяла тениска и бели джинси до под коленете, сложи на носа си слънчеви очила и измъкна от куфара бяла шапка от панама, с широка периферия.
	Ресторантът бе на двеста метра от бунгалото също на брега на морето. Седнахме под сламения навес. От барчето се отдели възрастен, симпатичен келнер с горда стойка, поклони се, остави на масата две менюта и ни попита какво ще пием. Пробвах бедния си испански, но нищо не се получи. Ина обърна на английски. Поръча папагалската риба и бяло ланзаротско вино.
	— За първи път ли гостувате в Ланзароте? — учтиво попита той.
	— Аз да — отвърна тя и ми хвърли отровен поглед през очилата.
	— В такъв случай ви препоръчвам местното вино „Сиба“. Няма да съжалявате.
	— Леденостудено — обадих се аз.
	— Разбира се, сеньор! — отвърна той, с леко обидена нотка.
	Виното бе превъзходно, папагалската риба — също. Към това бяхме отрупани с куп испански салати, всичките с чесън и екзотични сосове и всичките поздрав от заведението.
	— Погледни колко са спокойни лицата на хората — каза Ина. — Жени, мъже, деца — до един усмихнати, всички с добро настроение. Ти си единственият намусен в целия остров.
	— Вероятно защото съм и единственият махмурлия — отвърнах. — Ако поръчаш още една бутилка от тази невзрачна течност, сигурно ще ме разсмееш.
	— Не върви някак да пиеш уиски след такъв прекрасен обяд…
	— Да, абсолютно безстилно е — съгласих се и поръчах двоен скоч с много лед.
	От скоча махмурлукът ми мина, но в замяна на това прекрачих плавно в снощното си състояние. Почувствах се лек, окрилен и остроумен. Познавах тези симптоми и реших да си затварям устата.
	— Но какво ти става? — ядоса се Ина най-накрая, че не споделям възторга й от всяка тревичка. — Да не те измъчват балетните реминисценции?
	— Не, бе… Просто пак ми се допи. Какво да правя?
	— На каквото си свършил снощи, на това трябва да продължиш сега — трезво заяви тя. — Все едно дали е стилно или не.
	Идеше ми да я разцелувам. Вместо да ми вдигне скандал до небесата, тази жена ми препоръчваше да се донаправя окончателно! Станах, обиколих масата и я разцелувах. Възрастният келнер одобрително кимна. Повиках го, платихме и се върнахме в бунгалото, където след още едно уиски паднах в леглото и спах до осем.


	Когато Ина ме събуди, бе вечер. Навън все още бе светло като на обяд. Тя бе обиколила целия комплекс, всички магазини, бутици и сувенирни сергии, бе накупила цяла торба с пепелници, плажни кърпи и проспекти и знаеше всичко за тази част на острова.
	Помъкна ме все още сънен към рецепцията и извика такси.
	— Къде? — попитах аз. — На дискотека?
	— В „Лак о’Мар“. Най-изисканият ресторант в махалата. Каня те на вечеря.
	„Лак о’Мар“ се състоеше от няколко изби, издълбани в скалите в началото на планинската част. До всяка от тях се стигаше по съвсем тясна пътека от дялани камъни, просната между вирове, пълни с тъмна вода. В момента, в който таксито ни стовари пред ресторанта, нощта падна изведнъж, като отсечена с брадва. Небето кипна от милиарди едри звезди. Избите грейнаха с разноцветни светлини. Високо над главите ни между скалите просветна зеленикава фигура. Спрях и се загледах в нея.	— Това е духчето на заведението — обясни ми Ина. — Тук в скалите гъмжи от духове. Този там е най-миролюбивият и седи цяла нощ да пази гостите. Виж как свети…
	Духчето наистина просветваше мистериозно и ми трябваше доста време, докато съобразя, че е нарисувано с фосфоресциращи бои.
	Така блещукаха и стените на пещерата, в която влязохме. Всичко бе нереално и феерично.


	Поръчахме кралски скариди с бяло вино „Пермеджо“. В дъното на пещерата, с гръб към нас, пред един малък „Блютнер“ седеше младо момче и свиреше интровертирани стандарти от Лени Тристано. Звучаха като взети назаем от Бах — перфектен куул джаз от най-дълбокия фризер.
	— Не ми разказа как мина срещата с интенданта — попита Ина, като приключихме със скаридите.
	— Получих поредното съблазнително предложение. — Аз й разказах в общи линии разговора ми с интенданта, обясних й значението на титлата „камер-музикант“ и че в близките дни очаквам в Берлин да пристигнат договори от Франция, Холандия и Англия, както и от самата Германия.
	— Значи трябва да вземеш спешно решение?
	— Спешно и съдбоносно.
	— Съдбоносна, доколкото разбирам, бе перспективата да връчиш оставка преди концерта? Тогава нямаше алтернатива, а сега имаш поне четири.
	— Не само четири. Повечето могат да се комбинират. Гастролите могат така да се аранжират, че един запис в Мюнхен например да не се кръстосва с концерт в Лондон. Но ако връча оставка сега, губя твърдото си назначение, месечната си заплата, сигурността…
	— Не разбирам, Чарли. — Ина сви очи и любопитно ме изгледа. — Ти се колебаеш да поемеш европейска кариера на концертиращ артист, предложена ти на тепсия, и си готов да я замениш срещу месечна заплата и някаква фиктивна сигурност? Ти би предпочел да работиш за пенсията си като обикновен чиновник, вместо да свириш с най-добрите оркестри в Европа?


	От известно време насам младият пианист бе изчерпал Тристано и се бе прехвърлил на по-неизвестния, но значително по-оптимистичен и интересен Хорас Силвър. В момента свиреше остроумното парче _„To Whom it May concern“_, развивайки ясни и добре решени фрази, като в първото соло не можа да устои на изкушението да пробута един забавен намек за _The Donkey Serenade_.
	— Нещата не са само черно-бели, Ина — опитах се да й обясня. — Концертиращият артист печели много, но и данъците му са страшни. Към това се добавя, че е вечно на път, вечно на някаква нова сцена, спи в самолети и по хотели и почти никога не си е вкъщи. Името му виси по плакатите на най-големите зали, само че винаги съществува опасност да се появи някой по-добър, който ще му го зачеркне от днес за утре.
	— Този страх от зачеркването е глупост. Карерас не е зачеркнал Доминго. Нито пък Тристано е зачеркнал Силвър, в който си се захласнал в момента и не можеш да вникнеш какво се опитвам да ти кажа. Никой не свири Моцарт така, както ти го изсвири на вашата премиера. Не се ли чувстваш длъжен да превърнеш тази интерпретация в документ? Да запишеш концерта с един световен оркестър и да го направиш еталон? Колкото до хотелите и самолетите — къде е това „вкъщи“? В Берлин ли? Или в София?
	— Защо не Берлин? Останах с впечатление, че ти харесва.
	— Харесва ми. Даже много ми харесва. Но какво щеше да се случи, ако блокадата бе продължила? Ако концертът се бе провалил и ако бе подал оставка? Щеше ли да успееш да запазиш големия хубав апартамент с две бани и двайсетметрова тераса? Нещата са временни, Чарли! Всъщност всичко е временно, затова всеки опит да се запечата един красив миг, едно талантливо изпълнение, един впечатляващ образ, е единственото нещо, заради което животът си заслужава. И което дълбоко уважавам.
	Погледнах я изненадан. Патетиката й ме изненада. Знаех схващанията й за свободата и изкуството, ала този фаустовски монолог ме озадачи.
	— Като твърдиш, че всичко е временно — и ти ли си временна?
	— И аз. И ти. И не в смисъл на тленност, а че ситуациите могат да се променят от днес за утре. Най-неочаквано.
	— Кое да се промени? — започвах да се дразня. — Ако човек харесва дадена ситуация и ако тя е благоприятна за него, той е длъжен да направи всичко възможно, за да не се промени. Помъчи се сега ти да вникнеш в това, което се опитвам да ти кажа. Започваш да ми напомняш Кристоф. И в твоите очи ли съм еснаф?
	— Кристоф е ранен и объркан човек, но за някои неща е прав. Ако успее да си върне формата, би могъл да направи история в европейския джаз, не по-зле от Мангелсдорф. Талант има в изобилие. Има и призвание, без всякакво съмнение.
	— Това го знам. Ти не ми отговори на въпроса — еснаф ли съм в твоите очи?
	— Не си еснаф, Чарли. — Тя ме погали през масата и мило се усмихна. — Само дето се страхуваш от мечката в гората.
	— Което съвсем не значи, че в гората няма мечки и те не са страшни. Като говорим за временното, се сещам, че интенданта направи едно любопитно предложение. Ще ти бъде ли интересно да започнеш работа във фотоотдела на театъра? Рекламна дейност. Не би трябвало да ти е чужда. Договорът ти дава статут на постоянно пребиваваща в Германия.
	Тя се отпусна на облегалката на стола и запали цигара. Известно време мълча, отпивайки от виното и пушейки. После се втренчи в мен. Зениците й бяха станали на точици.
	— Това ли е цената да не подадеш оставка и да не приемеш примамливи предложения?
	— Глупости. Мога да ги приема и ти да останеш на работа в театъра. Договорът си е договор.
	— Не е така. Много добре знаеш. Искаш ли да отложим този разговор? Така или иначе тези неща не се решават на минутата.
	— Ти го казваш. Ще поръчаме ли още една бутилка?
	— Чувствам се уморена. Какво ще кажеш да допием тази и да тръгваме? Утре ще станем рано. Искам да разгледам целия остров.


	Пианистът се бе задълбал в _„Milestones“_ на Бил Евънс. Свиренето му бе хапливо, прецизно и същевременно меко. Обаче до такава степен се бе вживял в прототипа, че повтаряше всички негативни страни на Еванс, нарушавайки важни аспекти на ритъма — независимостта на двете ръце една от друга. Свиреше бодливи акорди с лявата ръка, които подчертаваха неравномерно мелодиите на дясната или изпълваха междинните пространства и това беше разочароващо недиференцирано.
	Чувствах, че и нашият разговор напомняше свиренето му — с липсата си на ясна координация, с много междинни пространства и нарушена ритмика.
	Когато се върнахме в комплекса, я поканих на едно мартини в барчето, но тя се извини, че е уморена. Наистина очите й се затваряха. Оставих я да си легне, върнах се в барчето и изпих три мартинита.
	Проблемът с договорите се оказваше наистина голям. Направо неразрешим. Дълбоко в себе си не исках изведнъж да хвърля на боклука работата, която изпълнявах вече толкова години. Мястото ми в театъра напълно ме задоволяваше. Особено ако се вземе предвид инвазията на чуждестранни музиканти. Може би бе вярно, че предпочитам рутината пред риска. Също така бе истина, че ако не използвам този шанс веднага, той никога вече нямаше да ми бъде предложен.
	И какви бяха тези приказки за Кристоф и страхотния му талант? Да, Кристоф бе повече от страхотен талант! По всяка вероятност — гений. Но този гений никога не бе свирил в оркестър или театър и ако някой го поставеше там — щеше да го затрие на мига.
	Кристоф не бе изправен пред съдбоносни решения. В него не се боричкаха две души — на класика и на джазмена. Така че, нямаше защо да ми го дава за пример, дори и със заобикалки. Какво да направя, Господи?
	Накрая реших, че не съм дошъл от четири хиляди километра тук, за да си блъскам главата над този проблем. Платих и си тръгнах.


	На другия ден станахме рано, събудени от яркото слънце. Океанът пламтеше в невъобразими цветове, отразявайки всеки нюанс на неистово синьото небе. Докато аз изучавах кафеварката, Ина се затича през терасата и се бухна в морето гола. Взех апарата и направих няколко снимки: Ина, излизаща на брега сред пяна и сребърен рояк пръски. Ина, пиеща кафе на терасата и облечена само със слънчеви очила. Ина, в плажен тоалет и с плажна чанта сред причудливите цветя в градинката.
	След закуската отидохме в бюрото за коли под наем. Наехме за цялата седмица един малък, но извънредно пъргав „Сеат“. Ина седна зад волана и след десет минути разбрах, че мога да бъда напълно спокоен: като шофьор тя ме надвишаваше с няколко класи.


	Цял предобед скитахме из острова, прекосявайки го надлъж и нашир. На обяд се изкачихме до най-високия връх, който се извисяваше на шестстотин и седемдесет метра над океана и всъщност представляваше кратера на вулкана. Мястото се казваше Тиманфайа, а вулканът и ресторантът до самия връх — „Ел диабло“.
	Дяволът.
	Излязохме от колата. Силният вятър с мирис на пръст и сол зафуча покрай ушите ни, като тържествен звук от ловджийски рог.
	Конични вулкани и кратери се извисяваха наоколо, докъдето стигаше погледа. Морета от лава, пепел и потоци магма бяха проснати върху изгорялата земя, застинали в трагично-фантастични скулптурни форми, извън човешкото въображение. Блестящият океан обграждаше от всички страни вкаменения апокалипсис. Сякаш суров и безстрастен космос.
	— Кое е първото, което ти хрумва при тази гледка? — попита Ина.
	— Че не може да бъде изсвирена — отвърнах. — А на теб?
	— Че можех да си ида от света, без да съм я видяла. Сега знам къде бих искала да съм, когато ми дойде времето. Тук е толкова хубаво, че ми се ще хем да плача, хем да крещя от радост! Имам чувството, че съм се върнала от много далече на мястото, откъдето съм тръгнала много отдавна. Тази панорама сякаш иска да ми внуши, че съм единственото човешко създание, което тя приема. Ти чувстваш ли същото?
	— С риск да те разочаровам ще ти призная, че чувствам глад.


	Преди да влезем в ресторанта, трябваше да минем през кухнята му. Това бе сводесто помещение като египетска гробница, в което бяха изкопани дълбоки дупки в земята. Върху тях бяха поставени големи скари и отгоре им се печаха свински и овнешки бутове, риби и пилета. Оказа се, че е единственият ресторант в света, в който се готви на подземен огън, защото само на няколко метра дълбочина, температурата достигаше четиристотин градуса. Докато обядвахме печени пилета, наблюдавахме през витрината на ресторанта как един от пазачите на паркинга излива в дупка пред ресторанта кофа вода. След няколко секунди тя се връщаше обратно под формата на свистящ, петметров стълб бяла пара.
	Загледах се в него.


	Изведнъж в главата ми от нищото зазвуча някаква мелодия. Отначало мъглива и неясна, а после все по-остра и тревожна. Приличаше на шеметните вариации на Чарли Паркър в съпровод на Макс Роуч на барабаните и Рей Браун на баса. Но не бе Чарли, а нещо, което не бях чувал досега. Нотите се изсипваха като от тази кофа вода, директно в ада, и в същия миг се изпаряваха, без да мога да проследя линия и тема. Те изфучаваха от мен, причинявайки ми почти физическа болка.


	Станах, бутнах масата и излязох пред ресторанта.
	Вятърът ме блъсна. Пазачът изсипа в дупката нова кофа за радост и удивление на зрителите, която отново се изпари на секундата. Солото трещеше немилостиво и искаше да ми пръсне главата. Притиснах слепоочия с длани и затворих очи.
	В този миг някъде от много далече и много дълбоко между дланите ми изплуваха съвсем ясно думите на Кристоф и забумтяха синхронно с ритъма на големия барабан: „Ти създаваш музиката си на дъното на действащ вулкан, сред течни камъни, хиляди градуси и огнените храчки на дявола…“


	— Какво ти е? — чух гласа на Ина. — Прилоша ли ти?
	Извърнах се с изкривено от болка лице и в първите секунди не можех да фокусирам нейното. То се разливаше пред очите ми. После, както внезапно бяха дошли, така внезапно адските саксофонни пасажи спряха да се вихрят в главата ми и аз с учудване я видях да стои до мен с разрешени коси, ръце на раменете ми и тревожен поглед, вперен в лицето ми.
	— Зле ли се чувстваш? Искаш ли да си тръгваме?
	Исках, да. Изпитвах инстинктивен, детски страх. Исках да си тръгвам, да се махна от това място, което дяволът си бе избрал за убежище, да се пръждосам на часа от този странен остров и да се завърна в мрачния Берлин, където подземният пъклен огън не бушува под петите ми. Където има значение дали една фигура участва в панорамата. Защото тук панорамата можеше да мине и без мен — Ина бе усетила. Тук бе нейният свят и нейният космос. Вместо това казах:
	— Нищо страшно. Съжалявам, че те обезпокоих. Мина ми вече. Прекалено много напрежения, нерви и алкохол. Хайде да обиколим северната страна на острова.


	Спуснахме се отново към океана по страховитите остри завои, които правеха пълен кръг около вулкана. След час отново бяхме на шосето в посока север.
	Преминахме през няколко живописни селища и стигнахме Фамара — рибарско селце, на което се носеше славата, че най-вкусната риба на Ланзароте вирее в неговия залив. Отбихме се в една истинска кръчма с дървени маси и столове. Домакините — мъж и жена — бяха туреги. Островитяни от някогашната прараса. Чертите и ръстът им бяха типично африкански, а езикът им продължаваше да е загадка. Успяхме да се оправим на някаква невъобразима смесица от английски и испански и бяхме възнаградени с две препълнени чинии печена риба, сосове и задушени в пепел картофи. Искаше ми се да останем по-дълго, защото местното бяло вино бе по-добро от онова в Коста Тегизе. Ина обаче настояваше да видим колкото е възможно повече от острова и отново се качихме на колата.
	Тя се мъчеше да се концентрира в шосето, но гледката вляво и дясно я караше непрекъснато да ахка и охка. Накрая си сменихме местата.
	Пътувахме в просек през високи, ръждиви скали, обрасли с ниски, зелени храсти.
	Пътят ни изведе пред зейналата черна паст на огромна дупка. Това бе „Куевас де лос Вердес“ — най-загадъчната пещера на архипелага, образувана преди три или четири хиляди години, при избухването на вулкана „Ла корона“.
	Докато потоците лава са изсъхвали и замръзвали отвън, отвътре те продължавали да се стичат в земните недра и след охлаждането им стените се срутили и образували проходите и грамадните кухини, скрити дълбоко под земята.
	Пещерата бе дълга няколко километра, а височината й стигаше трийсет до четирийсет метра.
	Смесихме се с група английски и френски туристи. Екскурзоводът ни поведе към вътрешността й през ниски тунели и заплетени входове, естествено образуваните скални стъпала и лабиринтите. На места трябваше да се сгъваме на две, преминавайки през тесни мостчета, за да попаднем след малко в галерии или зали с обема на катедрали.
	Вървяхме повече от половин час. В началото се разсейвах с изкусно осветените с невидими разноцветни светлини сталактити и сталагмити с големината на слонски хоботи. От невидими ъгли струеше тиха, космическа музика. Жан-Мишел Жар. Ина вървеше на една стъпка след мен и аз чувствах дъха й във врата си.
	Постепенно взе да ме напада клаустрофобия — особено в тръбите на тунелите, между бездънните пропасти отдясно и ляво. Губех чувство за равновесие. Усещах, че всеки миг ще полетя надолу, към центъра на земята, където дяволът раздухва ковашкото си огнище. Сърцето ми удвои пулса си и въздухът започна да не ми стига.


	Изведнъж попаднахме в невероятна по размери, височина и акустика концертна зала, в която бяха подредени близо осемстотин кресла. Пред първия ред имаше елегантен подиум, с голям трикрак „Стейнуей“. Той блещукаше меко с черния си лак.
	Тази зала бе най-голямата подземна атракция на Ланзароте, но това означаваше, че не сме стигнали още на половината от пътя. След нея започваше грамадно подземно езеро. В него пълзяха лангусти албиноси — нереални създания, които от три хиляди години не бяха огрявани от слънчевата светлина. Вследствие на това се раждаха слепи и полупрозрачни.
	— Горките… — прошепна Ина. — Все едно че са в космоса… Не виждат и не чуват нищо, извън времето са и нямат посока. Защо ли са създадени? Защо съществуват? Страшно.
	Докато тя съзерцаваше белезникавите водни привидения, аз поемах дълбоко въздух, за да успокоя ударите на сърцето си.
	Групата бе отминала по-нататък и трябваше да побързаме да ги догоним. С удоволствие бих се върнал, но бе невъзможно да се оправим сами в тази плетеница от лабиринти и подземия без изход.
	Продължавахме да слизаме все по-надолу и кръвта отново забуча в ушите ми. Обзе ме неконтролируемо чувство на паника. Безмилостният скален хаос наоколо ме притискаше и дробовете ми не поемаха кислород. Пулсът ми се качи над сто и продължаваше да се качва.
	Изведнъж в главата ми отново нахлу с пълна мощ дяволската музика, с шеметните, застрашителни саксофонни пасажи. Почувствах, че съзнанието ми се разцепва. Нажежените ноти се изпаряваха за частица от секундата в мозъка ми и болката бе непоносима.
	На входа на пещерата бе окачена достатъчно голяма табела. На нея пишеше на всички възможни езици, че който има проблеми с клаустрофобията, не трябва да влиза в нея. Защо я пренебрегнах?
	Спрях, за да кажа на Ина, че трябва да съобщя на екскурзовода за проблема. Той сигурно знаеше какво се прави в такива случаи.
	Обърнах се.
	Ина я нямаше.


	На три метра от мястото ми тесният и нисък тунел, през който се движехме опипом, свършваше и се раздвояваше. Промъкнах се дотам, но Ина не се виждаше нито наляво, нито надясно.
	Избързах напред към групата, настигнах ги и се проврях до екскурзовода.
	— Спътничката ми я няма! — казах му задъхан на английски. — Загубила се е!
	— Как? — Мъжът спря и всички туристи се натрупаха около нас. — Нали казах никой да не се отделя от групата?
	— Вървеше зад мен и изведнъж изчезна. — Усещах, че паниката ме обзема без остатък. — Моля, направете нещо!
	— Спокойно! Тук няма дълбоки пропасти. Чухте ли някакъв шум? Падане на тяло?
	— Не… — отвърнах, тракайки със зъби. И как да чуя, когато в ушите ми кръвта бумтеше и заглушаваше всичко останало?
	— Спокойно… — повтори той и забелязвайки състоянието ми, извади някакъв флакон и ми подаде две таблетки. — Сдъвчете ги. Помага.
	Докато дъвчех таблетките, мъжът измъкна от колана си уоки-токи и от устата му се изля поток къси изречения. Разбрах единствено, че след малко ще дойде спасителна група.
	— Моля всички да останат по места — заповяда екскурзоводът. — След малко моите колеги ще са тук и ще бъдете изведени на повърхността. Не мърдайте в радиус от два метра, ако обичате. Един инцидент е достатъчен.
	Повечето насядаха по острите камъни наоколо и замърмориха недоволно. Усетих, че краката не ме държат. Клаустрофобията бе отлетяла и на нейно място се настани всеобхватен, изпепеляващ, конкретен ужас.
	Какво е станало с Ина? Как е възможно да се загуби?
	След четвърт час бях напълно вцепенен. Не отделях поглед от острите като шипове скални израстъци в дъното на пропастта пред мен. Виждах тялото й там долу, разчекнато между копията на сталактитите, премазано, потънало в кръв и повтарях като мантра: господи, спаси я… господи, спаси я… спаси я, господи… господи, спаси я…
	Екскурзоводът държеше връзка по уоки-токито със спасителната група.
	След половин час те бяха при нас — седем едри мъже с въжета около кръста, малки секири, скоби и всякакви алпинистки съоръжения.
	Екскурзоводът пое с групата туристи и ме прикани да тръгна с тях.
	— Оставам тук — отвърнах.
	— Невъзможно, сеньор. Трябва да излезете с нас. Прекалено е опасно, а както сам знаете, здравето не ви позволява да останете повече в пещерата.
	— Нищо ми няма. Ще остана с колегите ви. — Бях готов да споря, да протестирам, да се сбия, ако се налагаше, но на никаква цена не исках да изляза навън без Ина, жива или мъртва.
	— Абсолютно забранено. — В гласа му прозвучаха враждебни нотки. — И бездруго се създаде неприятна ситуация. Господата са от „Гвардия цивил“. Те самите ще ви кажат…
	— Остави го, Алфонсо — прекъсна го едър, мустакат мъж, който бе приклекнал и стягаше грубите си, алпинистки обувки. — Ще го взема с мен. Може да помогне.
	Той повдигна рамене и поведе групата си.
	— Сега ние с вас тръгваме назад — каза мустакатият. — Искам да се опитате да си припомните пътя, по който сте минали.
	Колегите му се пръснаха в различни посоки, а ние се върнахме назад. До известно време се промъквахме през ниския тунел, но когато стигнахме може би на пет минути от концертната зала, се оказахме на миниатюрна площадка. От там пътят поемаше в три посоки.
	Тръгнах по най-крайната вдясно. Нямах никакви спомени. С всяка измината крачка страхът ми се превръщаше в паника, а паниката — в отчаяние. Боже господи, защо дойдохме въобще на този проклет остров? Дали ще я видя отново… жива? Какво ще стане с мен, ако нещо й се е случило?
	— От тук на там пътят е сляп. — Мустакатият спря. — Трябва да се връщаме.
	След безкрайно много време стигнахме отново до площадката и поехме по средния път.
	Отначало вървяхме изправени. После пътеката започна да става все по-тясна и таванът се сниши. От двете страни се появиха пропасти.
	— Тук е забранено за туристи — обясни спътникът ми. — Минете зад мен.
	Сменихме си местата и той започна бавно и опипом да пристъпва крачка по крачка. Аз го следвах. Стори ми се, че се движим така цяла вечност. Зъберите наоколо и отстрани приличаха на чудовищни уреди за изтезания, създадени от нечия демонична фантазия.
	Внезапно ниският таван над главата ми сякаш излетя нагоре и ние попаднахме в гигантска зала с мащабите на катедралата „Свети Петър“ в Рим.
	Тогава я видяхме.


	Тя седеше неподвижно на земята, пред ръба на една дълбока пропаст, чиито размери се губеха в дъното на страховитото пространство.
	— Ина… — повиках я тихо, не вярвайки на очите си. Спътникът ми се закова на място и ме хвана за рамото, да не продължавам.
	Тя бавно вдигна глава.
	— Чарли. — Гласът й бе равен и някак изпразнен от звук. — Вземи едно камъче й го хвърли тук.
	Бавно се наведох, вдигнах от земята камък и го запратих в пропастта. В същия миг се чу едно „пльок!“ — отекна като изстрел в нечовешката тишина и пространството пред Ина закипя и се загърчи като живо.


	Не бе пропаст.
	Бе огромно подземно езеро с абсолютно неподвижна повърхност, което отразяваше с прецизността на кристално огледало високия таван на пещерата и създаваше илюзията за главоломна дълбочина.
	Приближихме се бавно и аз я повдигнах внимателно под мишниците. Лицето и бе бяло като маска, а очите й имаха наситено виолетов цвят. Ако не я държах прилепена до мен, щеше да се срути на земята.


	Когато излязохме най-накрая от пещерата, Ина почти бе дошла на себе си, но все още бе като онемяла.
	Вън ни чакаше тълпа любопитни. Те избухнаха в овации, като видяха, че излизаме живи и здрави. Мустакатият бе съобщил на колегите си за щастливия изход на инцидента и те вече седяха в паркирания пред входа микробус на „Гвардия цивил“.
	— Имате ли нужда от медицинска помощ? — обърна се той към мен.
	— Не. Не знам как да се отблагодаря за помощта ви.
	— Моля ви. Често ни се случва. Да ви откараме до болницата?
	— Благодаря — отрони Ина. — Съжалявам, че ви създадох неприятности.
	— Такава красива мучача като вас, е длъжна да ги създава — галантно отвърна той.
	Качи се в микробуса, махна за поздрав и шофьорът даде газ.


	Отведох я до колата. Настаних я до шофьорското място. Запалихме цигари. Ръцете ми все още трепереха. Не знаех как да откарам колата до бунгалото.
	— Беше хубаво, Чарли — внезапно каза тя. Гласът й все още бе равен и пуст, сякаш говореше насън. — Седях пред езерото и нямах представа за хода на времето. Не бях аз. Нямах мисли. Слух. Обоняние, чувства. Нито пък си спомнях език и думи. Сега знам какво изпитват онези прозрачни създания. Това е извън щастието, Чарли. Това е нирвана.
	Хвърлих недопушената цигара през отвореното стъкло. Натиснах педала на газта. Колата направи остър завой и излезе на шосето.


	През останалите дни от престоя ни в Ланзароте не отворихме дума за случката в пещерата. Не я попитах изгубила ли се е, или нарочно изостана от групата и от мен. Нито как е попаднала на брега на езерото бездна, нито дали си е давала сметка какво ще предизвика изчезването й в мен.
	Но все още думите на Кристоф кънтяха в главата ми в най-неочакван час и на най-неподозирано място. Изпречваха се срещу мен като преследвачи пред беглец. Навеждаха се над съня ми нощем и над разсеяните ми мисли денем. Пречеха ми да се отпусна и да се наслаждавам на късата седмица в дивия, отчайващо красив остров.
	„Нейният джаз се вихри на светлинни години от слънцето, храни се със студени звезди и пие леден мрак.“
	През следващите дни обикаляхме Ланзароте, излежавахме се в прелестните заливчета на южната му част и на Плайас де Папагайо — папагалските плажове, с горещи, бронзови пясъци и бистро зелена вода. Обядвахме и вечеряхме в романтични крайморски кръчми или пък Ина обикаляше бутиците, докато аз се припичах на шезлонга на терасата пред бунгалото и отпивах от леденото уиски.
	Посетихме къщата на Сезар Манрике — най-известният художник на Канарските острови, приятел на Пикасо и Хуан Миро, в която имаше великолепна сбирка от негови и техни картини.
	Последната вечер прекарахме в столицата Арецифе — замечтано градче на брега на Атлантика, потънало в зеленина, с ниски сгради в колониален стил и модерни галерии, клубове и заведения.
	В един от клубовете даваше концерт американския джаз китарист Джон Скофийлд. Не го бях слушал на живо, въпреки че на няколко пъти гостува в „Квазимодо“.
	И двамата с Ина бяхме единодушни, че това ще бъде прекрасен завършек на седмицата.
	Скофийлд бе темпераментен, брадат плешивец. Междувременно витаеше във върховната лига на световните китаристи. Тонът му бе невероятно нежен и пеещ, а мелодичните му хрумвания, базирани на октавни паралели, напомняха техниката на Вес Монтгомъри, въпреки че стилът му като цяло идваше от джем рок сцената на Щатите. Доколкото успях да се ориентирам, малобройната публика се състоеше в по-голямата си част от професионалисти, които не прекъсваха фините му сола със снобски ръкопляскания. Наслаждавахме се с пълни шепи на великолепната техника и пълния синхрон между двете му ръце. След като изпълни по-голямата част от албума си _„I Can See Your House From Here“_, на сцената се качиха няколко местни китаристи и сешънът започна.
	Джон Скофийлд се разпалваше все повече и повече, пародираше бляскаво партньорите си, с техния обагрен от латино рок и национални елементи стил. На сцената се разрази бурна китарена схватка, в която се чувстваха реминисценции от епохалните му дуели с другата страховита фигура на американския джаз — Бил Фризел. Само че Фризел направи изненадващ завой към кънтри. Скофийлд остана най-стабилният и солиден рутиниер на американската джаз китара.
	След сешъна отидох да се запозная с него. Поканих го на едно питие.
	Джон дойде на масата, целуна шармантно ръка на Ина и й направи няколко типично музикантски, пиперливи комплимента. Бузите й се зачервиха от удоволствие. Очите й блеснаха. Тя му върна комплиментите, припомняйки му клинчовите схватки с Фризел.
	— Откъде знаете тези албуми? — вдигна изненадан вежди той. — Мислех, че извън Щатите са непознати.
	Джон пиеше плодов сок, смееше се на всяка дума, казана от Ина, и примижаваше от удоволствие, когато тя анализираше със суперлативи участието му в албума _„Star People“_ на Майлз Дейвис.
	— Ти си истински щастливец — обърна се той към мен. — Трябва да си по-добър мъж, щом тази жена е твоя. Иначе щях да ти я открадна. Пази я!
	Разделихме се малко след полунощ. На другия ден имаше две участия в Тенерифе и веднага след това — в Гран Канариа. Обеща да ни гостува в Берлин при следващото си турне, което щеше да бъде през зимата.
	Джон прегърна Ина. Целуна я в устата и по двете бузи. Обърна се към мен, вдигна палеца нагоре и намигна:
	— Пази я!
	Таксито ни докара до Коста Тегизе към един. Ина бе стегнала куфара. Самолетът за Берлин излиташе в седем.
	Отворих барчето. Налях си остатъка „G.B“.
	— Ти, разбира се, щеше да спиш тази вечер със Скофийлд, ако те беше поканил?
	Не исках да го кажа. Вече бе излязло от устата ми.
	— Ако ни беше поканил двамата с теб, да. Или ако ти го беше поканил — коригира ме тя спокойно, сваляйки презглава леката си рокля.
	— Ако го бях поканил? Или ако той ни беше поканил в хотела си? — изумих се аз. — Щеше да спиш с двама ни?
	— Какво те учудва, Чарли? Вече съм го правила. Сипи ми перно и го допълни с вода, ако обичаш.
	Сипах й перното и й подадох чашата. Тя седна върху спалнята по бикини. Погали предизвикателно с длани голите си гърди и зърната им щръкнаха. Отпи от перното, прекара бавно розовия си език по устните и ме погледна съблазнително.
	— Защо си шокиран? Американците го наричат _„One Night stand“_. Нощ на музика и удоволствие. На другата сутрин всичко е забравено. Колко такива нощи си имал? Защо не искаш да преживееш и с мен една?
	— Искам да си моя, дявол да го вземе! Само моя! Не искам да те деля.
	— Аз съм твоя. Твоя! Ти също си мой. Когато си на сцената те споделям с други — мъже и жени. Не само че не се дразня, но ми доставя удоволствие. Прави ме горда. Тук — тя потупа спалнята — е сцена. Защо не можеш да погледнеш нещата така? Сексът е джаз, Чарли! Когато престане да е джаз, мутира в гимнастика. В най-добрия случай — в кънтри. Тогава не ме интересува.
	Сексът е джаз!
	Правя го заради радостта от свободата. Заради неочакваната импровизация. Различните стилове. Виталността му. Заради партньорите, ако са на моето ниво. Всичко, за което го правиш ти. Помниш ли какво каза, когато ме посрещна на аерогарата? — да бъда такава, каквато съм. Дори ако те уязвява и ранява. И че искаш да разбереш. Не искам да те уязвявам и ранявам, Чарли. Ако ти е хубаво с мен, то е защото си намерил това, което винаги си търсил в музиката — партньор на твоето ниво. Защо искаш да крия качествата си? Ще ми изпълниш ли едно желание?
	— Казвай.
	— Съблечи се и остани, където си.
	Изпълних го.
	— Сега кажи… — Тя отмести слипа с два пръста. Оттам се подадоха розовите устни с нежната пъпка — … щеше ли да ревнуваш, ако Джон ме видеше така?
	Не отговорих. Усетих тежкото пулсиране между краката си.
	— Така… — засмя се тя без да откъсва поглед оттам. — Щеше… Но това те възбужда, нали? Виждам… Представи си, че той е с нас, гол като теб… Представи си го възбуден, колкото си и ти. Гледа ме и копнее да си вкара члена тук, вътре… — двата й пръста бавно потънаха в мокрия й отвор — … където вибрирам и звънтя… и съм мека… настроена във вашата гама… не те ли инспирира гледката? Виждаш ли как потъва в мен и излиза навън и отново потъва… и отново излиза… няма ли да се включиш в нашия дует?
	Отпусна се на леглото и се обърна по корем, без да вади пръсти от вагината си и зашепна настойчиво:
	— Ела, да станем трима… ела, да свирим както никой не е свирил досега в трио… ела да почувстваш този ритъм, ела, ела…
	Почувствах главата си замаяна. Всичко бе като насън. Наистина виждах Джон как влиза и излиза и бързах да се включа в тяхната игра. Легнах върху гърба й. Тя извади пръстите си. Члена ми сам потъна дълбоко, където беше меко, мокро и вибрираше със ситно вибрато. Ина обърна глава настрани и започна да облизва и да смуче пръстите си. Аз виждах как облизва и смуче инструмента на Джон. Гледката ме влудяваше.
	— Виждаш ли как главичката му потъва между устните ми, Чарли? Виждаш ли следите от сперма? Чуваш ли как кънтя цялата? Ела в устата ми. Изпразнете се и двамата до дъно! Искам да изпия солата ви, да ги усетя върху кожата си… ела!
	Тя го взе в уста, смучейки ту него, ту мокрите си пръсти и когато усети, че идвам, го хвана с длани като маркуч, насочвайки струите му върху езика, бузите и по гърдите си. Изливах се, изливах се, изливах, а тя размазваше млечната течност по цялото си тяло, изстисквайки последните капки на зърната си.
	Когато свърших, легнах до нея, с бумтяща глава и сърце, биещо в ритъм престо.
	— Усети ли? — попита. — Това бе трио с Джон. Как свирихме?
	— Мисля, че бях по-добър от Джон — отвърнах едва дишайки. — Вложих повече суинг в солото…
	— И двамата бяхте добри — засмя се тя. — Поне аз така го почувствах. Ако ти е харесало, може да го повторим.
	Тогава не знам защо се сетих за клубовете за двойки в Берлин и й разказах за тях. Тя слушаше с интерес. Все едно че й разказвах за различните джаз клубове и различните музиканти, които се събират да свирят джем сешън в тях.
	— Искаш ли да идем някой ден? — попита така, сякаш ставаше дума за обикновен концерт. — Не си ли любопитен какво ще се случи?
	— Не знам… Може и да съм любопитен. Но там не се събират музиканти. Няма носители на „Грами“.
	— Ние с теб сме музикантите. Да не мислиш, че преди малко свирех за Джон? Заради теб свирех, ако не си разбрал.
	— И за Джон.
	— И за Джон. Но той подаваше само ритъма. Солиращите инструменти бяхме ние, ясно?


	Заспахме така — без да се завиваме, проснати един до друг, на отворена врата.
	Луната обливаше тялото й с белите си лъчи. Засъхналите следи от моето соло проблясваха седефено по матовата й кожа. Тихият плясък на океана в брега ни люлееше и унасяше и ние плувахме в безбрежния си, синьо-зелен сън спокойно и без посока.


>
	* * *

	Минаваше полунощ, когато влязох в „Носферато“. Бяхме се уговорили с Ина да ме чака там, докато представлението в театъра свърши и мина да я взема.
	От връщането ни в Берлин бе изминала почти седмица и аз бях затънал до гуша в репетиции и представления. През това време Ина се бе превърнала в петия член на групата на Кристоф и колегите я приемаха като равна. Вече никой не се учудваше на познанията й в областта на джаза и на свободното й боравене с терминологии и стилове.
	Единствен Кристоф поддържаше едва уловима иронична дистанция, когато Кербе и Ина се впускаха в задълбочени анализи на тази или онази импровизация или обсъждаха сложни композиционни схеми.
	Тя му отговаряше със същото снизходително одобрение, ако той се прежалеше да покаже нещо повече от минимума, който твърдоглаво си бе наложил. _FORMTEXT._
	Спирос ми кимна от бара и посочи с очи към масата на музикантите. Тя седеше там пред чаша бира, отмервайки с пръсти по плота хладния пет четвърти такт на _„Take fife“_.
	Тази вечер, Кристоф & Co се бяха отдали на музиката на 50-те. Райнер имитираше почти до съвършенство академично-меланхолния тон на Пол Дезмонд, единственият от поколението на олдтаймерите, който не се бе поддал на фаталното влияние на универсалния убиец на саксофонисти, Чарли Паркър.
	Райнер нямаше проблем да имитира когото и да е. Бе си изработил с много труд и постоянство брилянтна техника и минусът му бе, че не можеше или не искаше да намери собствена индивидуалност. Това го правеше труден партньор в свободното свирене и импровизацията и го превръщаше в неандерталеца, който Ина наричаше „безсмислен виртуоз“.
	За мен бе загадка защо точно този невротичен, тантурест и ортодоксален папагал с изгризани нокти бе спечелил симпатиите и благоволението й. Тя го поощряваше с ръкопляскания и комплименти след всяко по-разчупено соло. Райнер й се отблагодаряваше с влюбени погледи и още по-смели изхвърляния, в които имаше нещо трогателно и комично.
	Така и сега — той изсвири нота по нота солото на Дезмонд. Бе го прекопирал като най-изкусен фалшификатор. Добави и десетина такта собствен коментар, звучащи като съвременни кръпки върху средновековен гоблен. Ина избухна в овации и повлече след себе си останалата публика в „Носферато“. Снобите си бяха изработили рефлекс да ръкопляскат само на местата, където тя даваше тон.
	— Ако продължаваш да го глезиш, ще развалиш групата — прошепнах на ухото й, сядайки до нея. — Ще свири каквото му скимне и Кербе ще ви убие и двамата. Имай мярка!
	— Кербе ми яде от ръката — отвърна тя самонадеяно.
	— Ще насъскам Кристоф.
	— Ще го опитомя.
	— Никога. Кристоф е мое куче.
	— А ти — мое.


	Не го бе казвала досега. Но това не пречеше да е истина. Откакто се бяхме върнали от острова, необходимостта да е винаги около мен се увеличаваше прогресивно. Усещах паника и почти физическа болка, припомняйки си грозните мигове в пещерата, когато изчезна като дъх и ме остави ужасен, обезсмислен и разтреперан.
	Стараех се да не показвам пред колегите, колко ме дразнеха и отегчаваха безкрайните репетиции и втръсналите ми изведнъж опери. Знаех ги наизуст. Нямах нужда от ноти, за да изсвиря партиите си и насън.
	Бях взел вече твърдо решение да не подавам оставка. Макар че да откажа договор с Вилхелм Кох, бе нечуван скандал, граничещ, с професионално самоубийство. В мен пареше и ме гризеше чувството, че веднъж завинаги ще се размина с неописуемата тръпка да се насладя на живота на концертиращ артист от европейски мащаб. Това обаче означаваше да не я виждам със седмици и месеци — нещо, което не можех да допусна и за миг. Самата мисъл ме парализираше. Решението взех още тогава, в пещерата. Мисля, че тя знаеше това.
	Да не говорим, че се налагаше да прекратя всякакви флиртове и ангажименти с джаза, което щеше да отвори друга пещера в живота ми. Най-накрая — бях един от малцината привилегировани щастливци от остатъците сляпа, куца и саката музикантска армия, който не трябваше да се страхува, че ще си загуби хляба в новосъздалата се ситуация на свободен пазар, чакалски капитализъм и всеяден дъмпинг.
	Не бях обсъждал с нея въпроса. Отчасти, защото договорите още не бяха пристигнали, и най-вече защото след вечерта в „Лак о’Мар“ мнението й ми беше известно.
	Ина нямаше да разбере моите аргументи. Нямаше да ги разбере и никой от онези, които свиреха в момента на сцената.
	За тях перспективата да повтарят години наред една и съща опера или един и същи концерт бе най-тежкото наказание, което можеше да се приложи към артиста. Биха предпочели хиляди пъти да свирят на улицата или в метрото, отколкото да ги затворят, макар и за три часа в кошарата с някакъв истеричен тип, размахващ под независимите им носове наглата си палка.
	Ина бе права. Бях нейно куче.
	Едва ли си даваше сметка колко нейно в действителност.


	В момента Кербе и Вили Брюкнер бяха подкарали _„In Your Oum Sweet Way“_ на Дейв Брубек.
	Кербе, който не си падаше по Брубек и всъщност се отегчаваше, свиреше с осезаемо отсъствие на суинг и спонтанност. Знак, че е на прага да изпадне в състоянието „Монк“.
	Както винаги, Вили бе на нивото на Джо Морело, който неведнъж е измъквал самият Брубек от летаргията с железните си барабани.
	Винаги съм си мислил, че ако Вили Брюкнер се бе родил в Щатите, а не в заспалото си село около Нюрнберг, щеше да остави зад себе си дори и такъв великан на ударните като Макс Роуч. Рядко се раждат свестни друмери с огромен природен талант. Самият Вили обаче нямаше никакви амбиции, освен да експериментира в кухнята си по цели дни средновековни френски рецепти _a la_ Александър Дюма и Джоакино Росини.
	Кристоф поддържаше и двамата с рутиниран и здрав ритъм на баса, но и той се отегчаваше като Кербе и обръщаше очите си към тавана, колкото пъти ми уловеше погледа.


	Усетих, че от известно време насам Ина е необичайно тиха и не прави хапливи коментари, нито пък тактува инстинктивно с крак ритъма под масата.
	Погледнах я.
	Бе притиснала длани към слепоочията, втренчена в полупразната си чаша бира.
	За миг ми мина през ума, че музиката на Брубек също й създава проблеми, но забелязах, че лицето й е побеляло до такава степен, че луничките около носа й сякаш се бяха утроили и потъмнели, а по челото й бяха избили ситни капчици пот.
	— Какво ти е? Боли ли те нещо? — усетих, че отново ме обзема познатата паника. — Искаш ли да излезем на въздух?
	Тя не отговори. Продължи да притиска уши с длани. Изглежда, че въобще не чу гласа ми.
	— Ина? — обгърнах внимателно раменете й и леко я разтърсих.
	С огромно усилие тя извърна глава към мен, та чак усетих като одраскване по епидермиса как шията й просто проскърца. Очите й бяха придобили онзи виолетов цвят, който толкова ме плашеше и озадачаваше.
	— Ч-ч-чуваш ли това?… — процеди мъчително. — Ч-ч-чуваш ли тези звуци? К-к-кой свири… така… боже мой… — тя заскърца със зъби.
	— Брубек! — изкрещях аз. — Ина, това е Брубек! Нищо повече! Какво чуваш? Нека да излезем!
	— Не… Брубек… не… Чарли… виждам двойно… четворно… в тоалетната… заведи ме…


	Скочих.
	Главата й се люшна напред. Челото й удари в масата. Част от присъстващите обърнаха глави към нас. Групата горе също усети, че нещо става. Докато я повдигах под мишници, мярнах разтревожения поглед на Райнер.
	Обърканата физиономия на Вили.
	Застиналото в гротескна усмивка лице на Кристоф.
	Чашата й падна и се счупи.
	Изневиделица Спирос се оказа до мен. Лицето му плуваше в пот.
	Изправихме я на крака. Ина се отпусна в ръцете ни. Стори ми се неочаквано тежка и това ме ужаси. Помъкнахме я към тоалетната, без да знам защо я мъкнем точно там. Краката й се тътрузеха по пода като на скъсана парцалена кукла. Зениците й се събраха в основата на носа. Тя продължаваше да скърца със зъби.
	— Епилептичка ли е? — попита Спирос, пъхтейки.
	— Не… Не знам.
	— Да няма диабет?
	— Не знам…
	— Прерови чантата й. Аз ще я заведа да се наплиска с вода. Ако има някакви лекарства там, ги донеси веднага.
	Оставих Спирос да я мъкне. Той почти я носеше на ръце.
	Чантата й бе паднала на земята. Прерових я. Нищо. Никакви флакони, никакви лекарства. Обикновените женски козметики, червила, пилички и каквото има там в една женска чанта.
	Върнах се в тоалетната. Спирос я придържаше с една ръка през кръста, с другата плискаше лицето й с вода.
	— Няма. — Гласът ми прозвуча истерично. — Никакви лекарства.
	— Това е добре. Значи не е нещо сериозно. Иди до бара. Под тезгяха има бутилка узо. Донеси я бързо.
	Донесох бутилката. Той отвинти капачката и наля в нея няколко капки. Допря я до устните й и я обърна.
	Ина се закашля. Спирос повтори същото. После още веднъж.
	Тя отвори очи. Цветът им постепенно се избистри до тъмнозелено, а зениците придобиха нормалната си големина. Объркани червеникави къдри бяха залепнали по мокрото й чело. По шията й се стичаше вода. Цялата й блуза отпред бе мокра. Тя затрепери.
	— Какво стана? — попита с тракащи зъби. — Припаднала ли съм?
	— Всичко е добре. — Спирос избърса челото й с длан. — Малко ти прилоша. При такива музиканти, нищо чудно. Ако ти бях посвирил на мойта базуки, щеше да танцуваш сега сиртаки — опита се да се пошегува гъркът.
	— Чарли? — Тя се подпря с длан на стената. Краката й още не я държаха. — Извинявай… Сигурно те уплаших. Другите разбраха ли? Страшно съжалявам…
	— Няма за какво да съжаляваш. — Плачеше ми се от благодарност, че кризата, пристъпът, припадъкът — или каквото и да бе това — отмина. — Ела да им кажем довиждане и да си тръгваме. Не трябваше да стоим до толкова късно.


	Върнахме се на масата. Групата седеше около нея. Лицата им бяха разтревожени.
	— Извинявайте, че развалих партито — гласът й още бе немощен, но тя видимо бе по-добре. — Райнер, солото ти бе превъзходно. Дай да отпия от уискито ти.
	Той побутна чашата си към нея с неловка усмивка. Стресът стържеше костите на всички ни.
	— Вили, нямаш равен. Арт Блеки ти е ученик…
	— Благодаря, сестро. Какво ти стана? Видях, като си удари главата в масата.
	— Не знам. Както слушах, изведнъж в главата ми нахлуха други звуци… Съвсем друга музика.
	— Каква? Можеш ли да я опишеш? — гласът ми прозвуча неочаквано нервно.
	— Много бързи пасажи на алт сакс, бас и барабан. Без всякаква връзка… Малко като Чарли Паркър, но не беше негова музика. Все по-силно и по-силно. Отначало звучеше само в главата ми, после в цялото тяло. В един момент, помислих, че ще ме разцепи… После не помня.


	Слушах я изтръпнал.
	Устата ми бе пресъхнала и не можех да преглътна, защото гърлото ми дереше като гласпапир.
	Тази музика и тези саксофонни пасажи щяха за малко да убият и мен на два пъти — един път на върха на вулкана и вторият — в бездните на пещерата.
	Преди да изчезне.
	Тогава тя ме попита дали ме боли глава. Виждам ли двойно.
	В началото на припадъка се оплака, че ме вижда не двойно, а четворно. Криеше ли нещо? Знаеше ли нещо, което не знам?
	Тя ли ми бе предала своята визия, или предчувствие, или предупреждение?
	Или аз на нея? Как? Чрез телепатия? Или по някакъв мистичен начин?
	Но аз не вярвам в мистика, освен в тази на музиката!
	— Случвало ли ти се е вече нещо подобно, червено петле? — Кристоф я гледаше внимателно, с пронизителните си сини очи. — Чувала ли си тази музика и друг път?
	— Не. — Тя помълча и добави: — Не съм. И въобще не съм сигурна, че беше музика. Вероятно съм направила хипертонична криза.
	— В такъв случай трябва още утре да идеш на лекар — заключи той. Всички захъмкаха и закимаха одобрително.
	— Не ми трябва лекар — раздразнено отвърна тя. — Ах, стига сте се занимавали с мен! Свършихте ли със свиренето?
	— Ще те заведа на лекар дори да се наложи да те вържа — раздразних се и аз. — Не искам още веднъж да преживявам това!
	— Чарли! Имаш утре две репетиции и представление! Кога ще ме водиш? Не можеш да отсъстваш от работа! Кой ще ме храни? Кой ще ме разкарва на околосветско пътешествие? И ще ми купи „Ролс-ройс“?
	— Тя е права, клети булгаре. — Кристоф загаси цигарата, стана и даде знак на другите. — Ще те заведа утре на лекар — обърна се той към Ина. — С буика, не с ролс. В осем сутринта съм у вас. Имам познат лекар в „Шарите“. Ще ни приеме, без да чакаме. И недей да спориш. Спори с него ако искаш цяла нощ. Аз съм лош. Хайде да посвирим още малко. Вие — той се обърна към мен съвсем делови и строг — вземате сега едно такси и се прибирате на минутата. Ако утре в осем у вас не ме чака богата закуска с шунка и сланина, Кербе ще напише писмо на твоя интендант, че в свободното си време предлагаш твърда дрога за продан във всички берлински джаз клубове. Аз лично ще му го занеса. Теб те вкарват в Моабит. Там те чукат виетнамски мафиоти, които не са и чували за Майлз Дейвис. Нея я продаваме в Амстердам. В специален публичен дом за червени петлета. Чао.


	Когато се върнахме вкъщи, Ина се съблече, падна в леглото и заспа на секундата като камък. Седях до главата й, галех я по косите и я гледах как спи и диша равно през полуотворените си устни, не можейки да се отърва от тревожното чувство за някаква надвиснала над двама ни опасност.
	Не беше само страхът от припадъка. Боже мой, всички жени припадат повече или по-малко. Но каква беше тази история с необузданата, жестока музика, която бяхме чули по един и същ начин?
	Припомних си, че тогава един висок стълб фучаща пара, който идваше от вулканичните недра, отприщи в мен слуховата илюзия за адски звуци, барабанни откоси и басово, подземно звучене и предизвика нечовешките болки, пръскащи главата. Помня и лицето й с размазани контури и как то се раздвояваше и разтрояваше пред измъчения ми поглед.
	Нямах съмнение, че Ина бе чула абсолютно същата музика и бе преживяла същите разцепващи, пронизителни болки. Но кое или какво ги бе провокирало?
	Някакъв знак отгоре ли бе това, или ние си предавахме един на друг страх и болка като сиамски близнаци?
	Цяла нощ не можах да мигна, въпреки че освен уискито взех и лексотан, към който отдавна не бях посягал.


	Събудих я половин час преди Кристоф да звънне на вратата. Закуската бе отдавна приготвена, както я поръча той. Бъркани яйца, шунка, сланина, препечени филийки и кана горещо кафе.
	Кристоф пускаше шеги и вицове, на които отговаряхме едносрично. И двамата бяхме без настроение. Аз — защото не можех да дойда в болницата заради репетицията си, тя — понеже нямаше никакво желание да ходи с Кристоф на лекар.
	— Нека да си остана вкъщи, Чарли! — бе ме помолила тя, след като взе душ и оправи тоалета си. — Не искам да ме води този човек по болници. Нямам нужда от преглед. Просто съм неразположена. На всяка жена й се случват подобни неща.
	— Дума да не става. Сама знаеш, че случката не е такава. После — какво лошо има в това да знам, че не купувам котка в чувал? Нали си спомняш — околосветски пътешествия, изхранване, гирлянди и конфети. Нека поне знам, че не те вземам на втора ръка. Искам да си стопроцентова стока. Колкото до този човек — той е моят най-близък приятел и няма да е зле, ако не се джавкате непрекъснато. Дълго време още ще се наложи да се търпите на този глобус.
	— Надявам се, да си прав — измърмори тя сухо. — Колкото до котката в чувал — няма мъж по света, който да не купува котка в чувал. Ако ще и девет години преди това да й е правил най-щателни обсервации. На десетата пак ще я купи в чувал. Жената, Чарли, е съвсем друг пол. Аз ти го казвам. И въобще — чувалът някакъв намек ли е?
	— Първо да чуя изследванията. После ще правя намеци.
	— Твоят най-близък приятел е прав. Ти си долен еснаф. Ах, Чарли, нека не ходя по лекари!
	— Пссст!
	Когато излязоха от апартамента, Кристоф се спря на вратата, обърна се и ме изгледа със съжаление.
	— Знаеш ли, клети мой булгаре, кой е най-сигурният начин да превърнеш един свестен човек в лайно?
	— Не, но ей сега ще науча — отвърнах вкиснато. Не ми се слушаха философии. — Е?
	— Да го изядеш. Без остатък. След няколко часа свестният ще е кафява, димяща, миризлива купчина. — Той се разкиска и хлопна вратата.


>
	* * *

	Както и очаквах, първият договор, който пристигна, беше подписан от Вилхелм Кох. Той предвиждаше до края на годината няколко концерта с елитните немски оркестри, плюс два записа в Норддойче Рундфунг под диригентството на Серджио Осава, два коледни и един новогодишен концерт по _ZDF_.
	Предложението надхвърляше и най-смелите очаквания и ме пращаше в първата десетка на солиращите инструменталисти в Германия.
	Като се отчисляха данъците, хонорарът стигаше за една година охолен живот в швейцарския курорт Сен Мориц, където хубавите и богатите закусваха суфле от сини канарчета.
	Единствената капка катран в супата бе, че всички дати, посочени в договора, плюс репетициите, съвпадаха с датите на представления и репетиции в театъра.
	Както обикновено се случва — от портиерната до гримьорните не остана човек, който да не научи новината и да не я предаде по безжичния телефон по-нататък — раздута, сензационна и арогантна, потресаваща във финансовите си преувеличения и обиждаща всички театрални таласъми — от заспалия на сцената хорист в предпенсионна възраст, до гастролиращите в Ковънт Гардън международни оперни звезди.
	Разбирах, че това е неизбежно, както разбирах, че не мога да направя нищо, за да го предотвратя. В театъра всеки знае всичко за другия, като се почне от цвета на долните му гащи и се свърши с марката маргарин, с която жена му приготвя бърканите яйца.
	Около мен се създаде противният ансамблов вакуум, обграждащ изстреляният от зоната към висшата лига гадняр. Колегите ми кимаха вежливо и ми се усмихваха с онези сладникави полуусмивки, предназначени да ти счупят крак, да ти извият врата и да ти забият отровно жило право в ириса на окото.
	Веднага след договора на Кох пристигнаха и тези от оркестъра на Френското радио, от Концертгебоу в Амстердам, от Лондон и Мюнхен. Всичките си приличаха с незначителни разлики в детайлите и всички до един бяха вгорчени с малката капка катран от договора на Кох.
	Който и да предпочетях — означаваше незабавна оставка, строг режим, ежедневен тренинг и никакъв джаз. Поне не така, както го бях правил досега.
	Звучи глупаво. Вместо да танцувам казачок под душа, ме обзе депресия. Да ти предлагат да изпиеш небесната синева от безценна китайска ваза и ти да се държиш, сякаш са те принудили да изгълташ кофа сок от навуща и овнешка пикня — в това има нещо неестествено.
	В дъното на всичко стоеше фактът, че всяко турне, запис и телевизионно шоу означаваше временно откъсване от Ина. Макар и за месец, макар и за десетина дни. Не исках за миг да допусна представата, че е възможно да се събудя сутрин и леглото до мен да е празно, възглавницата да не е застлана от червеникавата лава на косите й, да не чувствам дъха й по голите си гърди. Естествено, че в повечето случаи Ина можеше да ме съпровожда по разните градове, столици и концертни зали, но няма артист под небето, който да не знае, че нищо не може да ти смачка така авторитета, както убийственото присъствие на жена по всички репетиции, концерти и делови взаимоотношения с босовете. Към това се прибавят висенето по аерогарите, такситата в последния момент, хотелските стаи, предназначени само за полунощно опустошаване на минибаровете и сън като припадък… и най-важното, най-важното! — убеждението, че ако не е някъде наоколо, някъде съвсем наблизо — ужасната блокада ще се стовари неминуемо върху мен и аз отново няма да чувам абсолютния тон.
	Можех да скрия от колегите всяка депресия и да се държа така, сякаш нищо особено не се е случило.
	Но не и от Ина.
	Докато блъсках по две репетиции на ден плюс вечерно представление, гърчейки се вътрешно от невъзможността да взема решение, те обикаляха с Кристоф цяла седмица неговите фенове-медици от „Шарите“ и й правеха пълни изследвания, както бях настоял. Той идваше да я вземе рано сутрин от къщи с буика. Закусвахме и всеки поемаше по задачи.
	Късно вечер седяхме с нея във френската кръчма на ъгъла и аз изслушвах мълчаливо всички упреци и укори, които ми сипеше на главата: какъв непоправим глупак съм, как цапам ежедневието й с досадните си грижи. Бях благодарен, че нямаше нужда да говоря за моите проблеми. Търпеливо я слушах, намесвайки се от време на време с тъпото изречение, че така трябва и че съвсем скоро всичко ще се оправи.
	В края на седмицата тя тропна на масата един обемист плик пълен с рентгенови снимки, резултати от изследванията и всякакви неразбираеми документи на латински и заяви:
	— Ето чувала. Котката е вътре. Първокласна мачка. Чети, ако разбираш езика на Виргилий. Там е написана старата истина, че всички болести са от нерви. Само триперът е от любов.
	Засмях се, отместих плика и поръчах бутилка шампанско, въпреки инстинктивната ми неприязън към това питие.
	— Купувам мачката и без латинското й име. Нали знаеш, че образованието е враг на всеки инструменталист? Хайде да го отпразнуваме.
	Малкият корсиканец сервира шампанското с респект и чуруликащ фойерверк от корсикански комплименти за дамата. Вдигнах тост за здравето й и отпихме.
	— Чарли?
	— Хм?
	— Договорите са пристигнали.
	— Да.
	— Не искаш ли да говориш?
	Въздъхнах. С удоволствие бих отместил разговора за друг път, но нямаше смисъл. Рано или късно щеше да узнае решението ми. Тогава нещата със сигурност щяха да изглеждат по-зле. Ина щеше да бъде уязвена от факта, че съм я изключил отново от моята сфера. Щях да съм гузен, че съм я оставил отново да наднича зад оградата. Към това се прибавяше обстоятелството, че имах поставени срокове и всички очакваха някакъв отговор. Нямаше време за увъртане.
	Разказах й какви са условията и кой какво предлага. Споделих й съмненията и опасенията си с изключение частта, засягаща самата нея. Като свърших, усетих, че всичко, което звучи в главата ми смислено и убедително, изречено на глас, е кухо и без стойност.
	Тя дълго мълча с поглед втренчен надолу и въртейки несъзнателно чашата между пръстите си. После вдигна глава и ме погледна с онези нейни потъмняващи очи. Разбрах, че този път не бях поставил пръста си на правилното място на струната. Този път — не.
	— Нещо премълчаваш, Чарли. Всичко, което каза дотук, е валидно за друг човек, не за теб. Човекът, когото познавам и обичам… да, не ме гледай така! — това имам предвид: и обичам! — този човек не може да се затвори в черупката си. Да прегърне с две ръце столчето си в оркестрината и да не иска да го пусне на никаква цена. Този човек е наясно не само със стойността си, но и със своето значение. За какви таксита и хотелски стаи говориш, когато в замяна имаш възможността да свириш под всички небеса, на всички континенти, пред всички хора с най-добрите музиканти в този свят? С най-добрите! Чуваш ли го? Осъзнаваш ли го? На колко души е дадено да извадят своята вътрешност на показ и тя да блесне с блясък, който не е виждал и не е чувал никой досега? Така те видях и те чух и така съм те разбрала. Ти също искаш да ме разбереш, но как? Как ще разбереш каквото и да е, като говориш за тренинг, диети, режим и отказ от навици, сякаш това е най-страшният гнет за артиста? А не ужасът, че е посредствен, средна класа и няма с какво да изненада никого? По-лошо! Говориш така, като че ли въобще нямаш желание да изненадаш когото и да е. Диетите и режимите са само дребни камъчета, миниатюрни трънчета в сравнение с крайния резултат и е не само глупаво, а и позорно да се позоваваш на тях. Чарли, Чарли, Чарли! — Ина сплете пръсти и ги разтресе пред гърдите си. — Не можеш да се страхуваш от собствения си талант и да се мъчиш да го удушиш с трудов стаж и сигурна пенсия! Талантът си отмъщава. Не позволявай на страха да порасте по-голям от него. Страхът е най-гадната самота. Човек може да репетира в телефонна кабина, да яде картофени обелки, да се завива с вестник в метрото и пак да е голям артист, защото е запазил най-ценното — таланта си. Само него можеш да изгубиш, Чарли. Нищо друго не е от значение и нищо не е загуба. Така че, кажи ми каква е истинската причина.
	Случило се бе точно това, от което се опасявах. Ина бе навлязла в живота ми и бе започнала да го подрежда като икебана. Но не това беше лошото. В крайна сметка аз исках тя да присъства. Боже мой, ако не съществуваше, нямах нищо против да бъда европейски, световен, а ако се налага — и космически артист. Но как да се съчетае моето отсъствие с нейното присъствие?
	— Защо не можеш да си представиш, че талантът, за който така убедително говориш, няма необходимата сила да понесе цялата тежест на неизбежния блясък? Това автоматично означава, че не е достатъчно силен талант, не разбираш ли? Виж, Ина, аз седя достатъчно години на невзрачния стол в оркестрината, който ти е толкова ненавистен…
	— Той нямаше да ми е ненавистен, ако на него седеше друг, а не ти. Оценявам значението му, но аз те чух как свириш Моцарт отпред, на авансцената. И други те чуха.
	— Моцарт, да. И двамата знаем, че заслугата да го изсвиря точно по този начин е главно твоя. Бих могъл да го изпълня по още десетина различни начина, при това съвсем не лоши, но нито един от тях няма да се доближи и на идея до този. А ти не можеш да бъдеш навсякъде с мен, където свиря Моцарт, или Вебер, или Ото Фибих, ако щеш.
	— Разбира се, че не. Не съм талисман, нито куфар. Това ли е причината? Че няма да съм навсякъде с теб?
	— И това.
	Тя дълго ме гледа и очите й изсветляваха до нормалния си сапфирен цвят. После овлажняха. Посегна някак разсеяно през масата и ме погали по бузата.
	— Ти май наистина ме обичаш, Чарли?
	— Ако имам талант, то той се изразява точно в обичта.
	— Може би си прав. За любовта е нужен талант. Помниш ли какво ти казах? Любовта преди всичко е дълбока болка и смирение.
	— А аз ти казах, че това са клишета.
	— Сега виждаш, че не са. Значи си готов по-скоро да се откажеш от мисията си и славата, отколкото да ме загубиш?
	— Бих казал, че ти си истинската ми мисия. Музиката, която чувам, и ти, сте една и съща субстанция.
	— Никой не е правил такъв комплимент на една жена, Чарли. И въпреки това, мисля, че грешиш. Какво ще стане, ако все пак ме загубиш?
	— Като в пещерата на Ланзароте? — почувствах как тялото ми се напряга и по гърба ми се стичат струйки пот.
	— Като в пещерата на Ланзароте. Или някоя друга пещера. Там все пак ме намери. Какво ще стане, ако ме загубиш и не ме намериш?
	— Ще ида в полицията и ще те обявя за национално издирване — опитах се да се пошегувам, но тя не се засмя.
	— Само това недей да правиш, Чарли. Само това — не. Обещай ми.
	Погледнах я учудено. Какво й ставаше? Бузите й горяха, зениците се бяха свили на точици и тя имаше разстроен вид. Нещо неделикатно ли казах? После се досетих, че преди години, когато майка й напуснала семейството, бащата я обявил за национално издирване. Без всякакъв успех, както се оказало по-късно.
	— Човек може по всяко време да загуби най-скъпото — каза Ина, сякаш констатираше съвсем нормален факт. — По-добре за него е да свикне с тази мисъл, за да не се окаже неподготвен, когато се случи.
	— Казваш го, сякаш е неизбежен факт — разговорът поемаше неприятна посока. — Сякаш искаш да ми внушиш, че всеки момент можеш да изчезнеш и аз трябва да съм готов да го приема, а на всичкото отгоре и да изпитвам смирение. Ина, това някак не ти отива.
	— Послушай ме, Чарли. Подпиши договора с Кох. Ако обаче си решил да не подписваш, все едно че не сме водили този разговор. И едното, и другото нищо не променя. Нито при теб, нито при мен. Хайде да си вървим.


	Тръгнахме си, но чувството за угнетеност не ме напусна, докато стигнахме в нас. То продължаваше да ме потиска и като си легнахме и докъсно през нощта, когато тя вече спеше гушната в мен и с глава на рамото ми.
	Заспах неспокоен и повърхностен сън, от който внезапно ме изтръгна силно хлипане. Изправих се в леглото и видях в сутрешния мрак Ина. Превиваше се на рамката на спалнята и ридаеше така отчаяно, че изпитах истински потрес. Раменете й се тресяха и тя плачеше сърцераздирателно. В първия момент ми хрумна абсолютно нелепата мисъл, че аз съм причината за тази криза с отказа ми да подпиша договора на Кох.
	„Не… не… не… не…“ — повтаряше Ина, захлупила лице на коленете, и аз разбрах, че това е сомнамбулен плач, че тя все още се мята в лабиринта на кошмар, който я притиска между озъбените си стени, без да може да намери изхода към повърхността.
	… Ина… Ина… повтарях тихо, за да не я стресна. — Аз съм тук… спокойно… — обхванах нежно раменете й и внимателно я положих обратно в постелята.
	— Чарли? — тя опипа лицето ми, без да отвори очи, под чиито клепки още бликаха сълзи. — Чарли.
	После отпусна глава на възглавницата и заспа. Дишането й, прекъсвано от къси хлипове постепенно се успокои, а аз седях дълго време, наведен над любимото лице, заслушан в дъха й и наблюдаващ в дрезгавината на утрото, как сълзите й засъхват по бузите като срамни следи от мъчения по лицето на недоумяващо дете.
	На сутринта тя се събуди в добро настроение и без да си спомня нищичко за среднощната криза. Не й зададох въпроси, не настоях да науча какъв кошмар е сънувала и какви демони са я измъчвали насън.
	Но и досега съм убеден, че всичко, което се случи между нас по-късно, цялата ужасна безсмислица и нелепа трагедия започна тази нощ, когато я люлеех в прегръдките си и повтарях Ина… Ина… Ина… а тя не можеше да отвори очи и да види уплашеното ми и потресено лице.


	Преди да започне репетицията, се отбих при секретарката на интенданта да помоля за аудиенция.
	— На два пъти вече пита за теб! — тайнствено съобщи тя. — Кох му се обади вчера. Какво си намислил да правиш?
	Секретарката беше мой човек вече години наред и ние си вършихме взаимно малки услуги. Нямах намерение да й кажа какво съм намислил да правя, защото в следващите пет минути думите ми щяха да станат достояние на целия театър. Новината бе луксозна и така или иначе щеше да се разпространи като огън в прерията, но Стария имаше предимство. Затова вдигнах само рамене и пуснах една неопределена усмивка. Тя сви устни, измъкна се зад бюрото и потъна в покоите на интенданта.
	След малко излезе оттам и кимна сухо:
	— Можеш да влезеш. Очакват те.
	— Репетицията започва след десет минути…
	Тя отново сви устни. Бе засегната сериозно.
	Стария ме чакаше, разперил ръце на бюрото си като истински лъв. Гривата му хвърчеше на всички страни — знак, че е в лошо настроение.
	— Сядай! — той кимна към дивана срещу него, минавайки направо на „ти“. Също лош знак. — Кафе? Сок? Уиски? Водка? Със или без минерална вода?
	Това пък вече бяха заяждания. Познаваше навиците на всеки член на театъра, от сценичния работник до примадоната и не пропускаше да го подчертае, за да покаже на чия страна е силата.
	— Хер интендант, репетицията?
	— Една репетиция повече или по-малко. Какво значение има за теб?
	Ясно. Кох му е съобщил, че предлага такива условия, че ще ми бъде невъзможно да откажа. Стария ме бе отписал.
	Извадих от джоба си договора и го разстлах на бюрото му. После се пресегнах безцеремонно, извадих от малкия му джоб златния му „Паркер“ и докато той ме гледаше невярващо с паднала челюст и порозовяващи бузи, начертах един голям, дебел кръст върху неотразимото предложение на Кох.
	Той ту сваляше поглед към парчето хартия, ту го вдигаше към лицето ми и когато тази пантомима стана досадна, скочи изведнъж от античното си кресло и най-неочаквано изкрещя като обезумял запалянко, чийто отбор е вкарал победния гол в последната секунда на мача:
	— Ю-хей!!!
	Сега пък бе мой ред да ми падне челюстта.
	Стария ме изгледа строго, прекара пръстите на здравата ръка през гривата си, постави сакатата зад гърба и придоби обичайния си вид на мишелов.
	— Какво си ме зяпнал? Не си ли виждал щастлив интендант? Марш в кошарата! Репетицията започва!
	Тъкмо излизах облекчен, че всичко е минало толкова леко, когато той отново ме спря:
	— Ти, разбира се, си даваш сметка какво удоволствие за мен е, да натрия носа на онзи надут пуяк, Кох? Аз от своя страна си давам сметка какво означава за теб да отбиеш такова предложение. Защо го правиш?
	Известно време се гледахме право в очите и когато мълчанието започна да натежава, той първи отклони поглед и измърмори:
	— Добре, добре. Не е моя работа. Във всеки случай, благодаря за решението ти. Моите предложения остават в сила.


	Така или иначе още в паузата всички бяха научили, че съм направил невъзможното и съм отбил най-шеметната оферта, правена някога на музикант от този оркестър. Вместо да се разсее, вакуумът стана още по-плътен. Сега пък трябваше да бъда мразен, защото съм се осмелил да отбия предложение на великия Кох, което имаше еквивалент на заповед. Какво щях да получа в ответ? С какво са ме съблазнили?
	А-ха, камерен музикант на четирийсет години? Не е ли нахалство това?
	Каквото и да правиш, както и да се извъртиш — на театралния народ не може да се угоди. Половината ме смятаха за глупак, другата половина — за хитрец, а всички вкупом — за неспасяем случай.
	— Бях сигурен, че ще си тръгнеш — призна ми Ханс Гютингер. Той бе единственият, който щеше да спечели от мойта оставка, защото първият пулт тогава му принадлежеше по право. — Дано да си премислил всичко. Лично аз съм доволен, че оставаш при нас. Кой знае какъв идиот щеше да ми се натресе на главата…
	Сигурен бях, че въпреки всичко Ханс е доволен, защото се разбирахме добре и даже си мисля, че му бях слабост. Бе стабилен втори кларинет и ако не беше лишен от всякакви амбиции като Вили Брюкнер, спокойно можеше да бъде и много добър първи. Когато ме мързеше да поемам внезапни ангажименти за болни колеги, аз често му пусках по някое турне и Ханс бе напълно щастлив.


	С Ина не отворихме повече дума за договорите. Избягвахме дипломатично темата и нещата вървяха чудесно. Даже по едно време реших, че тя напълно е забравила късото ми интермецо в света на елитарното изкуство.
	Купихме по неин избор на втора ръка един фолксваген бръмбар, кабриолет. Боядисахме го в цвета на косите й и тя обикаляше с него по цял ден Берлин, когато имах ангажименти в театъра и не можех да я придружавам. След месец познаваше града не по-зле от мен. Знаеше в кой турски магазин плодовете са пресни, при кой месар стоката е на най-изгодни цени и на кой базар са пуснали компактдискове на намалени цени.
	Ако имах вечер представление, обикаляше джаз клубовете сама или с Райнер, който продължаваше да я обожава, а аз продължавах да се забавлявам със странната им дружба. Не след дълго берлинската джаз сцена й стана толкова ясна, колкото и софийската, въпреки че бе неизмеримо по-богата и по-разнолика. Колегите я възприеха като постоянно присъствие и „моята лейди“ и се държаха с нея с респект и уважение. Ако един джазов музикант мрази нещо, то това са снобите, дрънкащи за джаз. Ако уважава някой извън себе си — това е истинският ценител.
	Ина бе повече от истински ценител и бе успяла да го внуши дори и на най-подозрителните мизантропи, като Манфред Зеке например.
	Между двамата се бе разиграла следната сценка, която Кристоф и Райнер ми разказаха на другия ден, заливайки се от смях и с най-голямо удоволствие.
	Зеке свирел с някакъв сборен състав в _„Get Back“_ на „Кант щрасе“ — клуб, където се изпълнява предимно свободен джаз. Това, разбира се, било вече основание проклетникът да тормози публиката, състояща се в по-голямата си част от отчаяни сноби с най-непоносими стандарти като „Сантиментално пътешествие“ и „Сините канарчета“. Вероятно се е надявал някой да протестира и Зеке да се сбие с него.
	Когато Ина влязла с Кристоф и Райнер, той се опулил, надул сакса и излял от него с цел да ги ядоса водопад от безсмислени звуци. Снобите обаче ги възприели като фрий. Избухнали френетични овации. Ина изчакала да свършат и в настъпилата тишина произнесла ясно и високо: _„Bull Shit“_.
	Просълзеният Зеке слязъл от подиума и когато всички очаквали изтръпнали и примижали да я прегази — Зеке паднал пред Ина на колене и зацелувал и двете й ръце. После се изправил и обявил всички присъстващи, освен нея за простаци. Свирил два часа без пауза най-оригинален фрий, но вече никой не смеел да ръкопляска. Зеке бил на седмото небе.


	Когато се случваше да се съберат два-три свободни дни накуп, правехме къси пътешествия. Първия път летяхме до Венеция. За мен в този сезон тя бе просто непоносима, но за Ина — истинско откровение. Обиколихме двореца на Доджите, снимахме се на „Сан Марко“, въздъхнахме на мостчето на въздишките и, разбира се, се возихме на гондола, чийто гондолиер обаче не пееше канцонети и това бе единственият ни случай, който наруши шаблона на венецианското ни преживяване.
	Другия път заминахме за Париж. Отседнахме в хотел „Волтер“ на булевард „Волтер“, на две крачки от „Пер Лашез“ и Бастилията. Вечеряхме в едно от безбройните пакистански ресторантчета на рю „Шмен дьо Фер“ и цяла нощ, кръстосвахме Париж надлъж и шир, смесени с веселата тълпа туристи от цял свят. Показах й Латинския квартал с църквата, на чиято каменна пейка е седял преди петстотин години Франсоа Вийон. Пихме ирландска бира в кръчмата на Джойс и уиски в „Ла Купол“, където е киснел Хемингуей. Заведох я в музея „Орсе“ да види автопортрета на Ван Гог с отрязано ухо и й разказах, че в публичния дом в Арл, където е влизал често в края на дивия си живот, са му викали „Фу Ру“ — „Рижия луд“, защото е бил червенокос като нея. Това не й хареса. Нито пък портрета. Обиколихме „Плас Пигал“ в напразно очакване да видим проститутки, бяхме на Монмартр и Сакре Кьор и навсякъде, където човек може да бъде в Париж за три дни.	Последните часове от престоя си прекарахме в Пер Лашез, където поднесохме цветя на гроба на Росини и Шопен, въпреки че не бяха писали нищо нито за кларинет, нито за алт саксофон.
	Когато се върнахме в Берлин, беше паднал първият сняг и аз се сетих, че разрешителното за пребиваване на Ина изтича след няколко дни.
	Бе време да припомня на господин интенданта щедрото му предложение.
	— Но, Чарли! Бих могла да замина за десетина дни до София и да се върна отново! — възпротиви се Ина. — Какво да правя в рекламния отдел на театъра? Та аз не знам езика.
	— Не можеш. Според закона трябва да минат шест месеца, за да получиш отново правото да се върнеш в Берлин.
	— Шест месеца? Имам чувството, че съм стояла тук цяла година.
	— Да разбирам ли, че вече ти е писнало и от града и от мен?
	— Глупости. — Тя се засмя и галено ме плесна — Разбирай, че така свикнах с всичко тук, че не мога да си представя да отсъствам шест месеца.
	— Остави го на мен.
	Поисках от секретарката аудиенция при интенданта и той ми определи среща на следващия ден. Добър знак. Прие ме в десет сутринта и аз се появих облечен в „Армани“, моята придобивка от Венеция.
	Стария бе суетен и аз знаех, че това ще му направи добро впечатление.
	Минута след като влязох в кабинета, секретарката нахлу и объркано съобщи, че двама представители на културния сенат към град Берлин молят за спешна и непредвидена среща. Отначало Стария реши да избухне, но се размисли и каза:
	— Почакай ме тук. Ще ги приема при артистичния директор. Няма да продължи дълго.


	Докато го чаках да се върне, разглеждах кабинета му, който винаги ме е удивлявал като интериор, отразяващ характера на своя притежател.
	Това бе кабинет на човек едновременно деликатен и властен, с тънък усет към красивото и силов подход към съчетанията.
	В двата ъгъла до вратата бяха изправени един великолепен стенен часовник от средата на седемнайсети век, махагон с изящни фризове и елегантни рококо крачета и съответно един класически бюст на диктатор от елинската епоха, рядко и скъпо копие.


	Да вземем стола му например, от който току-що бе станал.
	Той олицетворяваше най-добрите образци на английското рококо и същевременно намекваше за стила в двора на Людовик XV, със заоблените С-образни облегалки за ръцете, тапицирани с оригинална зелена батиста, с мотиви на букови листи. Те се повтаряха в горната част на четирите крака, преливайки нежно в тайнствена охлювна форма в долната им част.
	Галантно извитите царги бяха украсени също с листни мотиви, един централен кабошон и всякакви рокайе-варианти, изпълнени като висок релеф.
	Строгата форма на седалката се явяваше обратен полюс на разхитителния позлатен долен джонгал.
	Този стол принадлежеше към благородната група на една дузина негови роднини, създадени някъде в средата на седемнайсети век, и първоначалната му родина бе Ръдинг парк при Йорк.
	Сега бе натурализиран берлинчанин като мен и ние служехме на един и същи човек.
	Това бе стол за интимни разговори тет-а-тет в затъмнените ъгли на светски салон и стол за тънки интриги с непредвидими последствия в студени, сводести зали.
	Стол за възвишени идеи от общочовешки характер и стол за коварни мисли в потайни часове.
	На такъв стол можеше да се напише „Фауст“ на Гьоте и същевременно внезапна заповед за уволнение.
	От височината на такъв стол можеха да се скандират заповеди с характер на ултиматуми, укази и закони, които да разклатят крехката стабилност на Европа и да причинят ураган от страсти и дълбоки конфликти.
	Същевременно седналият на него би могъл спокойно да угасне, отправяйки една последна и необикновено мъдра дума към човечеството — дума-ключ, за неговото спасение.


	Ето на такъв стол си търкаше задника Стария, който в този момент влезе, хлопна вратата, тръшна се на него и изпухтя:
	— На онзи мухльо от културния сенат — той посочи с пръст към тавана — му е хрумнало, представи си само, да затвори театъра, за да спести средства на столичния бюджет. Моите шпиони току-що ми го донесоха.
	Прав бях за интригите. Въпреки че в случая не се провеждаха от изходната точка на стола, като база.
	— Не могат да затворят театър на двеста и петдесет години — прозвуча наивно и Стария ме изгледа със снизхождение:
	— Те могат да затворят и Хеопсовата пирамида, ако им се водеше под отчет. Но не и докато аз съм интендант тук. Може да нямам връзките на Кох, но все някакви имам. Апропо — Кох. Казвай, за какво си дошъл да ме изнудваш. И не забравяй, че в този театър изнудвам единствено аз.
	— Дойдох само да ви припомня, че когато ставаше дума за договора с Кох и другите, вие ми пуснахте въдицата, че можете да назначите моята… хм, моята позната в рекламния отдел. Срокът на паспорта й изтича.
	— Ах, да. Колко мило. И ти тогава се улови на въдицата. Но за добро или лошо, Гюнтер Вайндих или Стария, както ме наричате, си изпълнява обещанията, въпреки че не съм ти обещавал нищо конкретно. Казах само, че мога. Би могло.
	— Споменахте нещо и за титлата „камер-музикант“
	— Стъпка по стъпка, както се казва в бокса. Много интересен спорт. Над триста и четирийсет защити и само четирийсетина нападения. Ти очевидно не си го практикувал.
	(Ах, да. Проклетият стол, на който седи!)
	— Сега да видим какво можем да направим за младата, очарователна дама — действително, разкошно създание! — без да провокираме нито властите, нито твоите колеги. Бих могъл да се обадя в службата за чужденци и да потвърдя, че е на щат при нас в срок от една година.
	— Службата ще иска да види документ, подписан от вас.
	— Мога да подпиша подобен документ, без да минава през счетоводството. След като свършиш работа, ще го унищожим. Не мога да си разреша нови назначения, нямам пари за щат, нямам пари за гости, нямам пари за нищо. Това удовлетворява ли те?
	— Като начало — да.
	— Ти май си се занимавал с бокс все пак, а? — Стария присви очи. — Ах, да не забравя. По Коледа са предвидени два концерта с теб и твоя Моцарт в провинцията. Извън договора ти са, но няма да бъдат заплатени. Възражения?
	— Това е изнудване!
	— Правилно наблюдение. А кой има право да изнудва в този театър? Хайде, марш. Достатъчно време ми загуби.


	След два дни отидохме с Ина в службата за чужденци, където формалностите по уреждането на паспорта й траеха точно половин час. Стария си удържа на думата.
	Решихме да отпразнуваме събитието вкъщи. Още си спомням, че денят бе понеделник — ден, в който в театъра, по принцип няма представления.
	Купихме от близкия супер водка „Абсолют“, доматен сок, пушена сьомга, черен хайвер и всякакви рибени салати с майонеза и лимони. Не знам защо бяхме решили, че трябва да почетем събитието по руски.
	Почетохме го по руски, защото от възбудата или кой знае от какво много бързо ни хвана.
	Бяхме пуснали по уредбата „Махавишну“ с Джон Маклолин и аз си спомних за последното турне в Амстердам. Участвах в квартет с Кристоф, Тони Оксли и феноменалния младок Данило Перез от Панама на пианото, който имаше зад гърба си вече записи с Дизи Джилеспи и Пакито Д’ивера.
	От своя страна Тони Оксли — един от основателите на европейския фрий стил, бе свирил със същия Джон Маклолин. По време на купона се създаде страхотна атмосфера от елементи на рок джаз, фрий и латино модели. Така бяхме инспирирани с Кристоф, че като приключихме на сцената, се забихме в някакъв бардак за ергени и изкарахме до сутринта с дамите на заведението на водка и джойнт.
	От същия този бардак си бях донесъл няколко цигари с марихуана и сега предложих на Ина да изпушим по една.
	Тя, която бе изключително възприемчива към всичко ново и непознато, се съгласи с възторг.
	Марихуаната по принцип е невинно удоволствие и се предлага свободно в страни като Холандия, но не е много умно да се съчетава с алкохол. Не че ще ти се случи кой знае какво, но мозъкът ти започва да работи на бързи обороти, всички задръжки падат и ако природата ти е отсъдила заешки характер, ти изведнъж решаваш, че си лъв.
	Не бях голям почитател на марихуаната. По време на турнетата в края на осемдесетте по-често смъркахме кокс, защото кокса зарежда енергията с динамит, звуците стават релефни и импровизациите — гениални, след което те напада прочутото състояние „посткоитална меланхолия“.
	В последните години все по-рядко посягахме към кокса и все по-често към плодовите сокове, обхванати от основателното подозрение, че само ние усещаме импровизациите си гениални.
	Както и да е, но сега разрових шкафчето, в което държах трофеи и сувенири и намерих четирите марихуани.
	Обясних на Ина как да инхалира белодробно и да задържа дима. След малко тя смъркаше като истински джънки от Бомбай.
	На първата цигара още твърдеше, че не усеща никакво въздействие. Забелязах обаче, че зениците й бяха изпълнили ириса. Мойте сигурно също.
	Към средата на втората вече и двамата се заливахме от безпричинен смях и всичко ни се струваше комично — от крака на масичката, на който пусках ръка, защото ми се виждаше необичайно секси, до тръбата на парното, нея пък Ина намираше секси.
	Разказах й за турнето в Амстердам с Тони Оксли. Предадох й много картинно сешъна с холандските колеги и стигнах до бардака, в който двамата с Кристоф отреагирахме напрежението.
	Тя искаше да научи подробности. Колко са били дамите? Пет? Шест? Дузина? Руси ли бяха? Брюнетки? Имало ли е червенокоси като нея? С колко наведнъж съм бил?
	Подробностите внезапно се бяха появили в съзнанието ми, детайлни, ярки и ясни — разказвах с вдъхновение, все едно че изграждам соло на сцената.
	— Чарли — каза поруменялата Ина, когато свърших импровизацията. — И аз искам да изпитам подобно нещо. Заведи ме в клуб за двойки. Помниш ли триото с Джон? Тогава ми разказа за този клуб. Искам да ме заведеш.
	— Окей — приех великодушно. — Някой ден ще идем. Обещавам ти.
	— Не някой ден! Сега.
	— Сега ли?
	— Защо не? Не си ли в подходящо настроение? На мен ми се лети. Като протегна ръка — тя я протегна и ме хвана за чатала, — виждам ръката си като път, по който мога да тръгна и да ида чак в Адис Абеба. Ти бил ли си в Адис Абеба? О, Чарли, ставай! Хайде да ходим в този клуб!
	— Добре. — Станах, изпитвайки познатото чувство на мощ и лекота. — Отиваме. Трябва да облечеш нещо еротично. Прозрачен сутиен, прозиращи бикини и така нататък.
	— Ти си глупак, Чарли. Виждал ли си ме в сутиен и слип, които да не са еротични? Или вече не ти действам?
	Не се качихме на бръмбара, защото рефлексите и на двама ни бяха мамещи. Взехме такси от стоянката под нас и то ни закара до „Перлебергер щрасе“ в Моабит, чийто адрес знаех от рекламите по телевизията. С всяка изминала минута чувството на широта, мощ и сила, предизвикано в мен от комбинацията водка-джойнт се увеличаваше. Знаех, че ще ме държи поне няколко часа и това ме правеше щастлив и сигурен.
	Позвънихме на вратата. Съдържателката-котка се появи във воалите и нищо под тях.
	— Ау! — възкликна тя, като видя Ина. — Каква красавица! Госпожо, с абсолютна сигурност ще бъдете кралицата на вечерта. Добре дошли, добре дошли! Запознати ли сте с различните помещения в нашия етаблисман? Не? Тогава, позволете да ви разведа навсякъде.
	Собственичката на клуба ни показа киното, в което седяха две двойки, бара и малкия ресторант, пълен с полуголи и развеселени мъже и жени. Щом се появихме, те заръкопляскаха. Заведе ни и в ритуалната зала и поляната, описвайки подробно предназначението на всяко помещение.
	— А сега — плесна ръце тя, след като приключи обиколката — предлагам ви да започнете от киносалона. Днес получихме особено добра колекция на „Силва филм“. После ви чакам на бара, където във ваша чест ще има екстра дринк от заведението. Приятно прекарване!
	Когато влязохме в киното, двете двойки се бяха събрали една до друга. Жените седяха на външните седалки. Мъжете разкопчаваха сутиените им. Седнахме зад тях, те се обърнаха за миг, помахаха ни и продължиха заниманията си. На екрана течеше банално порно с двама негри и руса жена.
	— Възбуден ли си? — прошепна Ина на ухото ми.
	Възбуден бях. Алкохол, съчетан с каквато и да е дрога се превръща в афродизиак. Не отговорих, но хванах ръката й и я сложих на ципа на джинсите, издут до пръсване. Жените пред нас станаха и си размениха местата. Едната бе на не повече от двайсет, с тънко кръстче и невероятни гърди, които седяха толкова изправени, че приличаха на силиконени. Другата бе на възрастта на Ина, заоблена и с меки форми и напомняше съдържателката котка. И двете бяха руси. Седнаха, наведоха глави в скутовете на мъжете и след малко оттам се разнесе същото смукане и мляскане, което се носеше и от екрана.
	Ина смъкна бавно ципа на джинсите ми, сложи длан върху слиповете и започна да ме гали. Бях превъзбуден. Исках да го извади и да го вземе в уста, като блондинките пред мен. Исках да й го вкарам независимо къде. Тя чувстваше това и нарочно увеличаваше превъзбудата ми, галейки ме само с върховете на пръстите си. Пълчища мравки хукнаха по гръбначния ми стълб. Звуците пред нас ставаха все по-интензивни. На екрана двамата негри бяха коленичили пред лицето и гърдите на жената и се изпразваха с дълги и щедри струи. Изохках тихо. Младото момиче вдигна глава и се обърна усмихнато към нас. Гърдите му се подадоха над закръглената облегалка на стола. Не бяха силиконени. От ъгълчето на устните й се стичаха бели струйки. То се облизваше.
	— Има ли проблеми при вас? Имате ли нужда от помощ?
	Протегнах ръка и обхванах в длан гърдата й. Бе топла, лепкава от спермата и хлъзгава.
	Ина извади члена ми от слиповете. Той сякаш иззвънтя, изправяйки се като пилон. Момичето започна да разкопчава копчетата на блузата й и след миг напъпилите й, необуздани от лентата на сутиена гърди, изскочиха навън — обли, пищни и светещи в полумрака, с топлата си восъчна светлина. Ина облегна глава назад и те се вирнаха към тавана. Момичето прескочи седалката, накара ме да се отместя и се наведе над нея, търкайки зърната на гърдите си върху нейните. С лявата си ръка бе обхванала влажния ми член и нежно го масажираше. Сведе глава към главата на Ина и впи устните си в нейните. Партньора й наблюдаваше сцената, галейки я по чувствените полукълба, оголени от полата, събрана на кръста й. Другата започна бързо да движи главата си в скута на мъжа. Той дишаше тежко. Накрая изохка.
	Мъжете отпред бяха свършили току-що, но аз бях пренапрегнат и тежестта в долната част на корема ми ставаше непоносима.
	Момичето, изглежда, усети това, вдигна се от Ина и ме обкрачи. Партньорът й смъкна бикините отзад, продължавайки да гали полукълбата й. Тя го изу с обувките си, яхна ме и започна полека да се смъква надолу. Бе толкова мокра, че потънах за миг до основата. След няколко движения тя се разтрепери, партньорът й вкара рязко пръст в тясната й розета, аз го почувствах през тънката стена, която ни разделяше, и тя получи грандиозен оргазъм. Люлееше я в продължение на минута.
	Стана, облече си блузата, оправи полата и си тръгна с двамата мъже.
	Русата между бедрата на Ина вдигна глава, погледна ме как стърча и се отмести от нея, като ми направи знак да заема мястото й. Опитах се да й го вкарам, но Ина завъртя глава и направи знак към русата. Тя наведе глава и членът ми потъна в устата й, през тялото на Ина, която бе вкарала пръстите на едната си ръка в цепката си, а с другата ме галеше по топките.
	Когато изригнах в устата на русата, тя отново изля всичко върху гладкия корем на Ина и го изблиза до капка.
	Излязох първи от душа и седнах на бара. След малко Ина се появи в бели, прозрачни чорапи с жартиери, прозрачни бикини, под които сластно се виеха като червени охлювчета косъмчетата на венериния хълм и лентата на сутиена, който служеше единствено да повдигне още по-високо голите й гърди. Дългите й разресани на едри вълни коси пулсираха около главата й като протуберанси. Съпровождаха я възхитени и жадни мъжки и женски погледи и аз почувствах рязко бодване под лъжичката. Кати наля тъкмо навреме чашите с шампанско и всички пиха за нашия дебют. Поръчах бутилка „Дом Периньон“. На втората чаша измамното състояние на лекота, сила и паднали бариери се върна отново.
	— Ти си кралицата на вечерта, — казах на Ина и вдигнах чашата. — Можеш да възбудиш и кроманьонец в леден блок.
	— Ревнуваш ли? — попита тя кокетно и също вдигна чашата си. — Или си възбуден?
	— И едното, и другото. — Отвърнах. — Все още не си ми дала кой знае какъв повод за ревност.
	— Няма и да ти дам. Каквото и да се случва, помни: това е само джемсешън и нищо повече. Отпусни се и свири колкото ти се свири и докато ти се свири.


	Опитвах се да се отпусна, докато се провеждаше ритуалът по посвещаването на Ина, но не можех и чувствах гняв, гледайки всички тези длани и езици, които галеха тялото й и влизаха във всички отвори. Имах чувството, че тя ги дирижира, контролира динамиката им, темпото, фразировката и отделните сола.
	После, като разбрах как се забавлява и как откликва на всяко докосване с различни нюанси, сякаш бе майсторски инструмент, който изпробват различни изпълнители, изпитах примирение.
	А когато потънахме във въртележката от голи тела на поляната и мярвах от време на време как тя докарва до екстаз и ерупция всеки член, само с няколко докосвания на пръстите и езика си, само с няколко кръгови движения на таза си, как свири едновременно на два, три и четири мануала и изтръгва звуци на изненада, на болка, на наслада, на възторг — почувствах възбудата, която ме обзема на сцената, когато там стои голям музикант, с който си предаваме един на друг ток с висок волтаж и ядрена енергия.
	Когато се върнахме вкъщи, довършихме бутилката „Абсолют“ и в главите ни все още се вихреха плътски глад, жажда и страст като тайфуни над Индийския океан.
	— Доволна ли си от сешъна? — попитах.
	— Да. А ти? Отново ли бях на квартално ниво?
	— Не. Искаш ли да идем пак?
	— Не. Вече знам всичко за този клуб. Чарли?
	— Да?
	— Мислиш ли си същото, което си мисля и аз?


	В спалнята ме накара да й завържа ръцете и краката за таблата на леглото.
	Разперена така, в четири посоки, тя създаваше едновременно впечатление за беззащитност и умопомрачителна прелъстителност.
	От разтворената й вагина бликна перлена струйка и засълзи като сок на бреза. Това ме влудяваше. От една страна ме измъчваше мисълта, че изхвърля остатъците семенна течност от всичките онези пениси — дебели и тънки, дълги и къси, влизали тази нощ вътре, а от друга — гледката бе изгарящо еротична, а главата ми — абсолютно замаяна.
	— Хайде, Чарли… — зашепна страстно Ина. — Вкарай го! Не мога да те спра, не мога да се съпротивлявам. Всеки, който влезе в стаята, може да прави с мен, каквото си иска…
	Но аз не влизах, а извадих от бюрото си пачето перо, което бях купил от дома на Гьоте във Ваймар и започнах да я галя с него по зърната на гърдите, по плоския корем, по вътрешната страна на мокрите бедра и накрая по уголемения, втвърден и потрепващ клитор. Тя се мяташе и крещеше да влизам, да влизам най-накрая, да влизам, дявол да ме вземе, само че този път бе наистина беззащитна и аз продължавах да я галя с перото от горе до долу и от долу на горе, докато от очите й рукнаха безпомощни сълзи и тазът й затрепери.
	Тогава легнах върху й, стиснах зърното на гърдата й със зъби и го загъделичках с език, завъртях другото й зърно между пръстите си и пенисът ми сам намери пътя към задъханата й вулва. И щом потъна вътре — оргазмът й затътна и заклокочи като приближаващо се земетресение. Изчаках да дойде съвсем близко. Когато я разлюля, в самия му разгар, го извадих, наведох го над широко отворената й уста и смесих моя бял потоп с нейния тъмен крясък.


>
	* * *

	Както винаги, около коледните празници Берлин се превърна в град-приказка. Дебела пелена сняг покриваше парковете и улиците и всички дървета бяха окичени с разноцветни светлини. Вечер те хвърляха отблясъците си чак до ниското, замъглено небе.
	Цялата „Ку’ Дам щрасе“ бе потънала във феерично, оранжево сияние и ние се разхождахме с Ина из коледните базари, между пъстро оцветените каручки, теглени от понита, окичени със звънчета, с които Дядо Коледа и Снежанка разхождаха рояци щастливи деца между високите коледни елхи.
	Синкаво искрящия сняг, нереалната атмосфера, тълпите развеселени и отпуснати от предстоящия празник хора, пиещи греяно вино с карамфил и плодове, похапващи на крак печено на жар глиганско месо, трупащи се около фееричните щандове с коледни подаръци. Това ни създаваше меко и меланхолно настроение, чувство за уют и принадлежност към всичко и всички.
	Купихме от пазара за елхи на „Александърплац“ малко, кокетно дръвче и Ина го украсява цял следобед.
	Навръх празника тя подреди масата със седем постни ястия и баница с късмети. На мен ми се паднаха парите и пътешествията, което ме накара да си мисля, че тя още не се е отказала от мечтите за световната слава, а на нея — здравето и любовта.
	Това кой знае защо я направи замислена и неразговорлива, но аз познавах тези състояния около празниците, когато човек неминуемо прави равносметки и започва да си мисли за преходността на нещата по простата причина че ежедневният стрес, потискащ подобни мисли, е заглъхнал за няколко дни, за да ти се стовари на главата после с двойна сила.
	Подаръкът обаче й върна доброто настроение. Бях й избрал от един бутик на „Фридрихщрасе“ разкошен дамски часовник „Картие“ и миниатюрно златно „Зипо“. Като видях искрената й радост, забравих моментално за цената им, която далеч надхвърляше нормите на приличието.
	Аз пък получих от нея разкошна вратовръзка „Ив Сен Лоран“ и веднага си я вързах на врата, въпреки че изкарах цялата Коледа по джинси и пуловер.
	Вечерта слушахме немски коледни песни. Сетих за амстердамската ни случка с Кристоф — как навремето щяхме да свирим коледни песни на сибирските шамани и й я разказах. Тя искаше да знае нещо повече за него.
	Разказах й историята със Зиглинде, от запознаването ни до финала, за мъртвоболния Ким и смъртта му, как Зиглинде попадна в лудницата, промяната в Кристоф след всички тези събития и странната му мания да си води дневници оттогава досега.
	— Ти, разбира се, също си спал със Зиглинде, нали? — попита внезапно Ина след дълго мълчание. С което буквално повтори думите на Кристоф в „Ейдж трен“!
	— Откъде ти хрумна това? — отвърнах стреснат.
	— Ах, остави! — махна нетърпеливо Ина с ръка. — По-добре ми кажи, виждал ли си я после.
	— Кога после?
	— След като е преспала тук с теб и след като си я пуснал да си тръгне сама и отчаяна.
	— Не съм я пускал да си тръгва, Ина. Просто като се събудих, нея вече я нямаше. Това е истината.
	— Трябваше да се досетиш, че ще стане така. Искам да ми обещаеш нещо. Искам да ми обещаеш, че ще я намериш и ще я посетиш, ако още е жива. Представяш ли си колко самотна може да бъде на празник като днешния? Обещай ми, Чарли!
	— Добре, обещавам — отвърнах малко ядосано. — Но и ти ми обещай, че вече няма да говорим на тази тема. Не бих искал и аз да се чувствам самотен на такъв празник.
	— Добре, няма да говорим — съгласи се тя. — Само още нещо. Знам, че Кристоф ти е приятел. Знам също така, че изпитва враждебно чувство към мен, защото мисли, че съм ти пречка по пътя и във вашето приятелство. Няма как да е другояче след историята със Зиглинде. Не ми е приятно да се чувствам като в някакъв нелеп любовен триъгълник. Постарай се да го убедиш, че не съм Зиглинде. Ако въобще е възможно.
	— Но това съвсем не е така, мила. Кристоф те смята за велик музикант. Знаеш ли какво ми каза, като те видя за първи път? — Разказах й определението на Кристоф за нейния джаз.
	— Твоят приятел е свръхнадарен и високоинтелигентен — отвърна тя. — Което не пречи мястото му да е там, където е горката Зиглинде. Обеща ли ми, че ще я намериш?
	— Обещах. Баста.


	Коледните празници отминаха. Отминаха и двата ми концерта с оркестъра, с които ме изнуди Стария. Бях на ниво. Не като на премиерата, разбира се, защото въобще не се бях подготвял, но това го знаех само аз.


	Два-три дни преди Нова година Кристоф се обади по телефона и поиска да се видим.
	Срещнахме се в една кръчма на „Пренцлауер Берг“, която някога се пълнеше с дисиденти и революционери. По онова време те твърдяха, че са народа, а всъщност до един бяха крайни индивидуалисти.
	В това нямаше нищо лошо — на всички ни се иска от време на време да сме народ. Само че същият този народ сега си седеше мрачен вкъщи, ругаеше правителство и опозиция, прибираше си помощта за безработни и нямаше сила на света, която да го изведе отново на улицата. Къде ти! Той и в кръчмата не искаше да влезе.
	Там висяха двама-трима асоциални или както им викаха „асита“ пред чаша бира, и то само защото навън бе свил студ.
	Кристоф нахлу с ватенката си, с която ходеше облечен вече двайсет зими, и някаква скиорска шапка, нахлузена до веждите му. Под нея се стрелкаше острият му, син поглед.
	— Здрасти. — Той чукна по масата за поздрав и направи знак на полуспящия келнер да донесе две бири. — Виждам, че семейният живот ти се отразява добре.
	Бях в елегантно кожено палто и с мека шапка. Констатацията му бе чисто заяждане, защото, за разлика от всички берлински джазмени мразя да изглеждам като пролетарий и той бе свикнал с това. Като външност с него винаги сме били пълни противоположности.
	— Как изкара Коледа? — попитах, колкото да го отклоня от темата.
	— В Пиренеите. Чудно. Пукнат човек в радиус от два километра. Само вълците вият. Скали и никакъв сняг по скалите, нищо не ти мърси погледа, никой не ти ходи по яйцата. Написах есе. После ще ти разкажа.
	Сетих се, че преди две години Кристоф бе спечелил на покер в Париж от нашия приятел и колега, френския тубист Арман Тири една съборетина в Пиренеите.
	Тубата е рядък инструмент и за това Арман гостуваше непрекъснато и навсякъде по Европа. Беше слънчев французин, с чар и чувство за хумор и дълъг френски нос. Отговаряше стопроцентово на всички клишета за французите. Даже си мисля, че той нарочно загуби тогава бараката, просто за да се отърве. Като разказваше за нея, буквално се давеше от отвращение. Кристоф пък се влюби още преди да я бе видял. А когато това се случи, заяви на Арман, че е глупак като всички французи и че неслучайно французинът е ял толкова бой от немеца. При което пропусна да си спомни, че Наполеон бе тоя, който навремето отмъкна на немеца квадрилата от Бранденбургската врата.
	— Трябва ми планът ти за представления и репетиции между март и април — каза Кристоф делово. Отвори ли се работа, винаги ставаше делови. — Появиха се ангажименти. Добри ангажименти, по триста на концерт. Швейцария, Норвегия, Англия и една седмица в Щатите.
	Подсвирнах. Такова изобилие на гастроли бе направо немислимо в днешни дни. Колегите трябваше да са щастливи, ако успееха да си уредят три-четири ангажимента в месеца, а Кристоф ми говореше за пълния месец!
	— Кой организира чудото?
	— Тото Бланке и Чарли Мариано. Участваш ли?
	— Не знам, Кристоф. Съмнявам се. Не вярвам, че от театъра ще ми дадат такъв дълъг отпуск.
	— Намери заместник. Колкото и да му платиш, пак си на сметка. Освен това цял месец ще свирим заедно, представяш ли си?
	— Нали ти казвам. Не зависи от мен. Нека да проверя и пак ще се чуем. Какво ще правиш около Нова година?
	— Човече, аз ти говоря за близо десет хиляди евро в рамките на месец! А ти казваш, че не зависи от теб! Искаш ли да говоря с този или по-скоро с тази, от която зависи?
	— Ако намекваш за Ина, не е тя причината. И въобще — що за неприязън? Ирационално е.
	— Не изпитвам неприязън, клети мой булгаре. В мен няма място за неприязън. Нали ти казах, че като бях в Пиренеите, писах есе? Есето е за мен, както можеш да предположиш. Искаш ли да чуеш от какво се състоя, за да разбереш, че и ти се състоиш от същото?
	— Давай.
	— Слушай тогава. — Той поръча още две бири и втренчи в мен порцелановия си поглед. — И така, нищожно теле, аз се състоя от „А“ — дух и „Б“ — материална база. Дотук вникваш ли? Добре. Духът съществува в три подразделения — чист разум или философия, за която един булгаре няма никаква представа, чиста музика и строфи, под което ти разбираш лирика и проза, и изобразително изкуство. На духа като предпоставка му е необходим определен вид мозък, добре оросяван с кръв, какъвто е твоят, и склонен към функциониране, какъвто е моят. Духът е егоистичен, жесток, безогледен, неудържим и без всякакъв смисъл. Духът разцъфтява най-добре в бестиалните типове, в чудовищата. Той всъщност е техният начин на мислене. Ти, разбира се, не си чудовище. Духът е студен и така нататък. Дотук вникваш ли?
	— Дотук разбирам само, че в Пиренеите си се друсал с долнокачествен стаф — казах нетърпеливо. За какво ми разправяш всичко това?
	— Ще разбереш. Аз никога не се друсам с долнокачествен стаф. Стигнахме до „Б“ — материалната база. „Б“ се състои от ядене, пиене, чукане (като заместител — онаниране), сране, да се облечеш, да живееш някъде, да се почешеш, където в момента те сърби. Към горното се прибавят анимални стонове, идващи от костния мозък на гръбнака и малкия мозък, за да не забравя човек от какво произхожда. Кажи ми сега, кои са двете предпоставки за съществуването на „Б“?
	— Откъде да знам? Теорията е твоя. Може би „А“? Духът?
	Той ме изгледа с върховно презрение, изплю се на пода и разтри плюнката с изтъркания ток на обувката си от трийсетте години.
	— Не, глупако. Точно обратното! „А“ може да преживее без някои елементи на „Б“. Дори се стимулира от това. Но „Б“ може да преживее тотално без „А“ и това го доказва целокупното земно население и ти в най-голяма степен. Двете предпоставки са: първо, пари. Оставям го без коментар за човек, който не иска да се наведе в прахта и да вдигне десет хиляди евро. Втората предпоставка е едно действащо чувство за „Аза“. То обаче трябва да се изработи. Защото това, което ще намериш в себе си, ако се вгледаш в българската си вътрешност, е един потъпкван отвън, изтезаван, обезобразен и по тази причина — невротизиран „аз“, и то още от деня на твоето раждане. При това — изложен на нападенията на инстинкти от всякакъв вид. Прав ли съм?
	— Не, разбира се. Има ли значение?
	— Не, разбира се. Да продължавам ли?
	— Давай. _The Play is over._
	— Да. Номерът е да се опознаеш в границите на възможното и да се пренагласиш в рамките на дадените предпоставки. Ако успееш, в което се съмнявам, защото това е процес траещ цял живот, значи е изпълнено второто условие за „Б“. И тук, скъпи мой Данте и Петрарка, стигам до твоя действителен проблем. Любовта. Тя също спада към втората предпоставка на „Б“ като общочовешки феномен. Няма нищо общо с „А“. Изплува там като стимул, както и други дроги — алкохол, кокс, хаш. Защото, точно погледнато, ако решиш _точно да се вгледаш_, от нея не остава кой знае колко — биологичния инстинкт и функционалния нарцисизъм, т.е. любимия образ като огледало на „Аза“, удвояване, подсилване на собствената личност. Което обяснява и онова „не-ми-е-възможно-да-съм-сам“ на самотния. Истинското удоволствие се постига значи, когато са изпълнени и двете предпоставки за „Б“. Но и това не е основното. Знаеш ли какво осъзнах в Пиренеите? Между скалите, сред вълците, под луната?
	— Не, обаче съм сигурен, че е нещо фундаментално и нечовешко.
	— Подиграваш се, но не знаеш колко си прав. Фундаментално и нечовешко. Прозрях, че природата може да преживее без „А“ и без „Б“, което доказва астрономията, защото и ти, и аз, и Ина, и всички сме микроскопични случайности, дребно хрумване на вселената, кратка въздишка — и ето че сме изчезнали с цялата си неповторимост. Земята тогава е звезда като всички други — осята от кратери, камъни хвърлят дълги сенки, пясък, а отгоре бялото, тихо слънце на вечността. Амин. — Той допи бирата, погледна часовника си и стана.
	— Благодаря за компанията и вниманието. Поздрави на Ина. Ще се видим след Нова година. И помисли за турнето.
	Тръгна, стигна до вратата, замисли се за нещо и се върна обратно. Погледна ме и изведнъж разбрах, че е много, много уморен.
	— Помня дни на най-тежки депресии, студени експлозии на омраза и плачлива ревност, при най-висша продуктивност на мисълта — каза той с равен глас. — Тези дни отминаха и аз се върнах на земята. Мога да кажа, че тук всичко е осрано и създадено за пиянство. Милият дядо боже, старата цинична свиня! — Кристоф удари с юмрук по масата, хвърли двайсет евро и си тръгна.
	Останах да седя сам в кръчмата, мъчейки се да проумея — дали просто имаше нужда от слушател, или се опитваше да ми каже нещо, което не мога да разбера?


	Искаше ми се за Нова година да заминем двамата на по-уютно или поне по-топло място, отколкото беше зимният Берлин. По стара традиция обаче на трийсет и първи декември вечерта в театъра започваше празничният новогодишен бал. В него участваха всички — от портиера до интенданта.
	Тези балове, с откъси от опери, оперети, скечове и концертни пиеси за оркестър, не бяха най-доброто, което едно изискано ухо можеше да чуе, защото всички участници бяха изнервени и нетърпеливи и се свиреше, пееше и играеше през куп за грош. Публиката се състоеше изцяло от _high society_-то на Берлин, билетите бяха продадени без остатък още в края на септември, при това на безбожни цени, а сборът от приходите отиваше за благотворителни цели.
	Благородните дами и господа на столицата се събираха тази вечер във фантастично украсеното фоайе на театъра не за да се насладят на изкуство, а да демонстрират един на друг целия си блясък и великолепие и защото още на другата сутрин щяха да попаднат в новогодишната клюкарска преса с подробно описание на облеклото, марките часовници и шеметните цени на дамските бижута.
	Балът приключи точно в единадесет през нощта и всички музиканти напуснаха панически сцената, пренебрегвайки скъпите алкохоли и френското шампанско, предлагащи ни се гратис, от иначе тъй стиснатия културен сенат на град Берлин.
	Разделихме се с колегите набързо и нетърпеливо, пожелавайки си щастлив старт в Новата година, и всеки хукна към дома си.
	Бях взел куверти за „Кемпински“, което продължаваше да е най-доброто място в Берлин, за да изкара човек празника в приятна атмосфера, без да му бучи духова музика на главата и без пияни Дядо Мразовци да предлагат на жена му да изтанцуват заедно един валс.
	Изкарахме една спокойна и щастлива нощ, с изискана кухня и приемлива музика на хотелското трио, с минимум фойерверки, заря и фишеци, от които вън се тресеше целият град, сякаш въздушната артилерия на Бундесвера отговаряше на масивно вражеско нападение.
	С много целувки между глътките шампанско.
	Нямаше как да не си го поръчваме в „Кемпински“. Оберкелнерът във фрак и накъдрена бяла перука щеше да помисли иначе, че не сме на нивото му.
	Точно в дванайсет всички станахме на крака и закрещяхме „Наздраве, Нова година!“, изпразнихме чашите на екс и се запрегръщахме с публиката, при което, нямаше как да не забележа, че непознатите мъже се натискат с особено усърдие да прегръщат и целуват точно мойта дама.
	Ина отново бе перлата на вечерта и сияеше отвътре и отвън. Бе облечена в дълга, плътно прилепнала до тялото й, сребриста рокля от _„Gucci“_, купена специално за празника. Дискретно колие със скъпоценни камъни меко светеше около врата й. Върху нажежените до тъмночервено бухнали коси кокетно бе кривната малка коронка. Връчиха й я още на влизане в ресторанта.
	Когато успях и аз накрая да се вредя за първа целувка през Новата година, тя обви изящните си, седефени ръце около врата ми и ми прошепна в ухото:
	— Искам да си щастлив, Чарли. Искам да си най-щастливият мъж на земята сега, утре и докато сме заедно. Искам да си силен, умен и добър, за да се чувствам винаги така приютена и защитена, както сега. Обичам те!
	После привлече главата ми, затвори очи и ме целуна с най-дългата и щедра целувка, която някой мъж е получавал под новогодишното небе, откакто свят светува, и под очарованите овации на всички присъствайки.
	Бяхме щастливи.
	Бяхме неизмеримо и безразсъдно щастливи, като корабокрушенци, виждащи как примигва светлината на спасителния фар след дълго люшкане върху парчето дъска върху враждебните вълни.


	Три дни по-късно бомбата падна.
	И унищожи за миг всичко, което дотогава наричах мой живот.
	Още преди Нова година на тази дата бе насрочено общо събрание за всички служители на театъра.
	Все още махмурлии и недоспали от празниците, насядахме в голямата зала, очаквайки Стария да се появи на сцената, да произнесе традиционното си поздравително слово и да пусне няколко натруфени приказки, които да очертаят основната грандиозна линия на театъра в културния живот на страната и по-малките, прозаични линии — средства, спонсори и гостувания в чужбина.
	Големият полюлей светеше над главите ни и осветяваше най-делнично жълтите ни, сиви и подпухнали лица. Единственото, което ни се искаше, бе, Стария да си каже тронното слово по възможно най-краткия начин, а ние да го проспим възможно най-необезпокоявани.


	Той се появи на сцената, държейки както винаги сакатата ръка зад гърба си и ние веднага разбрахме, че нещо не е наред, защото пръстите на здравата непрекъснато разтъркваха масивния му нос — сигурен признак, че ни чакат неприятности.
	Стойката му не бе изправена, както обикновено. Раменете му бяха смъкнати и иначе скъпият му и елегантен костюм висеше на сухата фигура, като реквизит. Гюнтер Вайндих стоеше пред нас прегърбен, жълтата му грива се вееше на всички страни и от цялата му фигура се излъчваха вълни от конфузия и нещастие. На мига всички се почувствахме конфузни и нещастни, без да знаем все още причината.
	— Уважаеми колеги — започна той след цяла вечност със странно скърцащ глас. — Разрешете ми да поздравя всеки един от вас с Новата година и да му пожелая много здраве, бодрост и — преди всичко — много сила, за да приеме без тежко сътресение новината, която се налага да ви съобщя и която съм принуден да приема и аз самият.
	Целият салон се заозърта и зашушука. Учтивият дезинтерес изчезна за секунди от лицата на колегите, за да се смени от тревожно и напрегнато любопитство.
	Аз просто недоумявах какво става.
	Интендантът ни изчака да спрем и продължи:
	— Повечето от вас сигурно са чули слуховете, разнасяни от седмици в театъра. А именно че ни предстои закриване, както това вече се случи с много наши колеги в цялата страна.
	Сега вече в залата владееше тежка, ледена тишина. Всички бяхме заковали погледи в нещастната фигура отпред, която искаше да съобщи нещо ужасно и грозно се измъчваше от това.
	— Допреди седмица самият аз не желаех да обръщам сериозно внимание на тези слухове. Може би това бе моя грешка. Дължа ви извинение. Но дори и да бях обърнал, уверявам ви, че процесът не можеше да бъде спрян нито на този, нито на който и да е етап и най-малко от мен.
	И така, скъпи колеги, с които имах удоволствието да работя толкова десетилетия между тези стари, благородни стени! Натоварен съм с отвратителната мисия да ви съобщя, че от днес започва да тече законният шестмесечен срок, чрез който вашите договори се прекратяват с изтичането на този срок. Същото се отнася и до мен. Театърът се закрива.


	Докато седях потънал в креслото си, вцепенен и без да съм в състояние да проумея какви ги дрънка този тип отпред, в съзнанието ми се оформяха натрапчиво и причудливо, изплуваха като през мътна пелена, присмехулно елегантните контури на неговия стол в стил рококо, а в главата ми тракаха и се ронеха парчетии от безразборните ми мисли, какви интриги, решения и фатални новини могат да се съобщят от височината на такъв стол.
	Гюнтер Вайндих не седеше в момента на него. Той по-скоро имаше вид на купчинка нещастие, изсрана по недоразумение на тази сцена, но аз не можех да се отърва от неуместното си _deja vu_, че когато е размишлявал как да ни поднесе новината за свършека на света, е седял именно върху въпросния стол.


	— Мога само да ви уверя, че до последния момент водих една наистина неравна и предварително обречена битка с културния сенат, въпреки че уверението нито има някакво практическо значение за вас, нито пък успокоява моята съвест и намалява болката ми. Един театър на двеста и петдесет години, скъпи колеги, един свещен олтар на немската, а и на международната култура, отива в историята и заедно с него всички ние, повече или по-малко.
	Не искам да коментирам решението на господин сенатора и неговите сенаторчета. Всички вие сте наясно какво ми е мнението за тях. Знаем, че в тежки за една страна времена, първото, което полага глава върху дръвника, е културата. Остава ми само да се надявам, че повечето от вас — прекрасните музиканти, певци и инструменталисти — ще си намерят нов и по-надежден дом, където брилянтните ви артистични данни и качества да получат адекватен стимул и поле за изява. — Той, спря, пое дъх на пресекулки и продължи:
	— Добрата новина, колеги, е, че след изтичане на шестмесечния срок, всеки от вас ще получи обезщетението, предвидено в такива случаи. Сигурен съм, че никое обезщетение не може да бъде достатъчен еквивалент на това, което губим всички и за което сме отдали голяма част от живота си, но то ви принадлежи по право и не е за пренебрегване.
	Накрая искам да ви поднеса личните си извинения и огромното си съжаление, въпреки че нямам никакво участие в демонтажа на собствения ни дом. Сигурен съм, че ще продължавате да изпълнявате задълженията си със същата коректност и талант както винаги, защото вие не ги дължите на чиновниците и политиката, а на изкуството. Разрешете ми да се оттегля.
	Напълно грохналият Гюнтер Вайндих напусна сцената.
	В залата се разрази истински циклон от негодувание, протест, проклятия, ругатни, отчаяние и гняв.


	Промъквах се между редовете с пресъхнала уста, пред очите ми се виеха жълти, зелени и морави кръгове, а душата ми бе пещера на прокажени.


	Някакви колеги се мъчеха да ме спрат и въвлекат в разговор, нещо жестикулираха, нещо крещяха, нещо настояваха, но аз не чувах и не исках да чуя какво.


	Исках само да се добера до главния портал и да изляза на улицата. Разхлабих вратовръзка, разкопчах горните копчета на ризата, краката ми се преплитаха и бързах, бързах да изляза вън, където въздухът може би още не се бе свършил окончателно и бе останала, за бога! — и една глътка за мен.


	На улицата ме блъсна зимната виелица и ми напълни пазвата със сняг, но важното бе, че можех да дишам, да дишам, макар и на пресекулки, макар и с хълцания, макар да се давех, като че потъвах към дъното и гълтах хектолитри вода.


	Хлътнах в някаква кръчма, където след няколко часа отказаха да ми сервират. Пренесох се в друга. После в трета.
	Късно през нощта, след дълго скитане по улиците на този напълно непознат за мен град, налучках пътя за дома си.
	Опитах се да отворя вратата, но не можах.
	Опитах се да натисна звънеца, ала това струваше нечовешки усилия.
	После смътно си спомням, че припаднах в обятията на някаква червенокоса жена, която не познавах, и че тя настойчиво ме наричаше с име, което не бе моето.
	После милостиво дойде мракът.


>
	* * *

	От този ден нататък спомените ми за следващите шест месеца са размазани, деформирани и изтръпнали като спомени на шаран в рибарски магазин, малко преди продавачът да го извади с мрежата от аквариума и да му стовари дървения чук по главата.
	За да дойда на себе си от среднощния махмурлук, започвах сутрин с двеста грама чисто уиски, без лед и без вода. Ако имах репетиция, я изкарвах механично, често без да разбера каква симфония, опера или концерт репетирам в момента. В паузата бързах да отскоча до клуба, където удрях на крак още двеста грама за петнайсет минути, за да се избистри съзнанието ми и да не заспя на пулта.
	След репетиция свикнах да ходя в една кръчма на „Моренщрасе“. В нея се събираха безработни, социално слаби, дебели курви с избити предни зъби и всякаква измет. Там можех да се наливам до дупка с евтина водка и бира, без да съществува опасност, че келнерът ще откаже да ми сервира.
	Към три следобед се връщах вкъщи, падах на леглото и заспивах мъртвешки сън. Ако имах вечерно представление, ставах към шест, допивах уискито, вземах душ и тръгвах към театъра, дъвчейки купища ментова дъвка. Без всякакъв смисъл, разбира се, защото от всичките ми пори се излъчваше тежка миризма на алкохол и колегите отдавна бяха разбрали в какво състояние съм. Това не може да се скрие.
	За разлика от мен те се мобилизираха в общото нещастие и се опитаха да дадат отпор. Подписваха петиции до сената, до канцлера, до правителството, профсъюзът организира две-три протестни шествия по „Унтер дер Линден“ до Бранденбургската врата. В тях се включиха колеги от всички театри на Берлин, но аз знаех, че нищо няма да помогне.
	Вечер се връщах в кръчмата на аситата. Наливах се до един-два през нощта и ако можех още да ходя — се прибирах вкъщи, където Ина отдавна спеше, по криви, обиколни улички, за да не ме види никой. Ако ли не — келнерът ми викаше такси и то ме стоварваше като куфар пред входната врата.
	В цялата вселена нямаше по-прецакан, по-смачкан и по-измамен човек от мен. По-разбит. По-безнадежден. Изяден без остатък.
	Аз, който само преди няколко месеца имах възможността да се къпя в светлините на световните подиуми, да събирам овациите на най-просветената публика, да бъда съпровождан от най-добрите оркестри в света!
	Аз, когото ухажваха най-влиятелните агенти и мениджъри, диригенти и музикални фирми — бях проиграл възможностите си като най-жалък комарджия, бях се оставил да ме подведат безчувствени чиновници от типа на Стария. Гюнтер Вайндих не можеше вече да ме излъже, че не е предвиждал още тогава възможността театъра да бъде закрит и аз да остана на улицата.
	Защото, ако повечето колеги имаха все пак някаква възможност да си намерят работа в други театри — а ако се налагаше — дори и в други държави, — аз бях проиграл тази възможност с глупашкия си отказ да подпиша договор с Кох.


	Аз бях белязана овца.
	Срещу мойто име имаше ембарго и никой свестен оркестър нямаше да ме допусне дори и до конкурсен изпит. Такава бе цената на отказа ми, който се тълкуваше от всички колеги и инстанции като грандомански. А времето на гениите-грандомани отдавна бе отминало и никой не искаше да работи с такива. С мен бе свършено.


	А Ина?
	Ах, Ина.
	Тя мълчеше и гледаше с тревожни очи как затъвам все по-дълбоко и по-навътре и не можеше да направи нищо, да ме спре.
	Нямах желание за разговор, за ласки, за нежности, не исках да се споделям с никого, да виждам никого и да търпя ничие присъствие.
	Издигнах около себе си непробиваемата ограда, по-висока и по-непристъпна от всякога, а в средата й пуснах стъкления похлупак, в чийто център седях и ровех с тирбушона дъното, за да достигна още по-дълбоко дъно.
	Ина се грижеше за мен, колкото можеше.
	Обикаляше магазините, готвеше. Много често намирах в кухнята сервирана вечеря, покрита със станиол да не вехне и бутилка вино със завързана салфетка на шийката. Не се докосвах до тях. Самата мисъл за храна ми бе непоносима.
	Ина мълчеше и ходеше на пръсти в апартамента. Мълчанието й ме дразнеше повече и от перспективата да проведем елементарен разговор. Така или иначе ме дразнеха всичко и всеки, а в подтекста на нейното мълчание четях злорад укор, че тя е предвидила това, което сега се случва, но аз съм пренебрегнал предупрежденията й.
	„Дава ли си сметка защо ги пренебрегнах?“ — кипях от безсилен гняв, стискайки бутилката уиски в тъмния хол и гледайки през прозореца как отсреща ехидно просветва и угасва неоновия надпис „Имобилиен Енгевелт“ „Забравила ли е, че всичко се случи заради нея? Че тя е причина сега да не съм в Париж или Лондон, където щяха да ме носят на ръце? Как можах да си проиграя бъдещето заради тази жена, която седи сега в другата стая, чете книжка или слуша джаз, очаквайки да се оправям както мога в гадната Вавилонска кула от лайна?“


	На два или три пъти Ина се опита да ме измъкне от мойта нова кръчма. Кой знае как бе разбрала, че съм се установил. Това ме изпълни с бяс. Изгоних я с няколко едносрични думички, което предизвика одобрителното хъмкане и тупане по рамото от страна на аситата. Всяка една от разплутите курви, с татуирани бицепси и халки в ноздрите, ми бе по-добра приятелка от Ина.
	— Чарли, остави ме да ти помогна. Знам, че ти е тежко и страдаш. Нека да извървим този път заедно! Не мога да гледам как се разсипваш пред очите ми — помоли тя една нощ, когато току-що се бях върнал от бардака и безуспешно се мъчех да разкопчая балтона си пред закачалката.
	— Ах, ти искаш да вървим някъде заедно? И каква посока си избрала, мила? Нагоре? Надолу? Крайно вляво или крайно вдясно? Или да тръгнем в посока леглото?
	— Остави ме да ти помогна. — Тя се зае да разкопчава копчетата, но аз я изблъсках в ъгъла.
	— Все още нямам нужда да ми се помага. Още не съм стигнал етапа на Йоси. Помниш ли кой беше Йоси? Имаше един такъв тъп китарист, който късал струните, после ги сменял, късал, сменял и накрая рипна от седмия етаж. Или си забравила вече? Е, аз няма да рипна като Йоси. Можеш да си спестиш трогателните грижи.
	— Как можеш! — изкрещя тя. — Това е подлост!
	— Подлост? Подлост? Ти ми говориш за подлост? Аз ще ти кажа какво е подлост, мила моя! Подлост е да побъркаш един мъж, да го накараш да направи на пух и прах целия си живот и всичките си шансове заради теб и когато се качи на перваза на прозореца, теб да те няма в стаята! Ето, това е подлост! „Искам да си щастлив, искам да си здрав“ — имитирах злобно думите й със съответната гримаса. Пееше ли такива речитативи и на Йоси?
	— Престани! — изпищя Ина и затисна ушите си с длани. — Чувам я! Боже господи… онази музика… ще ми пръсне главата… — Тя започна да се смъква по стената и седна на пода, превивайки се.
	Отначало помислих, че прави театър за да ме стресне. После разбрах, че е сериозно. Изтрезнях за секунди.
	— Ина… Ина? Какво ти е? — клекнах до нея, взех я в ръце и започнах да я люлея като малко дете. Съобразих, че може би точно това не трябваше да правя и я положих да легне на пода. Тя мяташе главата си наляво-надясно, скърцаше със зъби и зениците й се бяха изкривили.
	Скочих, изтичах в кухнята, налях чаша вода, върнах се в коридора и започнах да пръскам лицето й. Сетих се как Спирос я свести с узо. Отворих барчето, взех бутилката уиски и опитах да налея алкохола между стиснатите й зъби на тънки струйки.
	— Ина? Ина! Чуваш ли ме?
	Постепенно престана да се тресе и да трепери. Дъхът й се успокои и тя отвори очи. Зениците й все още изпълваха ириса. Отмести поглед от мен и се огледа.
	— Защо лежа тук? Пак ли съм припаднала? Чарли… — под клепките й потекоха сълзи и тя задъвка устни. — Прости, че те уплаших… Ще ми помогнеш ли да си легна?
	Внимателно я вдигнах на ръце и я пренесох в нейната стая. Съблякох дрехите й и изтрих мокрите й гърди и шия с кърпа.
	— Пречи ли ти светлината? Искаш ли да я угася?
	— Да, моля. Стой при мен, не си отивай.
	— Няма. Тук съм. Ще стоя, докато искаш. От нищо не се страхувай. Утре ще те заведа на лекар.
	— Не ме води на лекар. Не искам вече. Искам ти да се оправиш. Моля те.
	— Да… Всичко ще бъде добре. Обещавам ти. Сега спи. Всичко ще бъде добре.


	Седях цяла нощ на пода до главата й, бдях над неспокойния й сън и галех лицето й, когато през него преминаваха къси и болезнени тръпки, предизвикани от кошмари.
	Гърчех се от разяждащата ме вина.
	Наричах се подлец, мръсник и неблагодарник. Обещавах на нея и на себе си, че от утре ще започна отначало. Спирам алкохола, спирам с отчаянието и тази безнадеждност. Започвам да свиря по пет часа на ден. Ще тренирам като спортист. Ще си върна формата. Впрочем тя още не е загубена, нали? — все някаква работа ще се намери. Ето, ако се стегна, заминавам на турне с Кристоф следващия месец. Нищо няма да ни липсва, Ина. Ще си намеря заместник в театъра, ще му платя. Обещавам ти. Не е толкова лесно да ме свалят на тепиха. Ще свиря навсякъде, където ме извикат. Никому няма да отказвам. Обещавам ти. Това може и да е далече от световната слава, но за нас двамата е окей. За нас двамата, които сме загубени един без друг, Ина, Ина, Ина. Обречени. Ще те заведа на лекар, ще ти намеря най-добрия специалист, но ти вече не трябва да получаваш тези гадни припадъци, хайде обещай. Вече няма да съм груб и недодялан, няма да те разочаровам и да те предизвиквам с думичка. За да не ти се случват такива ужасни неща.
	Виновен съм, Ина. Ах, колко съм виновен. Ти ми върна формата, ти ми помогна, когато бях станал за смях… Ако не беше ти, никога нямаше да изсвиря така Моцарт. Големите босове нямаше да се надпреварват да ми предлагат венчило. Само аз съм виновен за този провал. Слаб човек съм. Ти нямаш нищо общо с него. Ще видиш, че от утре съм съвсем друг. Обещавам ти. Луд съм по теб. Обещавам. Обещавам…


	На сутринта осъмнах до леглото й с глава между коленете. Когато се изправих, тялото ми изпращя като стара дъска. Главата ме цепеше жестоко. Ина спеше дълбоко и дишаше равно.
	Взех дълъг наказателен душ, обръснах се, облякох чиста риза и костюм и закусих за първи път от много време насам. После направих закуска и за нея, увих препечените филии в бяла кърпа, покрих рохкото яйце, саламите и конфитюра, за да са свежи, като стане да закуси, и й оставих бележка:
C>
	„Мила Ина, закуската е на масата. Сокът е в хладилника. Кафето е топло, кафеварката е включена. Отивам в театъра. След репетиция се връщам веднага. Ще обядваме при нашия французин. Много те обичам! Целувки.“
C$


	На репетицията бях концентриран, както от дълго време насам не съм бил. Въпреки че главата продължаваше да ми се пръска от нечовешки махмурлук. Правех се, че не виждам учудените и многозначителни погледи, които колегите си разменяха. Честно казано никак не ме интересуваха техните погледи.
	— Май че излизаш от лайната, а? — подхвърли ми добродушно Гютингер в паузата. — По едно бреме се бях уплашил за теб.
	— Май да.
	Главата продължаваше да ме цепи.


	На връщане си казах, че ще се отбия при аситата само за една бира, колкото да оправя този непоносим главобол и да си вдигна тонуса.


	През нощта двама от клошарите, с които се бях наливал цял ден, ме домъкнаха до вратата на апартамента, звъннаха и изчезнаха по стълбите надолу, както правят всички пияници по цял свят със своите приятели пияници. После нищо не си спомням.
	Нито как Ина ме е прибрала, нито как ме е съблякла, нито как ме е придържала под душа да не падна и да не си строша черепа във ваната.
	От снощните ми угризения не бе останало капчица. Когато Ина ми сервира мълчаливо (това подло мълчание!) закуската в леглото на другия ден, аз видях една непозната червенокоса жена с повехнало лице.
	Нищо особено.
	Когато ми поднесе чашата с двата разтворени аспирина, аз констатирах, че присъствието й ме дразни.
	Исках да съм сам. Сам. Сам!
	Когато се опита да ми сложи мокра кърпа на челото с отвратителна миризма на оцет, сграбчих изнервен кърпата, запратих я по нея и изкрещях, да се маха от стаята. Да се пръждоса!


	След няколко дни тя все пак успя да ме придума една вечер да идем да послушаме Райнер, Кербе, Кристоф и Вили в „Хот док джаз клуб“ на „Кайзер дам“, където свиреха тази седмица.
	Съгласих се само защото при мисълта, че ще ми се наложи да водя спор с нея, ми се повдигаше.
	Искаше да идем пеша, за да глътна малко чист въздух. Убедих я, че чистият въздух е отрова за истинския артист. Взехме такси.
	Не ми се слушаше нито Кристоф, нито този папагал Райнер, нито джаз, нито нищо. Не ме интересуваше джазът. Нито абсолютния тон. Майната му на абсолютния тон. Нищо абсолютно нямаше на този свят — нито тон, нито любов, нито секс, нито настояще, нито бъдеще. Само смъртта бе абсолютна.
	Единственият плюс на висенето в клуба бе, че можех да се наливам без угризения на съвестта, защото Ина беше с мен. Колкото искам и каквото искам. И аз се наливах.
	Групата свиреше горе нещо, не знам какво, но напомняше хард боп. Или както там се наричаше този стил.
	— Не ти ли се струва, че днес Кристоф е в особено добра форма? — предпазливо попита Ина, докато обръщах четвъртият или пети джин, няма никакво значение, джинът и без това е идиотско питие.
	— Какво му е особеното?
	— Хармоничното мислене. Хрумванията… Инвенциите…
	— Какви инвенции, дявол да го вземе? — ядосах се. — Защо говориш като някакъв вкочанен професор от консерваторията? В джаза няма инвенции. Набий си го в главата. Джазът е музика, в която няма пукната инвенция. Инвенции имат шибаните политици и готвачите в „Хилтън“. Курвите имат инвенции.
	Тя млъкна. Аз поръчах още един джин. По някое време алкохолът взе да ме отпуска. Заслушах се в музиката. Беше права, дявол да го вземе. Кристоф имаше адски добри инвенции.


	Но какво беше това? Та това съм аз! _Fuck!_ Това е моят тон, моето развиване на импровизацията, моят оригинален диалог с Кристоф и той звучи така, като че ли сме си обявили състезание по художествено произнасяне на мръсни думички! Какво правеше онзи копелдак горе? Имитира ме! Нещо по-лошо — краде ме!


	Станах ядосан, за да покажа на копелдака Райнер колко е далече от оригинала и как никоя имитация не може да се доближи и на сто метра лайна разстояние от индивидуалното хрумване.
	Той свали от шията си сакса и ухилен ми го подаде. Кристоф ми пусна четири такта време, да се почувствам добре дошъл в темата. После внезапно направи завой в паралелната гама, точно когато бях решил да се присъединя към бляскавите му инвенции.
	Тъкмо влизах в нея и тръгнах по следите му, и той модулира гениално в съвсем нова и неочаквана гама и докато се окопитя в нея и направя няколко стъпки, Кристоф се намираше в друга.


	Разбрах.
	Кристоф хладнокръвно ми предлагаше игра на стражари и апаши. Аз бях преследвачът, той — преследвания. Беше влязъл в ролята на неуловимия, остроумен тип, извън закона и извън правилата, който ми показва нос и среден пръст, колкото пъти посегна да го хвана за яката. Само че в това, което предлагаше, нямаше нищо забавно и невинно. Не бяха обикновени музикантски закачки.
	Кристоф ми обявяваше дуел. Впускаше се в опасна игра на живот и смърт, подобно на руска рулетка, и в нея един от двама ни щеше да напусне сцената завинаги.


	Стегнах се.
	От челото ми закапаха ручеи пот. Концентрирах се с цялата си професионална рутина, с която все още разполагах. Ще го пипна този бастард. Няма къде да се скрие! В края на краищата гамите, с които разполага неговият контрабас са същите, като тези вътре в тръбата на моя сакс. Да се гоним до дупка ли искаш?


	Добре!


	Кербе отдавна бе престанал да играе в драмата и участваше само символично. Вили слушаше напрегнат и реагираше болезнено на всяко внезапно отклонение от ритъма с рязък, наказателен удар по „пайста“ чинела, като шамар.


	Хлъзнах се в психиката на Кристоф и си представих в коя гама ще опита да се скрие в следващия момент. Кое бе най-абсурдното?
	До мажор!
	Тъй като освен да избяга, иска и да ми покаже колко съм вързан, ще иде в гама без бемоли и диези, понеже е сигурен, че аз ще го търся в нещо много по-комплицирано.
	Хоп! — в миг и двамата се озовахме в до мажор.
	Но само за миг. В момента, в който бях на косъм да овладея ситуацията и да развия тема, той вече се намираше във фа диез мажор, гама с шест диеза, за която знаеше, че трябва да си напрягам мозъка, да пресмятам, същевременно да не изгубя мелодия и хармония и да го преследвам. Оттам мина без всякакъв преход в си бемол мажор, с два бемола и аз го изгубих от уши почти за осем такта, през което той се гавреше да свири гамата нагоре и надолу в бясно темпо и да я разлага на пародийни тризвучия.
	Когато стигнах до нея той ме остави да вляза вътре и моментално нахлу в ми-мажор с четири диеза, която се явява субдоминанта на си-бемол. Но това бе похват от рок музиката. Кристоф бе сигурен, че аз никога няма да предположа, че той ще използва евтини поп хватки, но аз вече знаех, че той е готов на всичко и никой похват, никое клише не му е достатъчно мръсно, за да ми демонстрира превъзходството си.
	Така че в момента, в който влезе в ми мажор, аз вече го очаквах на изхода на гамата, защото, за да я напусне, той трябваше първо да я дефинира. Всичко друго нямаше да е музикантско. Освен да направи немотивиран и самоцелен отскок.
	Той го направи. Както бе влязъл току-що в ми, така и излезе, което превърна досегашния дяволски опус в хармонично безобразие, на ръба на дилетантството. В следващия миг той вече свиреше двойни струни с лък, нещо, което почти никога не бе правил и аз дори не знаех, че го владее.
	Свиреше, или по-точно — пързаляше дисонантни секунди, паралелни квинти и всякакви звукосъчетания, които могат да доведат необучения слушател до истерия. Задъхан, пъхтящ, напрегнат. С поглед втренчен в грифа. Това бе грешка. Никой контрабасист не трябва да се втренчва в грифа на инструмента. Може да го гледа, но позициите са в пръстите и душата му. Двойните му грифове и плъзганията по абсурдната плоскост звучаха като признание за капитулация. С този маньовър Кристоф напускаше хармония и тонален център и навлизаше в системата „фрий“, където не можеше да има преследван и преследвач, защото всеки бе всичко на едно широко и равно поле и там нямаше къде да се скрие. Щях да го разстрелям с два откоса на моя алт.
	Заградих неговите двойни дисонанти с прави, строги тонове, които на практика му поставяха рамка. Изправих се пред него като американски шериф. Пуснах със сакса предупредителна сирена. Където и да идеше, каквото и да свиреше — аз щях да го притискам с тези прави тонове и да го принуждавам да се съобразява с тях, защото в противен случай трябваше да се върнем към хармонията, която той първи напусна. Както колата на престъпника се връща от селските пътища към магистралата, където я очаква полицейска блокада.
	Той падна на асфалта и изви ръце зад гърба си. Мен ми се драйфаше от пренапрежение. Криво-ляво приключихме музикалния екшън под овациите на ентусиазираната публика и пълното недоумение на колегите. Когато оставих сакса на стола и тръгнах да слизам от сцената, той ме спря и каза примирително.
	— Не го приемай навътре. Просто исках да знам на какво си способен, ако те поставят в екстремна ситуация. Защото ситуацията, заради която си се потопил в чая, не е екстремна.
	„Да се потопиш в чая“ на музикален език означава, да се алкохолизираш.
	— За какво са ти нужни такива тестове? Така или иначе няма да дойда с теб на турнето. Все едно дали съм в чая или не.
	— Ще ти пратя картичка — кимна той.


	Когато се върнах на масата, Ина бе силно разстроена.
	— Нека да си тръгваме — помоли тя. — Страшно ме боли глава. Не искам пак да припадам в клубове.
	Върнахме се и тя веднага си легна. Аз останах да се наливам и да гледам безсмисленото пулсиране на надписа отсреща.


	Кристоф ми изпрати картичка, която пристигна края на март, на финала на турнето му в Щатите. Това всъщност бе цяла карта на Лас Вегас, с цветни фотоси на целия му кич — с Айфеловата кула, Хеопсовата пирамида, Тадж Махал и всички световни символи, които богатият и култивиран американец бе прекопирал на територията на игралния си рай.
	Бе избрал картичката не за да дразни вкуса ми, а защото бе изписал с дребния си шрифт на обратната страна цяло послание:
	„Клети мой булгаре — започваше то. — Поздрави от Чарли Мариано и Тото. Ако беше дошъл с нас на турнето, щеше да се измъкнеш от плебейската болест, която те е тръшнала. Не чакай съчувствие от хората, от които си обграден. Съчувствието е привилегия на личността, изпадала безброй пъти в катастрофни ситуации и знаеща от собствен опит колко безпомощно и деструктивно може да бъде то. Затова се държах така с теб, на последното ни съвместно свирене, на което за малко да отзвъним и двамата. Не ти съчувствам и никога няма да го направя. Съчувствието, глупако, е доброволен опит да напуснеш себе си, за да влезеш в другия, да опознаеш по този начин трагичния му проблем до дъно и после отново да излезеш от него и да влезеш в себе си, за да можеш да анализираш този проблем. (От гледна точка на своето лично благородство!) Съвсем като в наш дует, нали?
	За да е способен човек на подобни манипулации, трябва да е наясно с опита си и със своята убийствена интелигентност. Наличието на тези два компонента обаче го застрашава да изпадне не в понятието «съчувствие», а в лицемерния му двойник «милосърдие», измислен от духовници-фелдшери.
	Не очаквай от мен милосърдие. От никого, _fuck in!_
	Масовият човек рядко изпада в ситуация, изискваща съчувствие поради нищожността на своите проблеми. Той никога не предизвиква житейските сили и формации в такава степен, че те да се стоварят върху него с цялата си мощ и да го превърнат в обект, достоен за съчувствие.
	Ти обаче, който си булгаре, никога няма да се научиш, че улицата не се пресича на червено. Ти винаги и всякога живееш с тръпката, че връхлитащата кола ще мине на милиметър от теб. Само че твойта математика противоречи на всеобщата математика и колата те прегазва. Понеже не умираш на секундата, ти се питаш, защо изчакващите зелено не изпитват съчувствие. Тъпо питане. Ако не пукнеш на секундата, очакващите зелено са разочаровани, че колата не се връща да те довърши и допремаже окончателно. Особено ако става дума за твои близки, роднини или просто придружители.
	Когато някой изпадне в ситуация да копнее за съчувствие, той трябва моментално да посегне към въжето и да се надява само на неговото съчувствие.
	Приятелите? — човек просто трябва да отвори «Книгата на Йов» и да прочете на каква сладострастна подлост са готови те, когато Йов е в ямата, а приятелите му, пълни с умни съвети си клатят краката над нея.
	Може би тогава остава жената?
	По всяка вероятност тук е най-голямата фалшификация на формулата «човек + човек». В интерес на жената може да се каже, че тя никога не тръгва към теб с лоши намерения. Тя тръгва с добри. Тя иска да види (и вижда дълго време!) силния, умния, потентния, успелия, атрактивния — с една дума, човекът, под когото би могла да се подреди.
	В момента, в който според гореспоменатата математика силният стане слаб, умния — досадно глупав, потентният — импотентен, успелият — неудачник и атрактивният — грозен и подут от алкохол, то каква ще е реакцията и на най-«обичащата» жена? — Средностатистическа. Не очаквай милосърдие. Присъствайки с нездраво хранително присъствие на твойта агония, тя ще намери най-неподходящия за теб момент да ти забие ножа. Но не там, където трябва, а там, където ужасно боли, но още не убива. Това е нейният начин да напълни със смисъл своето предназначение.
	Питам се как ли ще те завари това писмо. Анестезиран ли си вече? На машината «сърце — бял дроб» ли си?
	Валидна ли е още уговорката, според която ще свирим заедно, докато отзвъним?
	Сега се питаш, разбира се, за какво е това дълго писмо. Ще ти задоволя любопитството, клети мой булгаре. Това е част от дневника ми, няколко седмици преди Зиглинде да влезе в лудницата. Познай от коя дата точно.“


	Когато алкохолът престана да ми е достатъчен, минах и на кокс.
	В началото смърках по една доза на ден. Постепенно, без да усетя, ги увеличих на две, три, четири, пет.
	Практически непрекъснато бях в някакъв транс, който караше околния свят да се променя всяка секунда от ярко в тъмно, от краен възторг до пълно отчаяние, от енергийно поле до космически вакуум.


	На няколко пъти заспах в оркестрината и Гютингер ми поемаше солата, което принуди отговорника на оркестъра да сваля името ми от плана за репетиции и представления. Колегите ме криеха, защото имаше реална опасност да получа дисциплинарно уволнение и да се лиша от обезщетението. Точно тогава увеличих дозите.


	Ина бе разбрала, че присъствието й най-често ме дразни, защото не съм вече на този свят. Тя гледаше да я няма вкъщи, когато случайно не седях в кръчмата, а вечер ходеше на кино и по концерти.
	Мислех вяло, че сега поддържа дуети с онзи тъпчо Райнер, който не знае нищо, ама нищичко. Опитвах се да си ги представя двамата в леглото, но картината ми убягваше поради липса на истински интензитет.
	На няколко пъти той я съпровождаше до вкъщи, дори веднъж се опита да влезе в разговор с мен и да се покаже загрижен за състоянието ми. Влязох в моята стая и хлопнах вратата.
	Мислех вяло, че от толкова кокс ще ми окапе носа. Една сутрин, както се въртях под душа, започнах силно да кихам. Изведнъж от носа ми рукна кръв, което напоследък се случваше редовно, и в краката ми нещо падна. Наведох се и погледнах. Част от нос. Вътрешната страна се беше пробила.
	Изкрещях от моментния ужас, който ме обхвана.
	Ина се втурна в банята.
	— Какво става? — извика тя от вратата. — Удари ли се?
	Обзет от неописуем гняв, аз посочих кървавото парче в краката си и закрещях:
	— Виждаш ли това? Виждаш ли го? Това е твоя заслуга! Разкапвам се! Разпадам се! Докато ти си правиш порносешъни с онзи некадърен задник Райнер, аз се разпадам на парчета! Доволна ли си?
	— Боже мой! Ти си болен! Ти си много, много болен! Защо не ме оставяш да се погрижа за теб? Защо се самоубиваш? Чарли, разбери ме, моля те, моля те, моля те! Искам да ти помогна! Имаш нужда от лечение!
	Но да се каже на един наркотизиран и алкохолизиран тип, че се нуждае от лечение, е фатална грешка. Едва ли съществува по-перфектен начин да го докараш до безпаметна ярост, която си е чиста лудост.
	— Помагай на онзи клептоман с папагалската психика, ясно? О, да! Направи му дребни, малки услуги. Една свирка, две свирки, три. Мръсна курва! Курва! Курва! Ти, дето си се търкаляла в леглата на цялата музикантска паплач в половин Европа!
	— Чарли, нямам нищо общо с Райнер, моля ти се! Райнер е твой приятел. Успокой се, ела да си легнеш. Не съм курва и ти добре знаеш това. Ако не можеш вече да ме понасяш…
	— Какво, ако не мога вече да те понасям? Какво ще се случи, любезна госпожо? Ще ме напуснеш? Ще ме изоставиш? Ще се върнеш в София, където ще ти ядат от ръката? Но в София всички те познават, там червенокосата лейди Чатърлей не е вече атракция! Ти нали за това дойде при мен? А? Кажи — нали за това дойде при мен?
	— Не. Не дойдох заради това — уморено каза тя и отново направи опит:
	— Хайде, моля ти се. Не ти е добре. Остави ме да те сложа в леглото. Ще ти дам топла супа. Кой знае откога не си ял. Хайде…
	Изблъсках я от вратата и се втурнах в стаята.
	Облекох се трескаво, изхвърчах от апартамента и отидох в кръчмата на аситата, където се наливах до безсъзнание.
	По някое време през нощта се прибрах вкъщи, припаднах в леглото и заспах сън на клуп.


	Когато се събудих по обяд на другия ден, Ина я нямаше в апартамента. Гардеробът й бе празен, в банята липсваха тоалетни принадлежности и женските й козметики, шишета, шишенца, ножички, пилички — всичко.


	Всичко.


	Нямаше прощално писмо, нямаше бележка. Само лек дъх от нейния парфюм, който след няколко дни също избледня. Оттогава минаха повече от три месеца и аз не знам нищо за нея.
	Нямам смелост да науча, да питам и да търся.
	Не смъркам кокс, затова пък се наливам с уиски.
	Опитвах се да й намеря заместител, но нищо и никой не може да замести Ина. Тая история ще ме довърши.
	От живота лъха хлад като от отворена врата в полето.
	Това е, което си спомням за последните месеци от този размазан на магистралата, подут и нападнат от тлъсти мухи месарки уличен помияр, наречен мой живот.


>
	* * *

	Когато самолетът кацна на летище София, бях вече толкова изнервен и пиян, че едва успях да стигна в тоалетната на аерогарата. Там повърнах цялата бутилка „Балантайнз“, която бях изсмукал горе, в бездънния мрак на нощното небе. Не знаех друг начин да издържа този полет. Не знаех със сигурност дали въобще трябваше да го предприема. Несигурността обаче ме влудяваше и аз бях обсебен от мисълта да открия Ина на всяка цена и да я убедя да се върне при мен. Да я убедя с всички средства, ако ще да се наложи да я нося на гръб през граници и държави. В помътненото ми от болка, ужас и алкохол съзнание непрекъснато изникваше образът на онзи стар дърводелец от Рощок. Той бе успял на два пъти да върне своята Хелга от Драшвиц и щеше да изкара старините си с нея в къщичката с градинката и градинското джудже. Бях си внушил силово, с упорита и инатчийска убеденост, че е достатъчно само да я открия и да седнем някъде да поговорим, за да й докажа, че друг вариант за нас не съществува. Ние сме предопределени да живеем един с друг и един при друг до края. До кой край? До моя, разбира се.
	След като успях да преодолея инстинктивния си ужас от разговор с Ина, седнах пред телефона. Цяла една трескава, влудяваща вечер набирах софийския й номер. Накрая се случи това, от което през цялото време се опасявах. Обади ми се груб, мъжки глас. Той сърдито заяви, че на този телефон няма никаква Ина. Да съм се пръждосал по дяволите.
	Следващия път от слушалката потекоха псувни, от чиято жар можеше да се изпари цялото Панчаревско езеро. Вместо да ме разгневят, ме успокоиха. Не можех да си представя, че Ина ще съжителства с такова животно. На третото обаждане животното изключи телефона. Колкото пъти след това успях да избера номера, той или псуваше, та стените се клатеха, или изключваше.
	Тогава реших, че трябва да замина за София. Дори и да я бях открил, разговорът не беше за телефон. Тя трябваше да гледа очите ми, да следи жестовете на ръцете ми. Ако се налагаше — щях да изплюя сърцето си пред нея, но трябваше да я убедя. Ах, да я убедя.
	Ако Ина не искаше да се върне в Берлин, бях готов да остана с нея в София. В Судан, Владивосток, Буркина Фасо — където пожелае. Само и само да сме двамата под един и същ покрив.
	Затова бях пристигнал тук и сега се превивах в тоалетната да изхвърля от тялото си и последната капка уиски, примесено със стомашен сок.


	В един след полунощ таксито ме докара до стария апартамент в квартал „Хаджи Димитър“ през циганската махала. За първи път не обърнах внимание на позорната грозотия и бедност, ширеща се наоколо.
	Позорът, грозотата и бедността, разяждайки душата ми, бяха по-отвратителни и от тази срамна и средновековна картина на житейска резигнация и безнадеждност.
	Апартаментът, в който не бях влизал повече от година, ме посрещна с познатата ми от почти две десетилетия атмосфера на самотност и примирение.
	И отново ме жегна чувството на вина, че като отворя вратата на хола, ще видя превитата си и изпита от болестта майка да седи в креслото срещу телевизора, вперила опустелите си от безмълвие очи в тъмния екран.
	Но нея, разбира се, отдавна я нямаше. Креслото бе празно и клечеше в ъгъла като глухо и сляпо куче. Само в стаите се носеше тънката, нагарчаща миризма на старост и печал.
	Отворих прозорците. Оправих спалнята и легнах в същите чаршафи, в които се бях събудил в онова мое последно софийско утро, преди да отлетя за Берлин.
	Заспах веднага. Заспах като бюст на слепец от потъналата Атлантида. Без сънища и без усещане за време и пространство.


	Събуждане — в пет.
	Смяната на държава и меридиан с нищо не промени отчайващия рефлекс да се будя всяка сутрин в пет. Този път обаче бях доволен, защото исках да сваря Ина, преди да е излязла за работа. Разбира се, при положение че си бе намерила работа.
	Обръснах се, взех душ и тръгнах към автобусната спирка. В ранния час нямаше таксита в квартала. На спирката чаках дълго да дойде автобус. Когато накрая пристигна тракащ и дрънкащ, бях целият мокър, а дрехите ми — подгизнали. Ръмеше ситен, противен дъжд.
	Слязох на спирката пред Художествената академия. Тръгнах пеш към „Екзарх Йосиф“. Градът бе сив, грозен и олющен. Старите сгради по булевард „Левски“ приличаха на надгробни плочи под ниското, навъсено небе. От една подранила будка на ъгъла си взех сандвич с някакъв почернял салам. След две хапки го хвърлих.
	Свих по „Раковски“. След малко бях пред църквата „Света Параскева“. Преди колко години родителите ми са ме кръстили тук? Какво име ми бяха дали? Без значение. То отдавна вече не бе мойто име. Както и това лице не бе моето. Тази жена обаче, спяща горе на четвъртия етаж в къщата срещу църквата, бе моя. Тя ми принадлежеше. Аз, Чарли, нейният Чарли, щях да си я върна. Това бе толкова сигурно, колкото, че седях тук, под свода на църквата, и чаках да стане поне осем, за да се кача горе и да звънна на вратата й.
	След един час висене на сутрешния хлад и дъжд, бутнах входната врата. Заизкачвах стълбите към четвъртия етаж. Миришеше на мухъл и урина. Ръцете ми лепнеха по парапета. Краката ми бяха омекнали. При представата, че след минута ще стоим един пред друг, лице в лице, очи в очи, сърцето ми се качваше в гърлото и блъскаше да излезе навън.
	Спрях пред вратата. Избърсах потта от челото си. Посегнах към звънеца.
	Втрещих се.
	Ръката ми сама спря по средата на движението.
	Нейното име го нямаше на табелката. Вместо него бе изписано някакво мъжко: Май че „Дамянов“ или „Диманов“.
	Преглъщах сухата си слюнка и трескаво мислех. Възможно ли е да се е преместила? Да се е омъжила и това на вратата да е фамилията на съпруга й?
	Едното и другото бе малко вероятно. Нямаше никакво основание да се мести. Жилището бе в центъра. Идеално за нея. Наемът бе повече от приличен.
	Да се е омъжила? Но тогава на табелката щеше да има общо име, не само на мъжа й. И после — тя едва ли щеше да живее в това малко жилище със съпруг. Не, не. Не бе възможно. Не и Ина.
	Позвъних.
	След цяла вечност чух отвътре недоволно мърморене и влачене на чехли по циментовия под. Вратата се отвори.
	Мъжът, който мрачно ме разглеждаше под бухналите си, посивели вежди, бе към петдесетте, як, набит, с врат като керемида и набола, тридневна четина.
	— Кво има? Платил съм всички сметки! За кво звъниш по нощите? — изръмжа той. Този глас ми бе познат. Такава бленда се постига само с три кутии цигари дневно и поне по бутилка гроздова.
	— Прощавайте. Търся Ина.
	Очите му изведнъж станаха на цепки.
	— Абе ти ли си тоя, дето ме тормози по цели нощи? Твойто маменце да… Абе, ще ти разкатая фамилията бе, пуек с пуеците! Колко пъти да ти казвам, че тук не живее никаква Ина? Марш! Ще те въргалям по стълбите, докато се насереш! — мъжът направи крачка напред. Но и аз я направих. Почти си опряхме носовете. Бях побеснял. Бях готов на всичко. Какъвто и да бе, едва ли толкова лесно ще му се удаде търкалянето по стълбите. Най-много да се търкаляме двамата, а в този момент нямах нищо против.
	— Слушай, боклук — изсъсках. — Попитах те възпитано за една жена. Отлично знам, че живее тук или поне живееше преди година. Ти ми се репчиш и ме псуваш на майка, за което ще ти натикам ей сега езика в задника. Като те шибат, да можеш и да ближеш. Отговаряй каквото те питам. Живее ли тук Ина?
	Животното отстъпи крачка назад. От бойката му стойка не остана нищо. Ставаше само да плаши ливадите в кръчмата.
	— Ама чакай бе, мой човек! Нали това ти разправям! Тук няма Ина! От една година съм в тоя апартамент и никаква Ина не се е появявала… те, гледай! — отвори широко вратата и кимна към стаята. Влез да видиш, ако не вярваш… От една година… Плащам си най-редовно наема…
	Отместих го и влязох вътре.
	Същата стая. Същите мебели. Същото легло и шкафче до леглото. Само че неописуемо мръсно и занемарено. Стая на стар ерген. Като извадена от лексикон. Навсякъде, дори и по масата се валяше мръсно бельо. По столовете бяха натрупани неизмити чинии. Смърдеше на крака.
	Не, наистина нямаше никаква Ина. И не можеше да има.
	— Не знаеш ли кой е живял тук преди теб?
	— Че кво ме интересува бе, авер? Прочетох обявата във вестника и наех стаята. Това е. Плащам си наема най-редовно… — замънка песента си пак.
	— Млъквай. Имаш ли номера на хазяите?
	— Имам го. Как да го нямам… — Той затършува по чекмеджетата, накрая все пак го намери и го продиктува. Записах го на парче от вестник, който вдигнах от пода и тръгнах да излизам.
	— Ей, пич! — чух зад гърба си. — Преди мен май наистина е живяла някаква жена тук. Седалката на кенефа не беше опикана, хе-хе-хе…
	Влязох в кафене „Опера“. Поръчах кафе. Докато го пиех, пушейки цигара след цигара, разсъждавах трескаво. Ако животното не бе излъгало (а за какво му бе да лъже?), се оказваше, че Ина е тръгнала преди година оттук с ясното намерение да не се връща. Бе натъпкала в куфара дрехи и най-необходимото и бе напуснала апартамента завинаги. Какво ми каза тогава, на летището? — Никой не знае, че е в Берлин. Така е по-практично.
	Ако това бе вярно, означава, че тя още тогава е взела решение да остане завинаги при мен! Бе направила своя избор и аз бях провалил всичко с идиотските си реакции и алкохолни изстъпления…
	Значи не всичко е загубено!
	Щом е решила веднъж да напусне този град и го бе направила, не е възможно да не го извърши още веднъж. Само трябва да я намеря!
	Къде е Ина?


	Обадих се на бившите й хазяи от един уличен телефон. Потвърдиха, че нещата са се развили точно така. Преди година Ина най-внезапно е прекратила договора и е напуснала. Предплатила за месец напред, както било предвидено в него.


	Към обяд се обадих на Светльо Бокса. Току-що ставаше. Бил свирил цяла нощ в някакъв клуб и с парите можел да си купи тенекия сирене. Разбрахме се да се видим следобед в „Радисън“.
	Когато Светльо дойде, главата ми вече пушеше от пресмятания, хипотези и най-диви теории къде може да е Ина. Никакъв резултат.
	— Изглеждаш кофти — констатира Светльо без увертюри, сядайки на нашата маса в ъгъла. — Смъркаш ли?
	— Смърках. Сега само пия.
	— Виждам. — Бях пресушил уискито на две глътки и поръчвах ново. — Трябва да направиш пауза месец-два. Иначе ще се килнеш. Папа Стефан си отиде.
	Замълчахме. Отляхме по капка в пепелника за папа Стефан, големия музикант, който чуваше абсолютния тон. Още един от нас в небесния бигбенд на Милинката. Разказах му, какво се е случило с мен. За театъра и как гадно са ме преметнали. Сбетльо слушаше, клатеше глава, цъкаше и псуваше. Не разказах за Ина. Ако подозираше нещо, щеше сам да попита. Тя не искаше никой да знае за нашата връзка. Щях да се съобразя с желанието й.
	Свърших и той ме изгледа с поглед, пълен със съчувствие. Изиграно или не, все едно. Имах нужда от съчувствие.
	— Кофти, брат. В много шибана гама си се набутал. Защо не се върнеш? Вкъщи и стените помагат. С мангизите, дето си взел, ще живееш тук като граф фон Люксембург. В Германия ще се стопят, докато си изсвириш каденцата.
	— Мисля го — отвърнах уклончиво. — В крайна сметка може би точно това ще направя. Какво стана с червенокосата от клуба? Нали помниш?
	Той ме изгледа разсеяно.
	— Ина? Не знам. Като ме питаш, се сещам, че не съм я виждал сума ти време. Май година. Сигурно не е в България. Ако беше тук, нямаше начин да не се появи по клубовете. Много си пада по джаз.
	— Може да е в провинцията.
	— Какво ще прави в провинцията? — вдигна учудено вежди. — Не, не, пич. Не е такъв човекът. Ако е в България, щеше да е в София. А ако беше в София, да съм я видял поне сто пъти. Ти какво си заразпитвал? Да не си решил да подновиш румбата? Още тогава ти казах: стой по-далече от нея. Помниш ли Йоси?
	— Помня — казах уморено. — Знам историята. Просто се сетих.
	— Не мога да ти помогна — вдигна рамене Светльо. — Щом аз не знам, значи и другите не знаят.
	Поговорихме малко. Изпихме по още едно питие. Разделихме се с обещанието, че ще се видим на другия ден.
	Повече не видях Светльо Бокса.


	Същата вечер взех нощния влак и заминах за Русе. Ако Ина бе в България, можеше да е само при баща си. Друг вариант нямаше. Къде да иде една обидена и разочарована жена, чиито проекти са станали на пух и прах, защото човекът, към когото е изпитвала любов и доверие, се е оказал въздух? — при единствения останал, който никога не я е предавал и разочаровал.
	Ако се окажеше, че не е при него, значи не е напускала Берлин. Трябваше да я търся там.
	Влакът пристигна на гара Русе в ранното утро. Не бях мигнал цяла нощ. Платих и другите две легла в спалния вагон, за да не се налага да разговарям с непознати и да мога да поспя необезпокояван от чуждо присъствие. Въпреки това не можах да мигна. Колкото повече си блъсках главата, толкова ситуацията ставаше все по-заплетена и все по-отчайваща. Усещах, че започвам да полудявам от тревога и вина.
	Боже.
	Направи така, че да е отишла при баща си! — молех се, докато релсите тракаха и аз се люшках от едната страна на леглото до другата. — Ще говоря и с двамата. Ще обясня всичко. Той е добър човек. Ще разбере. Все пак е колега. Знае що за гадна професия е нашата. Пък нали и на него му се е наложило да напусне оркестъра на четирийсет? Нали и неговата жена го е напуснала? Как е постъпил? Дал я за издирване в полицията. Да не направя същото?
	Спомних си как й бях подхвърлил на шега, че ако изчезне, ще я върна с полиция. Тя се разстрои. Прие го сериозно и ми забрани да го правя, ако такова нещо се случи.
	Предполагала ли е, че някой ден ще се озова в тази отвратителна ситуация? Знаела ли е?
	Главата ми щеше се пръсне.


	Таксито ме закара до хотел „Дунав“.
	Бях отсядал вече тук преди много години, по време на някакъв джаз фестивал. Хотелът бе същият. Нищо не се бе променило. Имах чувството, че и момичето на рецепцията е същото. Наех стая на петия етаж. Точно като онази, останала в спомените ми. Хвърлих сака на стола, проснах се с дрехи на леглото и заспах на секундата.
	Събудих се по обед. Взех душ и влязох в ресторанта. Поръчах водка и зелена салата, за да имам все пак нещо в стомаха. Обадих се по телефона на Рашо Оръдието. Рашо бе най-прочутият русенски алт саксофонист и един от първите в страната, който започна да свири фрий. Великолепен джазмен. Също като мен свиреше кларинет в Русенската филхармония. Рашо бе известен извън границите на България. Прякора си дължеше на легендата за грамадното си и неизтощимо оръдие. След един гастрол с квартета в Москва, то така впечатлило рускините, че цяла нощ се редили на опашка пред хотелската му стая.
	Пристигна едър и як, енергичен и шумен както винаги, въпреки че бе излязъл в пенсия преди две години. Разцелува всички келнерки. Направи реклама на оръдието си. Разцелува и мен, въртейки ме с яките си ръчища от всички страни, за да ме разгледа по-добре. Това, което видя, не му хареса.
	— Знаеш, че ми е ясно как си го подкарал — заяви Рашо. — Спирай веднага или ще дойда в Берлин да ти скъсам задника от бой! Разказвай.
	Разказах и на него историята. Вършех го съвсем механично. Можех да я рецитирам и насън, от което тя започна да се обезценява. Сякаш се бе случило с друг. Най-важното бе Ина. Всичко друго нямаше значение.
	— Е, и? — впери той детските си, наивни очи в мен. — За това ли се тръшкаш и тровиш? Закрили театъра — много важно. Вземаш сакса, отиваш на моста и свириш. Музикант като теб няма да умре от глад. Гледай мен: пенсионираха ме, направих квартет със синовете и обикалям цяла Европа.
	Рашо имаше трима сина. Бяха отлични музиканти от малки. Познавах квартета. Съвсем заслужено обикаляха Европа. Той бе щастлив човек.
	— Свирим значи в Прага — заниза музикантските истории. — Вечерта след концерта в хотела едни холандки…
	— Знам, знам — прекъснах го. — Побъркали са се по оръдието ти. Дошъл съм да питам друго…
	— Казвай — намуси се той. Много мразеше да го прекъсват, като разправяше сексуалните си подвизи.
	— Търся един човек. Бил ти е колега във филхармонията. Кларинетист. Свирили сте заедно…
	— Как му е името?
	Казах фамилията на Ина. Той сбърчи вежди и се замисли.
	— Кога трябва да е било?
	— Края на шейсетте, началото на седемдесетте. После дошла пародонтозата. Открил ателие за поправка на духови инструменти. Няма начин да не си му носил свирките.
	— Как каза, че е името?
	Повторих го.
	— Такъв няма в Русе. Объркал си се. Нито пък е свирил във филхармонията или операта.
	— Помисли! — настоявах изтръпнал. — Знам със сигурност, че е от Русе. Имал е една дъщеря. Червенокоса, със зелени очи… — описах подробно Ина.
	— Така кажи! — доволно ме потупа Рашо. Отдъхнах. В следващия миг отново ме поля със студен душ. — Подобна красавица няма и никога не е имало в града. Можеш ли да си представиш, че ще се появи отнякъде туй бейби и бате ти Рашо няма да го познава? Обиждаш ме!
	— Помисли! Няма начин да е грешка. Човекът е свирил с теб. Сега има ателие…
	— Ама защо не разбираш? — нервира — се той. — Никога не е имало нито подобен човек, нито подобно момиче при нас! Аз ли не знам с кого съм свирил? Цял живот задникът ми търка стола във филхармонията, операта и на джазовата сцена! Много добре знаеш. А инструментите за твое сведение поправяме от четирийсет години при Начо Арменеца. Друг майстор в Русе няма.
	Седях попарен.
	Мозъкът ми не можеше да дешифрира информацията. Тук ставаше нещо, което надхвърляше способността ми да възприемам и преработвам най-елементарни сведения и думи на чист български.
	— Гадже ли ти е? — съчувствено попита Рашо. — Е, не се тръшкай. Това е по-лошо от театъра, но стават и такива работи. Пийни едно да ти мине.
	Пих няколко пъти по едно. Не ми мина. Гледах тъпо, чувах, че нещо ми говори. Не схващах какво. Накрая разбра, че не може да ми помогне. Разцелува ме и си тръгна. Разделихме се с вечната уговорка да се видим в най-скоро време. Така и не се срещнахме повече.
	— Не забравяй какво ти казах! — закани се от вратата на ресторанта. — Ще дойда в Берлин и… — направи свирепа физиономия, разсмя се и изчезна.


	Случило се бе най-страшното.
	Живял съм цяла година с фантом. Сега страдах и търсех несъществуващ призрак. Оказваше се, че не знаех нищо, абсолютно нищичко за нея — най-скъпата и най-близката от всички на земята.
	„Нещата са временни, Чарли — звъннаха думите й в ушите ми. — Аз съм временна. И ти.“
	Ако не бях държал в ръце паспорта й в службата за чужденци, сега щях да се усъмня, че името й е Ина. Да се замисля дали въобще я е имало някога. Не съм ли я измислил и заедно с нея — всичко, случило ми се през тази година.
	Значи цялата история — баща музикант, отгледал я от малка, от когото наследила любовта към музиката, майка, напуснала семейството и забягнала с професора в София, самата тя, завършила гимназия в аристократичния град Русе и учила се да плува във водите на хубавия син Дунав — е лъжа? Измама? Легенда? Мистификация?
	Коя беше Ина? Кого съм държал в ръцете си? С кого съм спал в едно легло?
	Защо бе нужно да ме заблуждава през цялото време?
	Какво е трябвало да крие от мен и от другите? В каква тайна е забулен животът й?
	Съществува ли на света човек, който да знае коя е, откъде е, къде е израсла, кои са родителите й?
	Ако съществува — кой е той и как да го открия?


	Във всички случаи едно бе ясно. Не и в София. Не в Русе и не в България. Щом трябваше да търся фантом, най-добре би било да започна оттам, откъдето изчезна.
	Берлин.
	Единственият, който можеше да ми даде сведения, бе Райнер. Нейният паж, верен роб и неин гладиатор.
	Тя го поощряваше да я гледа с влюбени очи. Завърташе му глупавата, музикантска глава, както завъртя и мойта. Разрешаваше му да я придружава по клубовете и на покупки по магазините, да въздиша и да се надява. Ако се е доверила някому, то ще е само на него. Възможността бе минимална.
	Знаеше ли Райнер нещо, сега бе времето да ми го каже. В противен случай ще навра тръбата му в задника и ще я надувам, докато го пръсна.


>
	* * *

	Срещнахме се в същия този „Айнщайн“, където навремето — преди колко века? — обичахме да закусваме с Ина. Не се бяхме виждали, откакто ме напусна. С никой от колегите нямах връзка през тези три безпаметни месеца, освен с Кристоф. А и него не бях виждал и чувал отдавна. Нямах и желание.
	Изглежда, Райнер изпитваше същите чувства. Пристигна мрачен и неразговорлив. Остана такъв през по-голямата част от разговора. Започнах направо.
	— При теб ли е Ина?
	Изгледа ме сепнато и някак невярващо.
	— Не. Какво да прави при мен?
	— Защото не е при мен. Вече три месеца.
	Той мълчеше. Гледаше втренчено.
	— Виждам, че не си изненадан.
	— Не.
	— Значи знаеш нещо, което не знам.
	— Може да се каже.
	Започнах да губя търпение. Тайнственото поведение просто не му отиваше.
	— Виж, Райнер. Току-що се връщам от България, търсих я къде ли не. Няма я. Като потънала в земята. Ако знаеш нещо, кажи. Можеш да си представиш, че не съм те поканил да си бъбрим. Знам, че сте близки.
	— Мога да кажа, че си глупак. Между мен и Ина никога не е имало нищо. Харесвам я и уважавам. Нищо повече от това. Ако те е напуснала, последното, което ще й хрумне, е да дойде при мен.
	— Но къде е? — възкликнах отчаяно. — Не може изведнъж да изчезне, все едно че никога не е била.
	— Ако говориш за друга жена, бих се съгласил. За Ина не съм сигурен. Не ми е трудно да си представя, че може да изчезне, все едно че не е била. — Лицето му се отпусна и смекчи. — Ина е необикновена жена. Не го ли знаеш?
	Гледах го. Мислех: този нещастник е влюбен. Влюбен е в нея като в идея. Тя наистина не е при него. Не би могла да се възползва от ситуацията и да му взриви така душата.
	Къде може да бъде?


	Тогава изведнъж ме осени.
	Истината блесна и ме освети отвътре, все едно някой запали магнезий едновременно в главата, в белите ми дробове чак до петите. Изгорях от тази истина.
	Седях с изправен гръбнак, като изпаднал в кататонен ступор. Той изтълкува състоянието ми погрешно. Намуси се, хвърли няколко монети на масата и стана.
	— Е, аз тръгвам. Ако не ми вярваш, си добре дошъл по всяко време, да се увериш с очите си. Тя те обича, глупако. Много пъти съм се питал защо ли?


	Успях да изляза от състоянието на пълно вцепенение. Платих сметката и се махнах от кафенето. Щеше да ми е последното посещение в „Айнщайн“.
	Тръгнах по „Унтер дер Линден“. Свих по „Фридрихщрасе“. Стигнах гарата и взех „Ес бана“ до Ванзее. Слязох на последната спирка. Пресякох улицата. Навлязох в малката горичка пред езерото. Повървях малко по тясната пътека и свих вдясно.
	Кокетната, триетажна вила се изправи пред мен в целия си архитектурен блясък. Някога, в „лудите двайсет“ години на миналия век, била притежание на Ханс фон Бюлов. Приятел на Рихард Вагнер и първият мъж на Козима Вагнер, която го напуснала заради дивия оперен гений. Щастливците, живеещи сега в нея, бяха наели апартаменти преди трийсетина години, когато наемът е бил символичен. В наше време за една стая трябваше да платиш месечна заплата.
	Той имаше четири. Можеше да си го позволи, защото сучеше от няколко майки. Не бе тайна, че е един от най-скъпо платените музиканти в Берлин.
	Звъннах. Когато отвори вратата, го сграбчих за реверите на мръсната риза. Избутах го в стаята с рояла и сецесионовите мебели.
	— Къде е Ина? Тук ли е?
	— Пусни ме, селяндур! — Клаус се измъкна от ръцете ми с неочаквана сила и заоправя яката на ризата си, останала без горни копчета. — Много късно си се сетил. Вече не е тук. И не забравяй, че се намираш в моя дом. Може да си с две глави по-дълъг, но знам отлично как да се справя с нещастници като теб. Така че, стой мирен.
	— Защо е дошла тук? Защо при теб?
	— А къде да избяга от едно пияно и дрогирано нищожество? Знаеш ли откога те наблюдавам? Още от приема за откриването на сезона. Тогава те предупредих, но ти не ми обърна внимание. Защо не чу, когато настоявах да подпишеш договорите? Защо не чу Ина, когато те молеше и ти даваше разумни съвети? Двамата знаехме и виждахме какво ще се случи. Надявахме се, горчивата чаша да те отмине. Ти направи всичко възможно да я докопаш и да я изпразниш до дъно. Разби се сам. Разби живота и на тази забележителна жена. Вгорчи й последните дни. Ясно ли ти е? Даваш ли си сметка колко те обичаше? Колко е зле?
	В гласа му имаше истерични нотки, които ме накараха да наостря уши и да забравя копнежа за отмъщение.
	— Какво искаш да кажеш? Какво значи „колко е зле“?
	— Значи, че умира, нещастнико. Ни повече, ни по-малко. — Клаус се отпусна на кожения диван. Взе от кутията на масичката пура. Запали я. Главата му потъна в облак дим.
	Стоях подпирайки се до стената. Не вярвах на ушите си.
	— Клаус, какво става! — креснах. — Изглежда, съм последният на света, който знае коя е Ина и какво се случва с нея!
	— А защо трябва да знаеш, дявол да го вземе? — изкрещя и той. — Кой си ти например? Какъв си? Виждам пред себе си един никой! Не ти ли бе достатъчно, че е до теб? Диша същия въздух, яде същото ястие и спи в същото легло? За какво ти е да знаеш родословното й дърво?
	— И ти ли спа в същото легло?
	— Какво? Геният ревнува? — ехидно се подигра Клаус. — От кого? От джуджето с дебел корем, мръсна риза и дъх на червено вино? Не, дарлинг. От мен няма да получиш индулгенция. Няма да те излъжа, че съм спал с Ина. Не се опитвай да облекчиш съвестта си. С някоя и друга студентка мога да се позабавлявам. Защо не? Но с едно фино, възвишено и обречено създание като нея — не.
	— На какво е обречена?
	Той ме изгледа уморено. Златните му очила тъжно проблеснаха.
	— Ина има рак на мозъка. В силно напреднал стадий. Изследванията са го показали още след първия припадък. Предложили са операция в „Шарите“, но са я предупредили, че едва ли ще помогне. Отказала. Още след първите резултати знаеше какво я чака. Ти бе прекалено зает със себе си и своите проблемчета, за да обърнеш внимание. Тя не искаше да знаеш какво е състоянието й. Щадеше те. Сега ти казвам това, защото съм свидетел колко сълзи проля под този таван. Момичето страдаше, че се самоубиваш, а не е в състояние да помогне. Разбираш ли? Умиращата се грижи и тревожи за храненика на съдбата, а той се е втренчил в пъпа си и изследва сладострастно трагедията… пфуй!


	От очите ми течаха сълзи. Не се опитвах да ги изтрия. Исках да помоля да ми даде чаша алкохол, но от гърлото ми излизаше заекване и неразбираеми звуци.
	Клаус разбра. Стана и ми наля от барчето пълна чаша уиски. Пресуших я, държейки я с две ръце. Трепереха неудържимо. По-голямата част се разля по шията и ризата ми. Той измъкна чашата от дланите ми и отново наля.
	Оглеждах стаята. Въртях глава. Спирах поглед по разни предмети. Не знаех какви са и как се наричат.


	Ина е болна. Трябва да я заведа на лекар. Лекарят ще я излекува. Ина има нещо в главата. Трябва да се грижа за нея и да пазя тишина. Тишината ще я излекува. Трябва да я заведа вкъщи. Тя ще легне и ще пие топъл чай. Чаят ще я излекува. Ина има нещо в главата. Главата я боли. Ще сложа на челото й мокра кърпа с оцет, както ми слагаше тя. Кърпата ще я излекува.


	— Къде е? — успях да отворя уста и да скалъпя изречение.
	— Не знам — повдигна рамене Клаус. — Наистина не знам. Мислех, че си наясно. Преди месец дойде твоят приятел с буика и я откара. Не беше ли уговорено? Съжалявам.
	— Кой приятел?
	— Контрабасистът. Обади се по телефона. Не съм подслушвал разговора. Два или три пъти излизаха заедно. После се връщаше. Плачеше по цели нощи. Реших, че ти е парламентьор. Наистина съжалявам.
	— Оттогава не се е обаждала?
	— Нито веднъж. Предполагам, знаеш къде живее. Моят съвет е да го намериш по-бързо. Наистина не й остава време. Щях да те потърся, като гледах как страда. Тя не разреши. Бе сигурна, че не искаш да я видиш. Ако знаех как стоят нещата, непременно щях да те потърся. Намери я и се постарай да й осигуриш малко спокойни дни.


	Кристоф е знаел. Знаел е всичко и не ми е казал. Защо? Защо? Защо? — ужасните въпроси се врязваха като тънки бургии в мозъка ми и от него хвърчаха нажежени, гневни стружки. Таксито ме пренасяше от единия край на града до другия.
	Какво каза последния път в „Ейдж Трен“ на концерта на онзи тромпетист? — „Зиглинде е в лудницата, Ина е по дяволите.“ И: „Тя е минало! Финал! Мъртва! Примири се!“
	Изтълкувах думите му като гневен зов на близък приятел да обърна гръб на онази част от живота, която според него ме разрушаваше и ми пречеше. Сега ги виждах в съвсем друг аспект. Това ме ужасяваше и паникьосваше.
	Какво са говорили по телефона и защо е дошъл да я вземе? Къде са двамата сега? Закъсняло отмъщение за Зиглинде ли е постъпката му или какво? Защо се е съгласила да тръгне?
	Таксито спря пред старата, изтърбушена сграда на Бизещрасе. Платих. Влязох в задния двор, по чиито стени стърчаха голите сиви вени на окапалия бръшлян.
	Вдигнах глава към неговия прозорец. Бе тъмен. Изкачих на един дъх четирите етажа до апартамента. Облегнах се с ръка на стената. Пред очите ми пулсираха червени и черни кръгове. Бях пред припадък.
	Напряко през вратата върху плаката _„Fine and The Fife“_ бе закована дебела дъска.
	В този дом не живееше никой.
	Седнах на стълбите. Оброних глава между дланите си.
	Бях омагьосан. Животът бе омагьосан. Ситуацията бе омагьосана. Където и да идех, пред която и врата да се изправех се оказваше, че човека, когото търся, го няма. Изчезнал е. Никога не е съществувал. Изпарил се е във въздуха.
	Сега вече не можех, не исках, не трябваше да се предавам! Животът на Ина бе в опасност. Трябваше да я намеря на всяка цена. Дори с цената на моя собствен. Ще обърна земното кълбо. Ще го пребродя меридиан по меридиан и ще я открия. Защо, по дяволите, се е решила да тръгне с Кристоф?
	Къде я е отвел?


	Изведнъж се досетих.
	В съзнанието ми изплува споменът за далечната нощ в Париж, когато нашият френски колега Арман Тири загуби на покер срещу Кристоф бараката в Пиренеите. Лекотата, с която загуби, доволен, че се е отървал от съборетината.
	Това е лудост! Ако са отишли там, я обрича на сигурна смърт! Арман разказа, че проклетата барака е заградена от високи, непристъпни скали, като дъно на вулкан. Най-близкото село наоколо е на седем километра и в него живеят диви баски.


	Дъно на вулкан.


	Моят джаз се ражда на дъното на вулкан. Нейният се вихри в пустия космос. Пещера. Подземно езеро. Слепи, призрачни създания. Нирвана.
	Паралелно с картините от Ланзароте в главата ми изплуваха други. Видях разцепените устни на Зиглинде да се движат. Дочух думите й. „Той е луд! Убиец! Кристоф уби Ким! И мен ще убие. Защо никой не ми вярва?“
	Слязох до първия етаж. Звъннах на вратата на художника. Отвори ми навъсен и ядосан, че някой смущава отшелничеството му.
	— Кога се изнесе Кристоф?
	— Преди месец. Каза да ти предам, че знаеш къде да го намериш.
	Хлопна вратата под носа ми.
	Знаех. Но преди да го намеря, трябваше да посетя Зиглинде. Луда или не — тя трябваше да потвърди или отхвърли ужасното ми подозрение.


	Открих Файн на репетиция на балета във „Фридрихщатпаласт“. Бяха я ангажирали за поредното годишно шоу. Бе доволна от живота. Не прояви особена радост, че ме вижда отново.
	— Знаеш ли къде е в момента Зиглинде? Трябва да говоря с нея.
	— Зиглинде е луда.
	— Знам. Виждала ли си я скоро?
	— За последен път преди две години. Виж, не желая да се занимавам с тези истории. Имам нов кръг, добра работа и друга приятелка.
	— Не искам да те въвличам в нищо, Файн. Кажи ми как да намеря Зиглинде. Повече няма да ме видиш.
	— Хубаво. Тя е в един санаториум до Мюнстер. Нещо като манастир. Сестрите са монахини от ордена на кармелитките. Ще стигнеш дотам така… — Файн ми начерта на лист хартия как да стигна до санаториума.
	— Благодаря ти, Файн. И довиждане.
	— Не довиждане. Сбогом.
	— Сбогом.


	До Мюнстер стигнах за около час със самолета. Оттам взех автобус в северна посока, чиято крайна спирка бе последното селце преди холандската граница. Санаториумът бе на километър път през някаква меланхолна борова гора. Наистина наподобяваше или направо бе манастир, обграден от висока, каменна стена.
	Натиснах звънеца. Прозорчето на портата се отвори. Появи се женско лице с кръгли, метални очила и мъх под носа. Бе обградено от онези бели и триъгълни шапки или забрадки, каквито носят монахините.
	— Добър ден. Какво желаете, моля?
	— Добър ден. Прощавайте, как да се обръщам към вас?
	— Наричайте ме „сестра“ — засмя се монахинята. — И така — с какво мога да бъда полезна?
	— Бих искал да говоря с една от вашите пациентки, сестро. Казва се Зиглинде.
	— Ах, да? А кой сте вие? Роднина?
	— Не. Приятел. Близък.
	— Нашите пациенти, по-скоро — възпитаници, не трябва да бъдат смущавани. В интерес на здравето и душата им.
	— Много ви моля, сестра! Само десет минути. Въпросът е от изключителна важност. Идвам от Берлин.
	— Ще видя какво мога да направя. За кого да съобщя?
	Казах й.
	Прозорчето хлопна под носа ми.
	След четвърт час отново се отвори. Монахинята се показа. Лицето й бе ледено. Думите й също.
	— Зиглинде не желае да разговаря с вас. Много е разстроена. Съжалявам.
	— Сестро…
	— Казах: не желае да разговаря с вас.
	— В такъв случай предайте, че ще прекарам нощта пред вратата. Следващата също. И по-следващата. Докато ме приеме.
	Сестрата кимна сухо и затвори прозорчето.


	Наистина прекарах нощта пред вратата. Когато краката не ме държаха вече, седнах на земята и опрях гръб в портата. Завих се плътно с якето, но то не бе пречка за пронизителния студ, с който пристигна нощта. Дробовете ми замръзваха.
	Припомнях си хубавите мигове с Ина. Седмицата, която прекарахме в леглото й в София. Пристигането й в Берлин. Разходките по старите улици. Ръката й върху мишока, който изпълняваше тайни желания. Как летяхме над покривите на града, прегърнати и слети един с друг…
	Събудих се вкочанен. Някой ме разтърсваше за рамото и говореше нещо.
	Отворих очи. Бе монахинята, същата дето искаше да ме отпрати вчера.
	— Вашето е лудост, господине… Да спите цяла нощ на земята в този студ! Лудост! Станете да изпиете един горещ чай, за бога.
	Изправих се с мъка. Всяка костица на тялото ми скърцаше. Червата ми куркаха. Виеше ми се свят.
	— Искам да говоря със Зиглинде, сестра.
	— Това разбрах. Десет минути. Не повече. Внимавайте как говорите с нея. Сега е добре, но може всеки момент да изпадне в състояние на дълбока меланхолия. Трае с години.
	— Разбирам. Ще внимавам.
	— Елате да изпиете чая.
	Манастирът изглеждаше малък в сравнение с огромния двор, сред който се издигаше. Навсякъде се извисяваха борове и елхи. Кокетни малки беседки бяха пръснати между тях. Гледката бе спокойна и уютна.
	Бях благодарен за чая и бутерброта, с който ме посрещнаха в трапезарията.
	Сестрата ме поведе през един дълъг коридор с прозорци откъм двора и врати отдясно.
	— Ето нейната стая. Десет минути.
	Почуках и отворих.
	Стаята бе светла и стерилно чиста. Легло, стол, маса, Библия върху нея. Умивалник. Малка стенна библиотека.
	Седеше пред прозореца, облечена в дълга, зеленикава роба. Косите й бяха същите, каквито ги помнех — дълги, руси и плътни, на едри вълни.
	— Здравей, Зиглинде.
	Тя се обърна и през сърцето ми премина гърч.
	Това не бе Зиглинде. От красивото някога лице бяха останали само очите. Празни и изпепелени. Мъртви очи. Бузите — сбръчкани и хлътнали. Славянските скули остро изхвърчаха встрани, напомняйки за черепа, криещ се под пожълтялата кожа.
	И от красивите някога гърди не бе останало нищо. Раменете — смъкнати надолу. Зиглинде бе персонификация на разрухата.
	— Сега разбираш защо не искам да те виждам? — гласът й бе мъртъв като очите.
	— Зиглинде, ти…
	— Не. Не казвай, че съм същата. Знам, че не съм. Той ли те изпрати? Какво искате от мен? Какво? Какво?
	— Не ме е изпратил Кристоф. Той изчезна. Трябва да го открия. Затова съм тук — казах бързо, за да предотвратя кризата, която се надигаше.
	— Защо трябва да го откриеш. Хубаво, че е изчезнал. Остави го изчезнал.
	— Не мога. С него е жената, която обичам. Много е болна. Страхувам се за нея.
	— В такъв случай е мъртва. Не е трябвало да тръгва с убиец. Остави ги изчезнали. Ким изчезна. Аз. Тази жена. Мъртви сме всички. Той ни уби.
	— Трябва да знам истината. Кажи ми какво се случи тогава.
	— С Ким?
	— С Ким.
	— Веднъж казах. Ти не повярва.
	— Сега ще повярвам. Бъди сигурна.


	Зиглинде започна равно и монотонно. Разказа историята като човек, разказващ някакъв стар, черно-бял филм, който се върти всяка вечер в главата й и е направил всичко вътре на каша.
	Ким страдал от нечовешки болки, изцяло зависим от кислородната бутилка. Било страшно мъчение да го придвижва с нея в стаята. Белите му дробове се свили като сухи смокини. Морфинът успокоявал болките, но отнемал малкото кислород, останал в тялото му.
	Непрекъснато молел Зиглинде да му помогне да умре и да го спаси от унизителното състояние. Страдала с него, но и дума не можело да става да прекрати мъките. Животът е даден от Господ. Само той имал право да го отнеме.
	Тогава отново се появил Кристоф.
	Не е вярно, че имало споразумение между тях, когато идва, тя да отсъства от апартамента. Ким се нуждаел непрекъснато от нея и не можела да го остави на грижите на Кристоф. Присъствала на всичките им последни разговори. Той разглеждал с любопитство страданията на болния като научен работник, изследващ инсект с лупа. Съгласил се с него, че няма смисъл да се живее такъв живот. Ким поискал да му помогне да умре. Кристоф нямал нищо против.
	Убил го с възглавница. Пред очите на парализираната от ужас Зиглинде. Измъкнал я под главата му и я натиснал върху лицето, докато спрял да диша. Тя припаднала.
	Свестила се, когато санитарите отнесли трупа в найлонов плик. Никой не се усъмнил. Знаели, че болестта е в крайната си фаза.
	Спал с нея върху още топлото легло на мъртвеца. Не се съпротивлявала. Участвала във всичко, което правел с нея. Като насън. Тогава все още не изпитвала страх. Волята и чувствата й били парализирани. Била благодарна, че го има. Смяташе, че когато се случило всичко това, вече била болна. Много болна.
	По-късно разбрала, че ще убие и нея. Нямал нищо общо с човека, когото познавала и обичала някога. Бил друга личност. Подменена.
	Кристоф убиецът.


	Свърши разказа и отново се обърна към прозореца. Млъкна. Не отговаряше на никакви въпроси. Не реагира, когато се сбогувах. Седеше на стола с брадичка, подпряна на сухата длан, и поглед, вперен в пейзаж, който не виждаше.
	Бе потънала в горчивия си свят на недоумение и уплах от този леденостуден свят, проснат пред пустите й очи, като огромна, пихтиеста медуза.
	Зиглинде не съществуваше.
	Бе минало. Финал. Мъртва.


	Пристигнах в Берлин късно през нощта. Въпреки това веднага телефонирах в Париж на Арман Тири. Обади се женски глас. Заяви сърдито, че Арман отдавна е в леглото. Казах й кой го търси и че се обаждам от Берлин. Настоях да го събуди. Оттатък се чу въздишка, но след малко Арман бе на слушалката.
	— Здравей, старче! Не можа ли да се обадиш към пет сутринта? Един след полунощ е прекалено приличен час.
	— Трябва да се видим. Пристигам утре в Париж.
	— Знам. Преди няколко дни се обади Кристоф. Каза, че ще искаш да го посетиш в онази скапана барака в Пиренеите. Да ти обясня как се стига дотам. Опитал да ти се обади от кръчмата в селото. Не успял да се свърже. Какво ви става на всички? Там и мечка не може да живее. _Merde!_
	— Кристоф се е обаждал?
	— Самият той. Преди месец пак замина оттук за Пиренеите. С една невероятна червенокоса. Напълно луда. Нормална жена няма да се съгласи доброволно да иде в онзи пъкъл от камънак. Бях пиян като лимонче в джин, като я купих. Добре, че немският загубеняк ме отърва.
	— В осем вечерта става ли?
	— Къде?
	— Латинският квартал. Гръцката таверна срещу църквата.
	— _Bon._ В осем.
	Интуицията не ме бе излъгала. Кристоф е завел Ина в Пиренеите. Бе предвидил всичко — че ще се обадя на Арман и ще го потърся. Дори ми съобщаваше колко са му ясни намеренията ми.
	Отново се намирахме в абсурдната и опасна ситуация на преследван и преследвач. Този път не се гонехме по гами и хармонии, а през разстояния и пространства, градове и държави. На живот и смърт. Знаеше го. Бе го предвидил и предизвикал. Знаех и аз.
	Още през седмицата, в която разкарваше Ина по лекари и изследвания в „Шарите“, е имал готов сценарий за това, дето щеше да последва. Кристоф бе наясно с нейната болест. Аз — не.
	Тя бе Ким.
	Ким, който не заслужаваше да живее живот на труп. Кристоф прекалено много го обичаше и му се възхищаваше.
	Ким отне Зиглинде.
	Ина отнемаше мен.
	Кристоф я обичаше и искрено й се възхищаваше. Бях сляп да го видя.
	Нейният джаз бе по-висш от моя и неговия, но формулата „човек + човек“ просто не работеше. Както ми писа в писмото от Лас Вегас.
	Щом нещо не си изпълнява предназначението, трябва да се отстрани. Да се махне от петолинието.
	Дали е жива още?


	Мисълта, че Ина много добре е знаела защо тръгва и какво ще й се случи, ме влудяваше. Тя бе повярвала на думите на Зиглинде, които й предадох преди месеци. Бе намерила своя убиец. Той щеше да аранжира смъртта й виртуозно. Следваше го доброволно.
	Бяхме попаднали в някакъв огледален свят. В жестоко и нескончаемо _deja vu_, където всичко, случило се вече с някой, отново се случваше с нас.
	Направи, господи, да е още жива.


	Самолетът от Берлин кацна на „Шарл де Гол“ в шест вечерта. Не чаках за багаж. Освен пари в брой и кредитни карти, носех малък сак с най-необходимото. Въпреки това, за да изляза от огромното летище с всичките му нива, ми трябваше час. Още толкова, докато таксито се измъкне от територията на летището и се провре през целия хаос от коли, мотоциклети, ТИР-ове, колела и всевъзможни превозни средства и стигне Арката. Там лудницата стана комплектна, французинът изпитва пълно пренебрежение към правилата на уличното движение и колкото по-очукана е колата му, толкова по-печен шофьор се чувства той. Това винаги ми се е виждало симпатично. Сега ме дразнеше. Закъснявах за срещата. Исках още тази нощ да пътувам за Тулуза.
	Най-накрая стигнахме булевард „Сен Мишел“ откъм „Нотр Дам“. Оттук до Латинския квартал бе съвсем близо. Платих и продължих пеша.
	Въпреки че бе хладно и ръмеше като в Берлин, туристите се блъскаха в плътни редици по тесните и криви улички, осветени жизнерадостно от неонови реклами и ярките имена на ресторантчета. Пред входа на всяко от тях вдъхновено жестикулираха китайци, японци, гърци, негри, индийци. Всякаква разноцветна сган в приповдигнато настроение, надпреварваща се да изтъква предимствата на своята кухня и приканваща ме да вляза.
	Пристигнах в гръцката таверна срещу църквата. Бях закъснял с четирийсет и пет минути. Арман ме посрещна вкиснат пред пълна чиния пържени скариди и третото си „узо“.
	— Хей, пеш ли идваш от Берлин? Мислех, че немците са точни. Плащаш сметката.
	— Плащам. Слушай, Арман. Не искам да те обидя, но страшно бързам. Разбрах, че най-краткия път за Пиренеите е през Тулуза. Трябва да пътувам тази нощ.
	— Може. Както решиш. Защо си се разбързал? На „Сен Жермен“ свири Чик Къриа. Мислех да идем да послушаме.
	— Друг път. Можеш ли да ми обясниш подробно как да стигна?
	— Вече съм го направил. — Той извади от джоба си лист хартия. — Тръгваш от „Гар дьо Л’Ест“ за Тулуза. Сменяш влака. Пътуваш в посока По. Слизаш… — наведе се с една химикалка над схемата и започна да ми обяснява.
	След петнайсет минути схванах най-основното. Щях да се оправям на място.
	— Все пак, за какво си се разбързал? Там е съвсем диво. Немецът свири като Оскар Петифорд, но също е див. Да не е заради жената?
	— Как ти се видя?
	— Ослепителна. Странна. Тъжна. Не каза думичка.
	— Болна?
	— Хей, става все по-загадъчно! Не, не изглеждаше болна. Не и съвсем окей, ако разбираш какво искам да ти кажа. Видяхме се за половин час. Като с теб. Добре. Няма да те мъча, но следващия път ще ми разкажеш непременно историята. Ние, французите, умираме за любовни истории…


	В десет и половина успях да хвана влака за Тулуза. Заспах с глава, опряна до прозореца. През нощта се събудих само веднъж, когато кондукторът поиска билета ми.
	Спах напрегнато. Сънувах кошмари. На сутринта не си спомнях нищо. Тревожното чувство се бе настанило удобно в мен и се разрастваше: настръхнало, космато, ръмжащо.
	На гарата в Тулуза си купих сандвич с риба тон и едно двойно кафе. Сандвичът имаше вкус на стара обувка. Кафето ме ободри.
	Към седем се качих на влака за По. Пристигнах по обед.


	Страната на баските ме посрещна с ярко, заслепяващо слънце и бистър, резлив въздух, който освежи гърлото ми като силно газирано, ледено шампанско. Малкото кокетно градче бе разположено в котловина и обградено от причудливи скали. От тук на там щяха да са основната гледка.
	Разгледах схемата още веднъж, въпреки че я знаех наизуст.
	Трябваше да заобиколя железопътната гара и да стигна до автобусната. Да взема автобус до Арамтис — селце в подножието на върха Кол дьо ла Пиер, почти на границата с Испания. До бараката имаше още шест-седем километра. Можеха да се пропътуват пеш, с кон или магаре. Арман ме посъветва да вляза в селската кръчма и да не жаля пари.
	Автобусът спря в центъра на селото.
	Бе късен следобед. Слънцето изливаше потоци странно бяла светлина върху червените покриви на къщите, украсени с геометрични орнаменти върху белите фасади. Прозорците им бяха червени и зелени. Площадът — безмълвен и безлюден. Тишината кънтеше между високите околни скали и вибрираше като призрачната слънчева светлина. Тихото и яркото преливаха едно в друго.
	Планинският връх, издигащ се на хиляда и седемстотин метра бе покрит със сняг. Висеше зловещо над селото, като митичен бандит с ледено таке. Отдолу и между скалите се простираха поляни и ливади в наситено зелен цвят. Багрите бяха остри и свръхконкретни. Това придаваше на необичайно красивата панорама нещо заплашително, вечно и неизбежно.
	В керемиденочервените скали, окръжаващи селото и проблясващи със слюдени отблясъци, зееха черните отвори на безброй пещери, като алчно разтворени и вечно гладни усти на космически чудовища.
	Тръгнах към кръчмата. Разпознах я по дървения надпис. Самото име не разбрах. Бе написано на тайнствения баски език ескара, за който знаех, че е по-стар от латинския и гръцкия.
	В двора на кръчмата няколко мъже играеха „пелот“. Хвърляха стограмова топка срещу червена стена. На десните си ръце бяха нахлузили сламени ръкавици, прикрепени към китките с кожени ремъци. Не ми обърнаха внимание.
	Вътре имаше пет-шест груби дървени маси и столове. Край една от тях седеше възрастен мъж и клюмаше над бутилка червено вино.
	Настаних се на съседната. Кръчмарят излезе зад обкования с медена ламарина бар, триейки длани в кожената си престилка.
	— За първи път в Арамтис? — попита той на съвсем приличен френски. Кой знае защо се страхувах, че няма да разбера и една дума. Мислех, че се говори само баски.
	— Да. Бих искал да хапна. Да пийна от вашия „Медок“. Идвам отдалече. Една бутилка, ако обичате, и две чаши. Ще се радвам да ми правите компания.
	— Откъде, ако не е тайна?
	— Берлин.
	— Пиле по баски?
	— С удоволствие.
	Кръчмарят донесе бутилката „Медок“ и две чаши. Наля на мен, после на себе си. Отдръпна стола и седна. Чукнахме се. Отпихме. Не разбирам от вина. Видя ми се хубаво.
	Бе нисък, масивен мъж, с едра глава, украсена с кожена баскена шапка. Таке, с други думи. Около дебелите му устни се виеха тънки, антрацитно черни мустаци. Очите бяха също черни, малки и умни.
	— Говорите френски с особен акцент.
	— Какъв?
	— Друг. Различен от този на Fou Blonde.
	Русият луд.
	— Имаме различни учители. Говорите за моя приятел.
	— _Oui._ Вашият приятел според мен, а и не само според мен, е луд, щом живее _dans le D’Enfer_.
	_D’Enfer._ Пъкъл. Ад.


	Така наричаха местните бърлогата на русия луд от Германия. Моят приятел и палач.
	— Ще би бъда благодарен, ако ме упътите как да стигна дотам.
	Кръчмарят замълча. Започна замислено да разлива виното в чашите. Разбрах. Извадих двайсет евро. Сложих ги на масата пред него. Прибра ги в джоба на кожената престилка.
	— Не е много лесно. Пътят е каменист и тесен. От едната страна има пропаст. Над шейсет метра. Вие се нагоре към върха…
	Докато обясняваше, се мъчех с едната половина на мозъка да запаметя казаното. С другата се чудех как да го попитам за Ина. Виждал ли я? Кога за последен път?
	Той ме отърва от дилемата.
	— Ние сме диви планинци. Рядко ходим в големия град. Но Русия луд не харесваме.
	— Защо?
	— Дойде преди месец с много красиво момиче. Червенокосо. В нашия край няма много червенокоси. Всъщност нито една. Направи впечатление. Отседнаха да хапнат по едно пиле. Говореха си. Бе много разстроена. Плачеше. Не обичаме, когато жените плачат.
	— Виждали ли сте я оттогава?
	— Вие знаете за кого говоря?
	— Да.
	Замълча. Отново взе да разлива вино в чашите.
	Извадих още двайсет евро.
	— Там е работата, че не. Не е нормално. Никой не може да издържи в пъкъла повече от три-четири дни. Дори и вашия приятел. Щом наистина ви е приятел. Мисля, че е преминала границата и е някъде в Испания. Ако е жива.
	— Предполагате, че може да не е? — попитах прегракнало, подавайки следващите двайсет.
	— Не се бъркаме в чужди работи. Но за какво друго може да служи онази дупка горе, ако не за трафик на дрога? Където има дрога, има трупове. Виждате ли тези скали? — той кимна към прозореца, — пълни са с пещери. Стотици. В някои от тях не е стъпвал човешки крак, господине. Вътре има скелети на хора и животни отпреди трийсет хиляди години. Това са Пиренеите. Пилето е готово.
	Хапките ми засядаха. Преглъщах с мъка, но не можех да скоча и да хукна към бърлогата.
	Пряко волята, пряко цялото ми раздрано същество се надигаше убеждението, че Ина не е вече между живите.
	Изядох всичко. Станах и хвърлих още петдесет евро на масата.
	Кръчмарят поиска да върне ресто. Не приех.
	— Тръгвате за пъкъла?
	— Да. Докато не се е стъмнило.
	— Не е разумно. Преспете до утре сутрин. Опасно е. Мога да предложа чиста стая.
	— Благодаря. Следващия път със сигурност ще се възползвам.
	— Няма да има следващ път. Няма да дойдете вече тук. Познавам хората, господине. Сутрешният рейс тръгва в пет. Бъдете внимателен.


	Слънцето залязваше зад скалите като дълго разлято йодено петно. Пътят се виеше нагоре към върха. На практика бе непроходим. Големи и малки камъни се валяха по него. Личеше, че тук рядко стъпва човешки крак. Как ли е могла Ина да го измине?
	Скалите хвърляха резки, черни сенки, пропадащи стремглаво и самоубийствено в бездната отдясно. От грамадите камънак стърчаха остри отломъци. Трябваше да внимавам да не се подхлъзна и да не загубя равновесие, за да не се нанижа на шишовете им.
	Изгря луната.
	Спокойна, студена, безстрастна. Осветяваше пътя и блещукаше в хилядите парчета слюда, обсипващи каменните масиви. Те просветваха призрачно в тъмното и бодяха погледа ми, разпилявайки го в безброй коварни и подвеждащи посоки.
	Придвижвах се стъпка по стъпка. Метър по метър. Нощният планински студ полираше дъхът ми в бяло. От челото ми се стичаше пот.
	Вървях към смъртта.


	В края на дуета с Русия луд на сцената щеше да остане един от нас. По-вероятно — никой. Пророчеството му, че ще свирим заедно цял живот, докато отзвъним, се оказа вярно. Представях си го другояче. Не можех да допусна, че ще се изправим да изпълним собствения си реквием един срещу друг.
	Изкачих каменистото плато. Погледнах часовника.
	Наближаваше полунощ.
	Запълзях към ръба на котела, който скалите образуваха. Погледнах.
	Не бе котел. По-скоро нещо като обърнат конус, в чието дъно, на трийсет-четирийсет метра под мен, белееше бараката. Можеше да се слезе по единствена и съвсем тясна виеща се пътека. Или да се търкаляш по острите стени на конуса.
	Пред нея гореше огън. Пламъците протягаха жълтите си и червени езици нагоре в мрака и потъваха без следа в черното нищо.
	Коленичил пред огъня и обърнат с гръб към мен, седеше Кристоф. Пламъците осветяваха тъмната му фигура. Дългите му руси коси се вееха от топлината.
	Моят гениален приятел.
	Русият луд.
	Убиецът.


	— Добре дошъл, клети мой булгаре. Очаквах те по-рано. Трябваше да пътуваш до Лурд и да вземеш рейса оттам. По-пряко е — изкънтя гласът му между скалите. Достигна удвоен и утроен до мен, звънко и ясно като в амфитеатър.
	— Както и да е — продължи. — Радвам се, че си тук. Това означава, че не си жалката отрепка, дето не знаеше за какво диша в „Ейдж Трен“. Отново си достоен партньор.
	— Партньор в какво? — изкрещях отгоре. Гласът ми се блъсна в дъното на пропастта и се върна обратно като ехо. — Бях твой партньор. Когато бе музикант, не убиец!
	— Напротив! — отекна от дъното с присмехулен, ламаринен оттенък. — Винаги сме били партньори. Защо мислиш, че музикантът и убиецът са несъвместими? Музиката убива като всичко друго. Като секса. Като любовта. Като приятелството. Като живота. Спомняш ли си какво чуваше тя, преди да припадне в клуба? Музика, скъпи. Убийствена музика.
	— Къде е Ина? — изкрещях. — Какво направи с нея?
	— Ще научиш, когато слезеш тук. Ако успееш да слезеш.


	Хукнах по пътеката. Препънах се. Паднах. Джинсите ми се скъсаха. От коленете и от дланите потече кръв. Скочих на крака.
	Отекна изстрел. Нещо свирна покрай ушите ми. От скалата зад гърба се посипаха цепленки.
	Хвърлих се по очи. Погледнах надолу. Кристоф стоеше прав, разкрачил крака. В протегнатите ръце стискаше пистолет.
	— Ако успееш, казах! — извика той. — По-вероятно е да не успееш. Аз съм отличен стрелец. Не го знаеше, нали?
	— Хвърли този пистолет! Остави ни да говорим!
	— Ах, да? За какво? Например за това — колко малко знае човек за себе си. — Кристоф започна да обикаля огъня. — Ти например смяташ, че си пълен с благородни чувства, джаз и идеали. Всъщност се състоиш почти изцяло от гнусни течности. Пот! Пикоч! Сополи! Сперма! Сълзи! Кръв! Слуз! Околомозъчна вода! Стомашен сок! Забравих ли нещо? Ах, да. Диария, когато си разстроен. Прибави и известно количество разкапващо се месо и ще получиш себе си. Или мен. Или Ина. Щях да приема всеки упрек, ако бе отправен от някой, направен от друга материя. От теб — не.
	— Ти си невменяем! — отново направих опит да се втурна.
	Ниско над главата ми изсвири куршум. Толкова ниско, че усетих как повдигна косите ми. Огледах се. До скалата зад мен се валяха едри скални отломъци.
	— Спомняш ли си дните на депресия? — чух отново. — Огледай се наоколо. Това е земята, която намираш, щом се върнеш от пътешествието. Най-обикновена звезда. Пустош и пясък. Камъни хвърлят дълги сенки. Ронещи се скали. Над всичко това грее луната на вечността. Амин. Милият дядо боже, старата цинична свиня!
	Обхванах един камък с ръце. Успях да го преместя пред себе си. Скрит зад него, започнах да го бутам към полегатата стена. Той полетя с грохот. Пространството около бараката, където бе запалил огън, не бе по-широко от два-три метра. Камъкът бухна в средата. Горящи главни отхвръкнаха и полетяха към съборетината.
	Обхванах друг и го затиках.
	Отекна нов изстрел. Усетих парене в лявото бедро.
	— Добро постижение, клети булгаре. Следващия път ще се целя в главата ти.
	Камъкът полетя и отново бухна в огъня. Жалката постройка гореше. Бе изцяло дъсчена. Покривът бе ламаринен. За да се спаси, Кристоф трябваше да побегне по пътеката нагоре. Но тя бе стръмна. Можех да търкалям по нея достатъчно отломъци. Набирайки скорост, щяха да го пометат обратно.
	— Какво ти гарантира, че Ина не е вътре? Жива или мъртва?
	Спрях.
	Това е капан.
	Не слушай. Блъфира.
	Но ако все пак…
	Хукнах. Препъвах се. Падах. Ставах. Тичах, колкото ми стигат силите. Чух предупредителния му вик. После настъпи тишина. Нарушаваше я единствено пращенето на огъня.
	Стигнах долу. Пламъците бяха обхванали бараката от всички страни. Кристоф не се виждаше. Втурнах се към вратата. Бях на прага и изпълвах рамката, когато отвътре проехтя поредния изстрел. И още един.
	Нещо ме ужили в гърдите.


	Оса.
	Голяма. От майсенски порцелан. Бръмчаща с прозрачните си криле като хеликоптер. Тя се вряза в мен, разби с бясно въртящите си крила гръдната ми кост и заби жило директно в сърцето.
	Отровата й бе сладка като мед и горчива като пелин.
	Убийствена оса, с руси коси и сини очи.
	Обичам те, клети мой булгаре, каза тя. Затова ще те убия. Ние, осите, убиваме това, което обичаме.
	Паднах.
	Дишах на пресекулки. Бе горещо. _D’Enfer._ От устата ми излизаха весели, червени балони. Издуваха се и аз исках да се издигна и да пробия нажежения ламаринен покрив с тях. Те обаче се пръскаха с тържествен пукот, като заря над Шарлотенбург.
	Пролазих на лакти по вътрешните стълби на вълшебната вила на моя гениален приятел. Изглежда, се бяхме напили след някакво свирене.
	Сигурно сме прекалили с кокса. Мисълта мина през главата ми, като стрелкаща се чучулига. Не е вярно, синеоки мой приятелю! Мозъкът ми е потънал в синева. Не в околомозъчна течност.


	Болката бе раздираща. Вдигнах глава.


	Кристоф лежеше на пръстения под. Под слепоочието му, отпуснато върху лявата ръка, растеше и се уголемяваше като уродлива роза локва кръв. Пръстите на дясната все още стискаха пистолет. Очите му бяха отворени. Втренченият му поглед бе вперен в мен с огромно недоумение и болка.
	Огледах се. Върху един матрак, проснат в ъгъла, разпознах куфара на Ина. Успях да долазя. Отворих го. Всичко наоколо пращеше, пукаше и пушеше. Задавих се. От устата ми рукна нов поток кръв.
	Дрехите бяха вътре. Чантата с козметика. Всичко. Само нея я нямаше. Опрях се и се изправих с нечовешко усилие.
	На масата нещо светеше. Нейното златно „Зипо“. Подаръкът ми за Нова година. Взех го в окървавена длан. Още нещо имаше там. Тетрадка, увита в синя хартия, с етикет „Дневник“. Сега виждах по-ясно. Върху тетрадката бе оставена бележка. Опрях длани на плота. Превих се. Буквите затанцуваха пред очите ми.
C>
	„Булгаре! Ако в момента четеш тези редове, хармонията е на твоя страна, а аз съм умрял. Отвори последните страници. Ще научиш всичко, заради което си дошъл. Моите поздравления. Очаквам те при сибирските шамани.“
C$


	Паднах.
	Ръката ми още стискаше дневника на Кристоф. Исках да го разтворя.
	Изведнъж чух гласа й, съвсем близо над мен.
	— Защо, Чарли? Защо трябва да знаеш? Спомни си: любовта е дълга болка и смирение. Хвърли това сега. Не ти трябва. Съвсем скоро ще сме заедно. Обичам те, ти си мой единствен мъж до края на живота. Моля те, бъди жив и здрав за мен, моля те. Ще отида с теб на края на света. Обичам те. Вярвай, че пак ще сме заедно! Много ми е мъчно, но това не е краят, Чарли!
	С последни усилия захвърлих тетрадката в пламъците, които ближеха краката на масата.
	Останах да лежа.
	Чувах известно време как пращи огън и пука дърво.
	После не чувах нищо.


	… не чувах, но виждах ясно и ярко, с такава отчетливост, с каквато никога не съм гледал света.
	Видях се как излизам от берлинския си дом със сакса в ръце.
	… ето ме на „Фридрихщрасе“. Тръгнах надолу в посока „Унтер ден Линден“. Вървях по средата на шосето. Около мен бавно пъплеха лимузини, като тържествен ескорт. Шофьорите с бели фуражки натискаха клаксоните и пространството гърмеше от музика. Така можехме да свирим само ние — Кристоф, Кербе, Тони Оксли и Вес Монтгомери, ако Вес не ни беше направил номера да отзвъни.
	По тротоарите се бе ширнала дълга редица красиви хора в бели дрехи, с бели лица и сребристи коси. Те махаха с миниатюрни слънчогледи.
	Стигнах „Унтер ден Линден“ и свих вдясно към „Александърплац“. Вървях под липите. Ухаеха тъй упоително и силно, че гърдите започнаха да ме болят. Слънцето грееше като на Екватора и сипеше върху мен огнената си жар. Започнах да събличам дрехите си и когато стигнах „Щатс опера“, бях останал само по слипове. Свалих ги и ги хвърлих на кайзер Вилхелм; той препускаше до мен върху пръхтящ, каменен кон. Пое ги с благодарност и закичи с тях бляскавия си пожарникарски шлем от чисто злато.
	Продължавах да вървя напред и стигнах катедралата. Свих покрай нея. Изкачих средата на моста, свързващ двата бряга на Шпрее като легато.
	Извадих сакса, сглобих го и го окачих на врата. Намокрих с език платъка и духнах няколко тона; всичко бе наред. Вдигнах инструмента, затворих очи и започнах… но какво бе това, което свирих? Ах, да! „Орнитология“ на Чарли Паркър по оригиналния парижки запис. Само че Чарли свиреше пасажите в бясно темпо по вертикала, а аз ги разлагах линеарно. Получаваше се блусова мелодия. Никой досега не бе я чувал.
	… изведнъж от фунията на сакса, като огромно разпукващо се цвете изплува Абсолютният Тон: объл и красив, прозрачен и вибриращ във всички цветове и багри на всемира. Удължи се като капка, разтегна се, откъсна се и бавно политна към небето.
	Хванах се за него сякаш за балон. Заиздигахме се нагоре и все нагоре, високо и по-високо, над покривите на града, над статуи, сгради и колони. Прелетяхме над театъра; колегите имаха репетиция и диригентът Либман тъпчеше часовника си. Помислих, че за първи път отсъствам, но това не бе важно вече.
	Реехме се над езерото „Литцензее“, където осем лебеди — четири бели и четири сиви, протягаха шии към небето и тъгуваха за мен. Надаваха жални, тръбни звуци като флигорнисти. Почувствах вина, че тръгнах, без да ги нахраня с хляб и трева…
	… но ето — вече бяхме над София. Куполът на църквата „Света Параскева“ бе като миниатюрен макет. Родителите ми някога са ме кръстили там долу и са ми дали име… но в небето, не ми трябваше име. Нито лице, националност, идентичност и принадлежност. Принадлежах с моя сакс единствено на лазура и на Абсолютния Тон. Той ни издигаше все по-стремително между перестите и къдрави облаци, обагрени в бяло, розово, синьо, червено и жълто.
	Слухът ми долови екзалтирана и жизнерадостна музика. В Ню Орлинс свирят така само на погребенията на велики музиканти. Кого ли погребват? — зачудих се.
	_„Oh When The Saints!“_
	На облак във формата на концертен подиум бяха строени всички. Целият бигбенд на Хари Милинката.
	Ето го Алберт Мангелсдорф на тромбона, Йоси и Вес Монтгомъри на китарата, Сачмо, Майлз и Кет Андерсон на тромпетите, Чарли Паркър, който заедно с папа Стефан водеше секцията на саксофоните, Арт Блеки на ударните, Чарли Мингъс и Кристоф на контрабасите — всички, всички! И още два пъти по толкова. Цялата прекрасна небесна банда.
	Милинката ми махаше от _„Hammond“_ — органа да се приземя при тях. До моето соло оставаха само четири такта. Абсолютният Тон отново се пъхна в тръбата ми. Кацнах на подиума тъкмо навреме. Бендът отсече един увеличен септакорд. Вдигнах инструмента и започнах каденцата. Модулирах с половин тон все по-нагоре и когато изчерпах модулациите, скъсах пасажа с пронизителен писък в четвърта октава, като свръхзвуков изтребител.


	… Видях я и индианската светкавица ме разцепи.
	Тя лежеше на съседния облак, като в леглото си на улица „Екзарх Йосиф“. Чисто гола и неземно красива. Червените й коси искряха от лъчите на вечното слънце, обърнатите й плътни устни се усмихваха, а зениците на полегатите, азиатски очи бяха свити на точици. Знаех, че това е добър знак. Пиеше облак.
	Ина.
	— Здравей, Чарли! Вече мислех, че няма да дойдеш.
	— Търсих те по всички меридиани на земята. Щастлив съм, че те намерих.
	— Помниш ли? — аз съм един благороден инструмент, който чака своя страхотен изпълнител. Ето че те дочаках. Ела при мен. Нека посвирим.
	Кацнах до нея и много нежно я положих в пухкавите постели.
	Наведох се бавно, много бавно над еделвайсното й тяло. Устните ни се докоснаха и ние се сляхме един с друг, един в друг, завинаги едно цяло.
	Малко преди да потънем в сладостна нирвана, тя прошепна сънно на ухото ми: _Omnia vinzit amor_, Чарли.
	— Да — отвърнах. — _Omnia vinzit amor._ Спи спокойно, мила моя.
@@	10.09.05. Берлин — „Аицензее“ — „Албена“.
