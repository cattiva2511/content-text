	Л. Рон Хабърд е роден през 1911 година. Професионалната си писателска кариера започва през 1933 година. За кратък период проявява изключителна плодовитост в разнообразни жанрове на американската литература — приключенска, фентъзи, детектив и уестърн. Приет е за член на Американската фикшън гилдия едва на 25 години и става един от най-тиражираните автори в Северна Америка.
	Добил изключителна популярност сред милиони читатели, през 1938 година той е поканен да пише за най-популярното периодично издание за научна фантастика в САЩ по онова време _Astounding Science Fiction Magazine_ — „Зашеметяваща научна фантастика“, където работи редом с автори като Клифърд Саймък и става духовен учител на едни от класиците на модерната научна фантастика, като Айзък Азимов, Робърт Силвърбърг и др. През този период той написва класическото си произведение „Последно затъмнение“, завладяващ роман за една безкрайна война. Следва го шедьовърът в жанра на ужаса „Страх“, мощният научнофантастичен епос „Към звездите“, чиято основна тема е многократно експлоатираното по-късно в жанра космическо пътешествие със свръхсветлинна скорост, както и радушно приетата от критиката „Все още не е краят“. През същия период Хабърд написва придобилата вечна популярност поредица разкази „Доктор Матусал“.
	През 1950 година неговите продължили десетилетия изследвания в областта на духовното завършват с фундаменталния труд „Дианетика: Съвременната наука за духовното здраве“. Л. Р. Хабърд напуска полето на фантастиката и посвещава следващите тридесет години от живота си на публикуването на многобройни научни текстове, засягащи човешката природа и подобряването на човешките условия на живот.
	През 1982 година, отпразнувайки своя 50-годишен юбилей като професионален автор, Л. Р. Хабърд се връща към жанра на научната фантастика, като публикува гигантската бомба „Бойно поле Земя“, най-обемистата научнофантастична книга, писана дотогава. „Бойно поле Земя“ се превръща в международен бестселър с многомилионни тиражи, публикувани в над 60 страни.
	Това уникално постижение е последвано от най-крупното произведение на Хабърд, неговия _opus magnum_, десеттомния мегаселър „Мисия Земя“. „Мисия Земя“ е не само грандиозно научнофантастично приключение, но в най-добрите традиции на Джонатан Суифт и Луис Карол представлява една весела и лудешка сатира на слабостите и заблужденията на съвременната ни цивилизация.
	Л. Рон Хабърд умира на 24 януари 1986 г. Плодовете на неговия над половинвековен труд като професионален писател са истински феномен. До днес неговите книги са публикувани в 90 страни на 31 езика. Тази огромна библиотека включва над 330 заглавия на романи, новели и разкази, както и на стотици научни публикации.
