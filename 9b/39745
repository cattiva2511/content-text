>	Животът на Петър Дънов
#	Години и събития

	1864, 11 юли — Роден в с. Николаевка, близо до Варна, в семейството на свещеник Константин Дъновски.
	1878–1883 — Завършва гимназиално образование във Варна. Започва да учи цигулка.
	1883 — Постъпва в Богословския отдел на Американското научно-богословско училище в Свищов.
	1887, 24 юни — заминава за Америка. Посещава подготвителен курс по Теология в семинарията Дрю — гр. Медисън(Ню Джърси).
	1890–1893 — Учи в Теологическия факултет на Бостънския университет. Дипломира се на 7 юни 1893.
	1895 — Завръща се в България.
	1896 — Издава първата си книга „Науката и възпитанието“.
	1895–1900 — Прекарва в уединение и самота, в размишление и съзерцание, в молитва и дълбока вътрешна работа.
	1898 — Създава връзка с първите си ученици П. Киров, Т. Стоименов и д-р Г. Миркович.
	1900, юли — Провежда във Варна „Първа среща на веригата“ със своите трима ученици. През следващите години тези срещи продължават — веднъж в годината през месец август.
	1901 — Започва своите пътувания из България, като изнася сказки, прави френологически изследвания и изучава основно качествата на българина в продължение на 11 години.
	1904 — Установява се в София, на ул. „Опълченска“ 66, където постепенно се създава кръг от негови последователи.
	1914 — Започва да изнася редовно пред обществеността в София неделни беседи, издадени по-късно под общо заглавие „Сила и Живот“.
	1917–1918 — Интерниран във Варна заради критично отношение към политиката на цар Фердинанд.
	1922 — Открива Окултна Школа с лекции пред младежки клас и общ окултен клас. Започва да излиза на изгрев-слънце извън София в местността „Баучеровото“, по-късно наречен „Изгрев“.
	1923–1924 — Създава голяма част от оригиналните си песни, наречени от него „музикални упражнения“, чиято енергийна същност развива духовните сетива в човека.
	1928 — Последователите му построяват „Салон на Изгрева“, с малко жилище за учителя. Мястото става център на интензивен духовен живот.
	1929 — Първи летен лагер на Седемте езера в Рила. Летуването там става традиция в живота на малкото общество, наречено „Бяло Братство“.
	1930 — Въвежда нов вид беседи, наречени „утринни слова“. Изнася ги в неделя сутрин, преди изгрев-слънце.
	1932 — Дава първите упражнения на Паневритмията. Постепенно създава комплекс от 28 различни упражнения, придружени от негова оригинална музика. Изпълнява се с цел да хармонизират енергиите на човешкия организъм и да го свържат с вечния природен ритъм.
	1942 — Довършва цикъла на Паневритмията с упражненията „Слънчеви лъчи“ и „Пентаграм“.
	1944 — Най-тежките месеци по време на войната, прекарва в село Мърчаево, с група ученици.
	1944, 27 декември — Завършва земния си път в София, оставяйки едно неоценимо духовно богатство на българите и на света.


>	Учителят за себе си
C>
	Аз съм това, което ви говоря. Безразлично е кой ще ви помогне — аз или друг някой. Аз трябва да дам някому излишъка от моите знания, от моя живот, защото той не е мой. Тази виделина, която иде отвътре, трябва да я препратя навън.
@@	1 април 1917
C$
C>
	Аз не искам да насилвам вашето съзнание, да ви карам да вярвате в нещо, което не можете да приемете. Вярвайте и приемайте само онова, което е достъпно за вашето съзнание.
@@	15 април 1934
C$
C>
	Понякога ме упрекват, че съм бил почитан като божество. Но аз Бог ли съм? Аз бих желал всички хора да бъдат богове. Какво е да си бог? Да обичаш като Бога. Аз имам любов — Бог съм, а без любов съм един паяк и паяжината ми може да бъде отнесена от вятъра. Не отричам — Бог е любов. Любовта у мене, това е Бог. И аз съм благодарен, че Бог се е ограничил, за да се прояви в мене — видимия, ограничения. Бог се е ограничил в своята Любов и действа в мене, а аз искам да възприема неговата Любов и да се жертвам за Него. Има ли нещо противоречиво в това? Готов съм още един път да умра, хиляди и милиони пъти съм готов да умра, за това учение, което днес проповядвам. Ако е въпрос за умиране, аз съм готов, но Господ днес не иска смъртта на праведника. Веднъж е умрял Христос, 100 пъти не може да умира! Когато си замина, тогава ще видите какво е моето учение. Всяко нещо трябва да се опита. И желая всички да бъдете като мене. Бих се радвал и желая всички да имате моя ум и моя стремеж.
@@	20 ноември 1921
C$

>
	Молете се Господ да ви помогне във вашите начинания, а не той да ги осъществи вместо вас.


	Изучавайте себе си, за да познавате силите си, да знаете кое е за вас и кое не е, от какво трябва да се пазите и от какво — не!


	Ако искаш да бъдеш силен не говори за хората! Който одумва хората, той психически се възпрепятства, не може правилно да се развива.

	Ако искате вашият живот да придобие смисъл, да се повдигнат сърцата и умовете ви, да станете силни, на първо място трябва да се простите с лъжата! Не се борете с нея, не се борете с материалното, не.
	На Дон Кихот не подражавайте. На мястото на лъжата внесете истината. Не мислете за лъжата, мислете за истината! Така се трансформират енергиите на психическото поле, така постъпва разумният.


	Ти не си роден да бъдеш беден, ти не си роден да бъдеш грешен, да бъдеш човек без характер, нито да бъдеш евангелист или православен. Ти си роден да бъдеш свободен човек! Стани! Обуй краката си с добродетелта, освободи съзнанието си, мисли като човек! Бъди самостоятелен в своя ум, каквито и да са условията на живота ти, да се справиш с трудностите.


	Новото верую е да вярвате само в това, което вашият ум може да разбере, и това, което вашето сърце и вашата воля могат да приемат. Това, което е достъпно за вашето съзнание, в него вярвайте и него приемайте.


	Човек не трябва да живее само за себе си, ако иска да прогресира.


	Човек трябва да мисли за „онзи свят“, защото оттам идват енергиите, които са му необходими при градежа; трябва да мисли и за „този свят“, защото от него ще вземе материал за своя градеж.


	Благото и щастието на всички хора е и наше благо и щастие.


	Никога не противодействайте на доброто желание, което хората имат в душата си.


	Не мислете върху отрицателните страни на живота. Търсете онзи живот, в който няма страдания, търсете онзи живот, в който страданията се разтопяват, търсете светлината, в която тъмнината се разтопява, търсете свободата, в която робството се разтопява.


	Не събуждайте врага си преждевременно.


	В кривото тълкуване се ражда свадата.


	Дом, в който има спор, никога не успява.


	Всеки, който ограничава не познава Истината.


	Отхвърли всяка лоша мисъл в името на благото на своето тяло, на своята душа, на своя ум и на своето сърце. Когато не обичаш някого, а го държиш постоянно в ума си, той става причина за нови нещастия. Не е въпросът да го обичаш, но не го дръж в ума си, не мисли постоянно за него, защото това създава само нещастия. Остави го настрана и мисли за някого, когото обичаш, и който е проводник на положителните сили на живота.


	Трябва да обичате някого вън от семейството си, за да бъдете здрави, силни, богати, красиви. Всички блага в света се основават на този закон.


	Когато умът не присъства в работата, която вършиш, сполетява те катастрофа.


	Вярвайте първо във вашия Господ, после вярвайте на вашата душа, и най-после — на вашия ближен. Живеете ли така, никой не може да ви излъже.


	Не е достатъчно само да се обърнеш към светлината, но и трябва да работиш за тази светлина!


	Обръщайте внимание на добрата страна на живота.


	За разумния, за смелия човек животът е лек и приятен.


	Каквото е вътрешното разбиране на човека, такова е неговото външно проявление и отношението му към околната среда.


	Възприемете ли любовта като принцип в живота, тя ще ви направи господари на положението, от което никой не може да ви измести.


	Светът е създаден за всички и когато човек работи за повдигането на света, той повдига и себе си.


	За да бъдете щастливи и свободни, необходимо е да бъдете справедливи спрямо всекиго.


	Всеки е свободен да вярва в каквото си иска, но благоразумно е човек да вярва и поддържа само това, което носи щастие както за него, така и за другите.


	Ако не сееш на нивата си и се молиш на Бог да я благослови, той ще я благослови, но ще израснат само тръни и бодили. Бог подкрепя у човека онези мисли и желания, които човек сам е посял в себе си.


	Ние не поддържаме онази спекулативна мисъл, че като сме зле на земята, ще бъдем добре на небето. Ние не мислим, че трябва да се примиряваме с настоящето си положение и да очакваме небесния живот. Това е механично схващане за живота. Когато човек има правилно отношение към Бога, ще има правилно отношение и към обществото, и към отделния човек, и към себе си. Като резултат на правилното отношение на човека към Бога, към обществото и към себе си, ще се яви красотата.


	За да бъде здрав, човек трябва да има три неща: светъл ум, чисти и възвишени чувства и благородна воля, да знае винаги как да постъпва. Човек трябва да има висок идеал и да бъде господар на условията, т.е. да не се влияе от външните условия, а да върви неотклонно към своята цел.


	Сега хората искат да подобрят живота, без да изменят разбиранията си, начина си на живот и условията, при които се развива животът. За да се подобри животът, потребно е преди всичко едно ново разбиране.


	Ние сами градим своя живот, според мислите и желанията, които имаме, дълбоко скрити в душата си.


	За да се развива правилно, човек трябва да знае как да работи със силите на природата.


	Вярата е магическа сила. Тя изисква да изчезне всеки страх, съмнение и колебание. Когато човек има вяра, от нищо не бива да се плаши. Човек с такава вяра е заобиколен от разумни същества, които го закрилят от опасност и му помагат в живота.


	Най-трудното нещо в света е да виждаш хубавото през лошото. Като видиш грешката на някого, използвай я за да изправиш себе си.


	Радвайте се когато срещнете добри хора. Радвайте се и когато срещнете лоши хора. Лошите хора ще ви направят смели.


	Ако човек може да говори с любов, нека говори, ако не може — по-добре да мълчи.


	Когато изказвате лично мнение, бъдете крайно предпазливи. Говорите ли истината, абсолютно не се бойте! Кажете истината, тя ще се погрижи за себе си.


	Говорете с хората не за онова, което сте прочели или чули, а за това, което сте видели и опитали.


	Не говорете за грешките си, а ги изправете.


	Добре е да си служите само с такива думи, които повдигат и облагородяват както вас, така и близките ви.


	Стойте на такова разстояние един от друг, че да не виждате лошите си черти. Пазете нужното разстояние помежду си, за да не губите любовта си.


	Не е достатъчно да се направи едно добро, но то трябва да бъде направено навреме и на място.


	Една добрина компенсира 99 грешки!


	Помагайте на всички хора, без да ги освобождавате от изпитанията им.


	Силата на човек не е в богатството, нито във властта, които може да има, нито в знанието, което може да придобие, но в служенето.


	Не жертвайте висшите интереси на своята душа за благата на този свят.


	Свържете се с всички добри хора, които работят с любов за доброто в света, без разлика от тяхната народност, или тяхното религиозно верую. Само така ще разберете защо сте дошли на земята.


	Дайте възможност на близките си да вземат участие в благата ви, за да станат ваши приятели.


	Стремете се да бъдете в хармония със себе си, за да бъдете в хармония с обкръжаващите.


	Каквото и да правите, запазете спокойствие, не се тревожете. Ако мислите, мислете спокойно. Ако свирите, свирете спокойно, ако ядете, яжте спокойно. Ако искате да успеете в живота трябва да имате спокойствие.


	Винаги замествайте грозното с красивото. Никога не оставяйте грозното да взима надмощие над красивото.


	Гледайте красивото в света и работете над себе си и вие да го придобиете.


	Ако искаш да станеш човек, приеми красотата, за да видиш как ще се справиш с нея. Красотата е външен израз на истината.


	За да бъде здрав, човек трябва да вижда красотата в природата и да я цени. Привикнете да задържате красивите образи в ума си.


	Радвайте се когато се намирате пред известни противоречия и трудности. Чрез тях вие ще опитате силата на ума, на сърцето, на волята си и постепенно ще се калите.


	За предпочитане е човек да приеме страданието, което носи радост, отколкото радостта, която носи страдание.


	Не си правете илюзии, че можете да живеете по стар начин и да бъдете носители на новите идеи.


	Всяка работа, която предприемаш, пръв започвай, и последен свършвай.


	Щом започнете една работа, не се съмнявайте в успеха й.
	Ако имате вяра и мъртвия ще възкресите; ако се съмнявате, и живия ще умъртвите.


	Искате ли да имате успех в работата си — умът и сърцето ви трябва да бъдат в съгласие.


	Тревожете се малко, работете много!


	Изучавайте себе си, за да можете сами да си помагате. Красиво е човек да се самоизучава, защото в себе си ще видите отражението на Космоса.


	Работете съзнателно върху себе си, не очаквайте всичко от природата. Тя работи върху вас, но и вие трябва да бъдете в съгласие с нея.


	Мъдрецът никога не влиза в стълкновение със себе си, с окръжаващите и с природата, затова всичките му работи се нареждат добре.


	Борбата, която става в човека, е неизбежна. Не се смущавайте от тази борба. Спасението ви е в това, да станете господари на миналото, което сами сте създали, трудностите, спънките и слабостите на човека са остатъци от неговия минал живот.


	Спасението на човека е в самия него. Той сам може да си помогне. Не си губете времето в очакване другите да ви помагат. Разчитайте на това, което е вложено във вас.


	Научете се да се справяте с недъзите си, за да се ползвате от добродетелите си.


	Не говорете излишни думи, не мислете за излишни работи, не хвърляйте чувствата си излишно. Това е красивото в живота.


	Човек е създаден, за да мисли, да преценява, да прави избор между нещата и да следва пътя на разума, а не да приема всичко за безпогрешни истини.


	Човек трябва да се самонасърчава. Още със ставането си от сън кажете: „Аз съм добър и способен човек“. Ако сами не се насърчавате, отвън никой не може да ви насърчи.


	Избягвайте еднообразието. Еднообразието убива, а разнообразието оживява човека.


	Научете се бързо да трансформирате своите състояния. Успехът ви зависи от доброто разположение на духа.


	Когато някой ви обиди, не се оплаквайте на другите, не разнасяйте калта вън от вас. Обидата е кал, която всеки сам трябва да изчисти.


	Пазете своя вътрешен мир! Избягвайте общества и хора, които оказват лошо влияние върху вас.


	Не е въпрос да избягвате влиянието на злото за сметка на доброто. Трябва да управлявате тези сили. Изучавайте действието на положителните и отрицателните сили върху своя физически и психически живот, за да се справите разумно с тях.


	За да успявате във всичко, което предприемете, трябва да имате добро настроение. Доброто настроение на човека зависи от правилната посока на енергиите, които текат в него.


	Не търсете образа на идеалния човек вън от себе си. Той е вложен във всички хора, но трябва да се прояви.


	Не се стремете да бъдете господари на света, но бъдете господари на желанията си.


	Когато всички хора изключат от себе си насилието, лъжата и злото, светът ще се оправи.


	Човек трябва да изгради от себе си модел, от който и другите хора да се ползват.


	Прилагайте доброто към всички, без да мислите заслужават ли го или не. И на разбойника да направите добро, и то ще даде своя плод. Доброто не умира.


	Преди да сте недоволни от близките си и да търсите причината за всичко в тях, потърсете я в себе си.


	Бъдещият живот, бъдещата култура зависят от мислите, които сега се поставят за основа. Бъдете внимателни мислите ви да са светли и възвишени. Те ще послужат като материал на бъдещата култура.


	Човек трябва да бъде благодарен и за най-малкото, което му се дава. Благодарността е еквивалент на плащането.


	Доброто никога не пропада. Няма случай в историята на човечеството, когато доброто да не се е върнало при онзи, който го е направил, и то с лихва.


	С лош човек не се разправяй. С човека който се хвали не говори.


	Придобивай онова знание, което може да те освободи от всички трудности, тревоги, смущения, страдания.


	Неуспехът в живота ви се дължи на това, че обръщате внимание на обикновените неща. Откажете се от обикновеното в живота!


	Няма по-велико за сегашния човек, от това да бъде истински човек!


	Говорете истината, бъдете искрени, за да се повдигнете. Колкото и да се молите, докато не се научите да говорите истината, никакъв отговор не чакайте от Бога.


	Всички необходими условия за вашето щастие се намират във вас. Околната среда с всички други същества в нея са само ваши помощници.


	По-добре е да се обезсърчиш, но да узнаеш истината, отколкото да се насърчиш, но да останеш в заблуда.


	Вършете всяка работа с любов! Това е новото учение. То трябва да се приложи още сега, а не в бъдеще.


	За да бъдете в добри отношения с всички хора, трябва да възпитате чувствата си, да ги облагородите.


	Всеки човек трябва да използва за своето повдигане външните условия, в които се намира, и вътрешните възможности, които има. И след като сам се повдигне, той трябва да започне да работи за повдигането на другите. Работници се искат за повдигането на света!


	Мисълта за собствените слабости и грешки, както и за грешките на другите е зараза. Започнете да изучавате науката на положителната мисъл.


	Не се сравнявайте нито с онези, които стоят по-високо от вас, нито с тези, които седят по-ниско от вас, за да не изпаднете в противоречие.


	Не презирайте тялото си! Каквото тяло ви е дал Бог, бъдете благодарни, понеже без него не можете да живеете. Тялото е резултат от вашите мисли, чувства и постъпки в миналото. В бъдеще ще имате друго тяло.


	И когато хвалите и когато укорявате, за нищо не продавайте съвестта си!


	Бъдете честни! В честността се крият велики енергии, които повдигат човешката душа.


	Изключете насилието от себе си и ще станете силни. Изключете лъжата от себе си и ще станете разумни. Изключете злото от себе си и ще станете добри. Съвършеният човек е само силният, разумният, добрият.


	Обичайте отдалеч! Когато сте близо до предмета, който обичате, грехът е неизбежен. Когато сте далече от предмета, който обичате, грехът е невъзможен.


	Искате ли хората да ви почитат, първо вие ги почитайте.


	Това, което не искате да кажете някому в очите, не го казвайте и зад гърба му. Това е доблест!


	Който уважава хората, уважава и себе си! И който уважава себе си, уважава и хората. Това правило трябва да поставите като основа на живота си.


	Слабите да пестят енергията си за сметка на времето, а силните да пестят времето си за сметка на енергията.


	Вземайте толкова, колкото можете да носите.


	Жертвайте само от онова, което сами сте спечелили.


	Задача на човека е да оправи себе си, а оправянето на света е работа на Бога.


	Вземането разваля живота, а даването го подобрява.


	Когато даването предшества вземането, живота на човека е красив и хармоничен.


	Каквато мярка прилагате към себе си, такава трябва да прилагате и към другите.


	Всяка мисъл, добра или лоша, се връща при своя източник, като носи със себе си придобивките от своето пътуване. Никой не може да избегне последствията от своите мисли, чувства и постъпки.


	Не искай хората да мислят, да чувстват и да постъпват като тебе. Всеки решава въпросите си по свой начин.


	Ако искаш да постигнеш нещо, концентрирай мисълта си върху него, мисли за постигането му и ще го постигнеш. Мисли за постигането само на добри неща.


	Започвайте работа с разположение. Това е начинът да избегнете 99% от трудностите и противоречията си.


	Докато имаш да плащаш, никакви удоволствия не ти се позволяват. Плати първо дълга си!


	Когато искаш да изправиш грешките на хората, те се натрупват на твоя гръб.


	Работи докато ти е приятно. Почувстваш ли и най-малкото неразположение в работата си, спри, не продължавай повече. Ако искаш да бъдеш здрав, не свършвай работата си докрай.


	Имайте вяра във вашия ум, във вашето сърце и не чакайте спасението си от никъде, а от самите вас, от себе си. Чрез ума и сърцето Господ ви говори!


	Употребявайте всякога положителни думи. Отрицателното внася отрова във вашия организъм.


	Не противодействай на омразата, понеже като й противодействаш, ти и даваш повече сила. Не се противи на злото!


	Пазете съзнанието си всякога будно! В съзнанието си пазете единство, вътре в него да няма раздвояване.


	Каквато и работа да започнете в даден момент, умът ви трябва изцяло да присъства. Лесното и правилно решение на всяка задача зависи от съсредоточаването на ума.


	Когато се откаже от желанията си, когато се примири с положението си, всичко, което е желал човек, започва едно след друго да се осъществява. Така че пожелайте нещо и го забравете. Неизброими са божиите пътища.


	Вслушвай се в наставленията на духа си и в упованията на душата си, за да ти бъде всякога добре.


	Не се бори със злото в себе си, но дай път на доброто. Тогава злото само по себе си ще изчезне.


	Не говори за нещата преди да си ги направил, иначе ще те спънат.


	Не обръщайте внимание на лошите думи и сцени, които се случват около вас, за да не се филмират в съзнанието ви.


	Спирайте вниманието си на неизменното, доброто и възвишеното в човека. Да виждате недъзите в човека, това не е изкуство. Какво печелите когато знаете недъзите на хората?


	Ако искате да изправите един човек, не се спирайте на грешките му. Ще му помогнете, ако държите в ума си неговите добри страни.


	Колкото по-чиста и по-здравословна храна употребяваш, толкова по-велико и по-светло бъдеще си приготвяш.


	Не се меси в чужди работи. Така вземаш половината от дълговете на хората.


	Не бързайте, но не отлагайте. Всяко нещо правете навреме. От човека се изисква да разсъждава правилно, зряло, да знае, че нищо не става случайно, произволно.


	Материалните блага не могат да направят човека добър. Доброто е условие, основа, за да се прояви човешката интелигентност, човешкият ум. Само при тази интелигентност могат да се ползват благата.


	Когато правиш добро, скрий го! Когато правиш зло, открий го, нека знаят всички.


	Научете се да служите на висшето, за да бъдете господари на низшето.


	Приложете първата добра мисъл, която дойде в ума ви сутрин. Вслушвайте се в интуицията си и ще бъдете близо до истината. Когато се намирате пред страдание или болест, отправете ума си към Бога, към своята интуиция и ще получите съвет какво да правите.


	Бъдете доволни от всички условия на живота. Доволството е едно от необходимите правила на живота, което трябва да прилагате, за да се домогнете до истинското знание.


	Никога не оставяйте ума си да се занимава с работите на сърцето.
	Никога не оставяйте сърцето си да се занимава с работите на ума.


	За да се изправи човечеството, всеки човек трябва да се откаже от низшия си ум, който върши престъпления, и от неразумното си сърце, което греши. Човек трябва да слуша ума и сърцето си дотолкова, доколкото да е съгласие с духа и душата му.


	Не желай това, което не ти е потребно!
	Никога не мисли за утрешния ден!
	Не взимай миналото за идеал на своя живот!
	Не мисли, че бъдещето включва всичко в себе си!
	Всяко нещо, което е против законите на природата е грях!


	Изучавайте живота!
	Щастието се постига при пълно и дълбоко разбиране на живота.


	Не отегчавайте хората, не отегчавайте и своя дух, който ви ръководи. Човек огорчава духа си със своето постоянно недоволство и неблагодарност. Красивото, великото в живота на всеки човек се заключава в благодарността му към Бога за онова, което му е дадено.


	Пазете равновесието на ума, на сърцето и на волята си. Каквото и да се случи в живота ви, пазете равновесие. Под каквито и трудности да се изправи, човек трябва да пази присъствие на духа.


	Никога не яж, ако нямаш разположение. Яж само когато си гладен. Трябва да изпитваш удоволствие от яденето.
	Никога не се гневи при ядене!


	Когато можеш да вършиш сам една работа, не търси чужда помощ!


	Не жертвайте никога благото на душата си, за благото на тялото си. Душата е благородна, тя знае как да се грижи за тялото, но тялото — не!


	За да разберете живота, трябва да спазвате тези четири правила:
	Честен към себе си!
	Справедлив към другите!
	Интелигентен спрямо природата!
	Благороден към всички!


	Работите вървят добре само на онзи човек, който живее според законите на любовта, мъдростта и истината. Такъв човек всякога и от всичко се учи!


	Не се опитвайте да коригирате природата в нейните действия, за да не страдате!


	Мислете върху трудно разрешимите въпроси, макар и да нямате успех. Мисълта е светлина, която прониква в големия мрак.


	Искаш ли да разбереш дали някой говори истината, виж го как живее. Ако живее добре, той говори истината.


	Свободен е само онзи, който се радва на свободата на всички. Само при разумния живот може да се говори за свобода.


	Помагай, без да нарушаваш свободата на човека.


	Докато не се научите да прощавате, не можете да се справите с трудностите и противоречията в живота си.


	Ако си силен и правиш зло, ще изгубиш силата си.
	Ако си слаб и правиш добро, ще станеш силен.


	Не бързайте да реализирате своите желания. Колкото са по-високи и благородни желанията ви, толкова по-бавно се реализират.


	Стремете се към изобилие, а не към недоимък.
	Природата дава всичко в изобилие.


	Не търсете щастието си вън от себе си. Всичко е скрито във вас. Ако човек не намери щастието в себе си, вън по никакъв начин не може да го намери.


	За да бъдеш щастлив, пази следните правила:
	Отстрани всяко съмнение от себе си.
	Вярвай в Господ, който живее в теб, и не го търси вън от себе си.
	Работи върху себе си и всеки ден прибавяй нещо ново към своя градеж.
	Не мисли кой колко знае, колко е добър и безгрешен. Мисли за себе си, ти какво знаеш и колко си добър.


	Щом човек забрави себе си заради Бога, Бога ще започне да мисли за него.
	Мисли ли човек само за себе си, Бог непременно ще го забрави.


	Никога не обвинявайте хората за това, което вие сами сте си причинили. Никога не изисквайте от хората това, което сами не можете да направите.

	Препятствията, които имате, са камъните, от които ще образувате стъпалата, за да се повдигнете.


	Да желаеш малко, а да вършиш много — това е посоката на четвъртото измерение.


	Всеки човек носи щастието вътре в себе си. То зависи от неговия организиран ум, от неговото организирано сърце и от неговата организирана воля. Остава му само да използва тези условия.


	Никога не казвай на човека дума, която има дисхармонични трептения. Всяка дума, която искаш да кажеш някому, първо опитай върху себе си. Ако не ти се отрази добре, въздържай се да я употребяваш.


	Човек придобива нещо само тогава, когато обработва придобитото в ума си. Истински придобивки са ония, с които човек разполага по всяко време и които изменят характера му, внасят в него нещо благородно и устойчиво.


	Силният човек не се оплаква и не се оправдава. Той носи раните си и върви напред.


	Не се оставяйте негативната обстановка да ви въздейства. На напрежението, на отрицателните мисли, които се носят из атмосферата, вие трябва да дадете отпор.


	Не отказвай да извършиш услугата, която някой иска от тебе. Ако откажеш, ще се свържеш с един отрицателен закон в природата и срещу теб ще се опълчи верига от отрицателни сили, които след време ще развалят хубавите ти планове.


	Искате ли да се освободите от нещо лошо в себе си, не режете, а го изтръгнете с корен, за да не може да израсне отново.


	Никоя сила не е в състояние да промени човека.
	Той ще се промени, ако иска да се промени.
	Вътрешната промяна не е механичен, а абсолютно свободен процес.


	Силата на човека е в мисълта. Тя създава цялата вселена. Тя е творчески принцип. Когато хората се обединят в своята мисъл и невъзможното за тях става възможно.


	Никога не се оправдавайте пред хората.
	Оправдавате ли се, ще заприличате на човек, който пере дрехите си в мътна вода, а иска дрехите му да бъдат чисти.


	Никога не определяйте как да мине живота ви.
	Да бъде както Господ го е определил.


	Предсказанията могат да се отложат или отменят. Ако грешният изправи живота си, наказанието му ще се отмени.
	И ако праведният се отпусне и започне да греши, благословението му ще се замени с наказание. От човека зависи да подобри или да влоши съдбата си.


	Не отивай в чужд дом когато си болен. Не отивай при свой приятел когато си озлобен. Стой в гората, ходи между дърветата и на тях се оплаквай.
	Само когато умът ти е спокоен и сърцето свободно, тогава посети приятеля си.


	Лошото не можеш да изпъдиш с лошо.
	Тогава то става по-силно. Замести лошото с добро. На лошата мисъл противопостави добра мисъл.


	Преди да започнете една работа, кажете си: „Господ и аз ще свършим това“ и ще успеете.


	Обичайте без да се влюбвате. Влюбването е подхлъзване в крива посока.


	Единственото нещо, което повдига човека, е работата. За да се проявите в каквото и да е направление, трябва да работите. Работата е свещено нещо.
	Работа, вършена с любов, е щастие.


	Злото няма сила. То използва вашата сила.
	Не се докосвайте до злото.
	Стойте настрана! Няма човек, който да се е борил със злото и да е успял. Не ви трябва да знаете какво нещо е лошият човек.


	Не допускайте страх в душата си. Плашите ли се от всяко нещо, вие разстройвате аурата си и силата ви не може да се прояви. Този, който иска да работи трябва да бъде спокоен.


	Къде е небето? Небето е на земята. От вас зависи да живеете едновременно на небето и на Земята.


	Не вземайте повече, отколкото ви трябва!
	Не давайте повече, отколкото е нужно!


	Всеки импулс, който произтича от любовта, е благословение. Всяка постъпка, направена с любов, е мощна и във вечността пребъдва.


	Не се интересувайте дали другите хора ви обичат, или не.
	Интересувайте се само дали вие обичате.


	Ако не намериш Бога вътре в себе си, отвън никога няма да го намериш.
	Когато го намериш в себе си, тогава ще го намериш и навсякъде в Природата.


	Понякога колкото повече любов даваш на човек, толкова по-лош става той. Не давай условия на злото да се развива.


	Колкото по-често се вслушвате в обещанията и ласкателствата на хората, толкова по-често ще се подхлъзвате.


	Не лъжете. При лъжата човек скъсва връзките си с Бога, с Христа, с напредналите същества и с това поставя пречка за своето духовно издигане. При лъжата се образува експлозия, понеже мисловната форма на лъжата е в противоречие с истинския факт. Тази експлозия действа разрушително върху човека, който лъже. При лъжата се изменя химическия състав на кръвта.


	Онова, което вашият ум може да направи, онова, което вашето сърце може да направи, не очаквайте хората да ви направят. Отвън помощ не чакайте.


	Примирете се с хората. Ако има дори само един човек, с когото не сте се примирили, той ще ви бъде спънка да вървите в духовния свят.


	Който е мързелив и не работи, всякога е изложен на несрети в живота. Той чака Господ да му оправи работите. Човек трябва сам да си оправи работите, а не да чака Господ да стори това.
	Когато Господ дойде при вас, работите ви трябва да са оправени.


	Три неща са важни за човека:
	мир, в който да почива сърцето,
	светлина, в която да обитава умът
	и радост, с която да работи душата.


	Вглеждайте се в малките неща. Ако не обръщате внимание на малките неща, вие не можете да разрешите задачите на своя живот.


	Иска ли да се подмлади, да бъде здрав, човек трябва да приеме новото, което иде в света. Той всеки ден ще прави крачка напред, макар и малка. Не приемат ли новите идеи, младите хора ще остареят, а старите ще оглупеят. С новото в света младите растат и се развиват, а старите се подмладяват.


	Бодърствува ли човек, няма трудност, която да не може да победи. Понякога проблемите сами по себе си се разрешават.


	Не критикувайте, а дайте пример как да се живее. Не давайте мнението си за неща, които не познавате.


	Ако доброволно приемете малкото зло, голямото няма да дойде. И обратно, ако доброволно приемете малкото добро, и голямото ще дойде.


	Не съгрешавайте! Грехът е тъмнина, която закрива светлото лица на душата. Неестествените мисли и желания внасят наслоявания, които задръстват нервната система.


	Всяка мисъл е силна дотогава, докато не я изкажеш. За любовта не говори. Мисли я, чувствай я, но не говори за нея.


	Причините за всички нещастия се крият във вас, в самия човек. Той е господар на положението, в което се намира. Щом намерите причината в себе си, лесно ще изправите последствията.


	Когато те е страх от нещо, направи го и страхът ще изчезне.


	Не се стремете да избягвате влиянието на едни сили за сметка на други. Вие трябва да се научите да ги управлявате.


	На всяка отрицателна мисъл, на всяко отрицателно чувство в себе си, противопоставяйте една положителна мисъл и едно положително чувство, които да ги неутрализират и обезвреждат.


	За да усилите паметта си, намалете интензивността на чувствата си.


	Правилните посоки увеличават кислорода в тялото. Правилните чувства увеличават кислорода в сърцето. Правилните мисли увеличават кислорода в мозъка.


	Не се стремете да реализирате всичките си желания. Вие бихте били нещастни, ако се реализират всичките ви желания.


	Стремете се към знание.
	Знание е само това, което сме опитали, другото е предположение.


	Когато никой не може да ви помогне — можете сами да си помогнете.
	Това е философията на живота.
