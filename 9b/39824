	Страницата, която следва, е преписана от един учебник по история за училищата на планетата Мун и разказва за големия учен на име Брун (забележете, че там всички думи завършват на „ун“: например не се казва „луна“, а „лун“, не — „качамак“, а „качамун“ и т.н.) Ето тази страница:
C>
	Изобретателят Брун живял две хиляди години, сега е консервиран в един хладилник, от който ще бъде размразен след 49 000 века, и отново ще заживее. Още бил пеленаче, когато открил _машина за правене на дъги_, която работела с вода и сапун, само че вместо обикновени сапунени мехури излизали дъги — всякакъв размер, които можели да се опват от единия до другия край на небето и служели за разни неща, например за сушене на пране. В забавачницата, като играел с две пръчици, той открил _бургия за правене на дупки във водата_. Това откритие било високо оценено от рибарите, които го използвали, за да убиват времето, когато рибата не кълвяла.
	В първо отделение изобретил: _машина за гъделичкане на крушите, тиган за пържене на лед, везни за теглене на облаците, телефон за разговаряне с камъните, музикален чук_, който свирел прекрасни симфонии, докато забивали пирони с него, и направил още много други открития.
	Твърде дълго ще е да изреждаме всичките му изобретения. Ще споменем само най-прочутото — _машината за казване на лъжи_, която работела с жетони. За един жетон можело да се чуят четиринайсет хиляди лъжи. Машината била заредена с всички лъжи на света: тези, които вече са казани, ония, които хората измислят сега, и всички други, които биха могли да бъдат намислени някога. След като машината издекламирала всички възможни лъжи, хората били принудени да казват винаги истината. Затова нашата планета Мун я наричат още „Планета на истината“.
C$
