	Джованино Денгуба бил голям пътешественик. Пътувал той, пътувал, и попаднал в една страна с „не“ отпред.
	— Що за страна е тази? — попитал той един гражданин, който седял на чист въздух под едно дърво.
	Вместо да му отговори, гражданинът извадил от джоба си едно джобно ножче и го поставил отворено на дланта си.
	— Виждате ли това?
	— Това е ножче.
	— Грешите. Това е „неножче“, тоест ножче с „не“ отпред. С него моливите отново порастват, вместо да се скъсяват. Много е полезно за училищата.
	— Прекрасно — казал Джованино, — и после?
	— После имаме „незакачалка“.
	— Искате да кажете „закачалка“?
	— Закачалката не върши работа, ако нямате палто да си го закачите на нея. Нашата незакачалка е съвсем друго нещо. Там не трябва да се закачва нищо, всичко си е закачено. Ако имате нужда от шлифер, отивате при нея и си го откачате. Който има нужда от сако, не трябва да ходи и да си купува: минава край незакачалката и го откача. Има летни незакачалки и зимни незакачалки, мъжки незакачалки и дамски. Така се пестят много пари.
	— Прекрасно. А друго?
	— После имаме нефотографски апарат, който, вместо да прави фотографии, прави карикатури и така се смеем. После имаме нетоп.
	— Брр-р. Ужас!
	— Нищо подобно. Нетопът е обратното на топ и служи за разваляне на войните.
	— Как работи?
	— Много лесно: и едно дете може да си служи с него. Ако има война, свирим с нетръбата, стреляме с нетопа и войната веднага се разваля.
	Каква чудна страна е тая страна с „не“ отпред…
