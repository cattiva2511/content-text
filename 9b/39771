	Големият пътешественик и известен изследовател Джованино Денгуба попаднал веднъж в Страната на маслените хора. Огреело ли слънцето тия хора — те се размеквали. Трябвало да стоят винаги на хладно и живеели в град, където вместо къщи имало хладилници. Джованино вървял по улиците и виждал тук-там да се показва някой от прозорчето на своя хладилник с торба лед на главата. При вратичката на всеки хладилник имало телефон, за да се говори с живущия в него.
	— Ало.
	— Ало.
	— Кой е?
	— Аз съм царят на маслените хора. Целият — сметана първо качество. Мляко от швейцарска крава. Разгледахте ли внимателно моя хладилник?
	— Я виж! Той бил от злато. Но никога ли не излизате от него?
	— Зиме, ако е достатъчно студено, в автомобил от лед.
	— Ами ако случайно слънцето се покаже между облаците, докато Ваше Величество прави своята разходчица?
	— Не може да се покаже, забранено е. Ще наредя на моите войници да го набутат в затвора.
	— Хайде де! — казал Джованино. И взел, че отишъл в друга страна.
