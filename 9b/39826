	Един мой приятел космонавт бил на планетата X213 и ми донесе за спомен листа с менюто от един тамошен ресторант. Ще ви го препиша, както си е:
C>
#	ОРДЬОВРИ
	Речен чакъл със сос от тапи
	Пържена попивателна хартия
	Резенки от въглища
#	СУПИ
	Рози в бульон
	Сухи карамфили в мастилен сос
	Крачка от маси, варени
	Фиде от розов мрамор с масло от смлени лампи
	Топчета олово
#	ГОТВЕНИ ЯСТИЯ
	Бифтек от железобетон
	Трифтек на скара
	Тъги на шиш
	Печено от тухли със салата от керемиди
	До от гърдите на пуяк
	Автомобилна каросерия, варена, с бутала
	Пържени кранове за чешми (студени и топли)
	Клавиатура от пишещи машини (в стихове и проза)
#	АЛАМИНУТИ
	По желание
C$
	За да обясня последния израз, малко общ и неясен, ще прибавя, че на планетата X213, както изглежда, всяко нещо може да се яде и да се усвои от организма, дори асфалтът на улицата. Дори и планините ли? Да, дори и те. Жителите на X213 вече са излапали цели алпийски вериги.
	Някой, да кажем, е на екскурзия с велосипед: огладнява, сваля и изяжда седалката или помпата. За децата звънчетата са голямо лакомство.
	Сутрешната закуска се прави така: звъни будилникът, ти се събуждаш, грабваш будилника и го изяждаш на две хапки.
