	Веднъж в Пьомбино завалели бонбони. Падали като големи зърна град, но били с различни цветове: зелени, розови, виолетови, сини. Едно дете налапало зелено зърно ей тъй, за опит, и открило, че ухае на мента. Друго дете опитало червено зърно — то миришело на ягода.
	— Бонбони! Бонбони!
	И всички се втурнали по улиците да си пълнят джобовете. Но не успявали да съберат всичко, защото валяло силно.
	Валежът траял кратко, но оставил улиците покрити с килим от благоуханни бонбони, които скърцали под краката. Учениците на връщане от училище намерили достатъчно, за да си напълнят чантите. Стариците си били направили хубави вързопчета от кърпите, които носят на главите си.
	Знаменит ден било.
	И сега много хора чакат от небето да завалят бонбони, но оня облак не е минавал вече нито над Пьомбино, нито над Торино и може би няма да мине дори и над Кремона.
