	В далечната старинна страна Лапандия, на изток от херцогството Пияния, царувал пръв Лапан Храносмилателят, наречен така, защото, след като изгълтвал спагетите си, изяждал и чинията и прекрасно смилал всичко.
	Наследил трона му Лапан Втори, наречен Трилъжици, защото, докато лапал чорба, употребявал три сребърни лъжици едновременно: по една държал във всяка ръка, третата я държала царицата и тежко й, ако не била препълнена.
	След него на трона на Лапандия, поставен зад денонощно подредена маса, се възкачили поред:
	Лапан Трети, наречен Ордьовър.
	Лапан Четвърти, наречен Паниран Шницел.
	Лапан Пети, Гладният.
	Лапан Шести, Плющящите уши.
	Лапан Седми, наречен „Има ли още“, който изял дори короната, която била от ковано желязо.
	Лапан Осми, наречен Коричка Кашкавал, който, като не намерил нищо за ядене на масата, глътнал покривката.
	Лапан Девети, наречен Железният Търбух, който излапал трона с всички възглавници.
	Така династията свършила.
