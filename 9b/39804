	Имало някога едно детенце, което задавало много въпроси и това, разбира се, не е нещо лошо, дори е нещо хубаво. Но да се отговаря на въпросите на това детенце, било трудно.
	Например то питало:
	— Защо чекмеджетата имат маси?
	Хората го гледали и понякога отговаряли:
	— Чекмеджетата служат, за да се поставят вътре прибори.
	— Зная за какво служат чекмеджетата, но не зная защо чекмеджетата имат маси.
	Хората поклащали глави и отминавали.
	Веднъж детенцето попитало:
	— Защо опашките имат риби?
	Друг път задало въпроса:
	— Защо мустаците имат котки?
	Хората поклащали глава и отивали да си гледат работата.
	Детенцето растяло и не преставало да задава въпроси. Станало мъж, но и той ходел нагоре-надолу да пита това и онова. Тъй като никой не му отговарял, той се оттеглил в къщичка на върха на една планина и през цялото време измислял въпроси, които си записвал в тетрадка, после размишлявал, за да намери отговори, но не ги намирал.
	Записвал си например:
	„Защо сянката има бор?“
	„Защо облаците не пишат писма?“
	„Защо пощенските марки не пият бира?“
	От писане на много въпроси го заболявала глава, но той не обръщал внимание. Пораснала му и брада, но той не си я отрязал. Дори си задал въпроса:
	„Защо брадата има лице?“
	Изобщо бил интересно явление. Когато умрял, един учен се заел да го изследва и открил, че същият този човек като малък бил свикнал да си обува чорапите наопаки и не успял нито веднъж да си ги сложи както трябва, затова и не успял да се научи да задава правилно въпросите. На много хора се случва същото.
