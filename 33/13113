P>
E>
	Млъкнете, о струни проклети!
@	А. Майков
E$

	Един друг се мразим със завист,
	нехаем за чужда беда.
	А как ще творим, ще живеем,
	не знаейки тази вражда!

	Така е! Старае се всеки
	дома си да трови със злост —
	стените излъчват отрова
	и чувстваш се чужд като гост!

	Така е! Лишени от вяра,
	загубваме разум от смях —
	следим от площада, пияни,
	как става домът ни на прах!

	Предавайки своята дружба,
	пилеем и думи, и ум,
	за бъдните наши потомци
	днес ние разчистваме друм!

	И в гроба, обрасъл с коприва,
	ще гнием всред влага и студ,
	и тих историк след години
	ще пише внушителен труд…

	Ще мъчи децата невинни
	проклетият скучен педант
	с бездарни цитати и дати,
	с анализ на нов вариант…

	Зла участ — тъй трудно и чудно
	да дишаш, от страст да гориш —
	и в теб да се ровят доценти,
	критици безчет да плодиш…

	Бих легнал в зеления бурен,
	бих тънал в забрава и сън!
	Млъкнете, о книги проклети!
	Не съм ви аз писал, не съм!

@@	1908
P$
