P>
	Скъпа моя, още ли живееш?
	Аз съм също жив. Привет от мен!
	Нека тиха светлина се лее
	пак над твоя дом благословен.

	Пишат ми, че с някаква тревога,
	без сама да разбереш защо,
	ти излизаш, ти ме чакаш много
	в старото износено палто.

	И сънуваш все едно във мрака,
	в мрака на притихналата нощ —
	сякаш във пиянска свада някой
	е забил в гръдта ми фински нож.

	Нищо, скъпа. Успокой се. Зная,
	туй е само тягостна игра.
	Аз не съм пияница отчаян,
	та далеч от тебе да умра.

	Аз съм като нявга пълен с нежност
	и едно мечтая мълчешком:
	да забравя мъката метежна
	и да се завърна в своя дом.

	И ще дойда. Нека в цветна пяна
	само пролетта да прозвъни.
	Ала ти недей ме буди рано
	както някога, в ония дни.

	Не събуждай нищо отшумяло,
	старите надежди нека спят!
	Много рано загуби и жалост
	трябваше да срещна в своя път.

	Аз не искам никаква награда.
	Миналото вече отзвъня.
	Ти си моя помощ и отрада,
	ти си моя ясна светлина.

	Забрави за своята тревога,
	не ходи на старото место
	и недей, недей ме чака много
	в старото износено палто.

@@	1924
P$
