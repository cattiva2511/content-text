P>
#	1

	Щом вълкът подивее съвсем,
	ще завие към облаците продрани.
	Кобилите тръгват с разпран корем,
	като черни платна са враните.

	Няма в снежната кашлица-смрад
	да забие нокти лазура,
	златохвойния листопад
	под виеличен вопъл се щура.

	Вие чухте ли? Чухте ли звънък звук?
	Слиза утрото в коларските пътища.
	С изпосечени длани сте тук,
	но гребете към далечното бъдеще.

	Плувайте в синята вис
	с огласени от грак небосклони!
	Скоро бяло дърво ще отрони
	на главата ми жълтия лист.

#	2

	Мен ли викаш, поле, в утринта?
	Или сънища виждам щастливи —
	като конница тича ръжта,
	изпреварила къщи и ниви.

	Не ръжта, а вихрушка подскоква,
	блъска портите без надежда.
	Даже слънцето, смръзната локва,
	като пикоч на кон ми изглежда.

	Кой е тук? Или ти, моя Рус?
	Кой с черпака снега ти отмята?
	Надалеч в простора ти пуст
	гладни псета ръфат зората.

	Не мечтаят за оня свят те —
	тук, при хората, в топлото, в задуха.
	Даде бог на вълчица дете,
	а човеците го изядоха.

#	3

	О, кого да възпея от скръб
	под зора като трупна проказа?
	Вижте, гледайте — женския пъп
	като трето око се показа.

	Ей го — цъкли се — като луна,
	да открие по-месести кости.
	Станах смешен, че с вещина
	съм възпявал очаквани гости.

	И къде са светци и апостоли,
	взрени в бозки от светлина?
	Щом се жениш, поете, просто
	избери си овца за жена.

	Причестявай се с вълна и плесен,
	но словесния восък пази.
	Смъква пръстени хищната есен
	от ръцете на всички брези.

#	4

	Зверове, зверове, приближете до мен,
	изплачете се в чашките на моите длани!
	Докога този месец студен,
	ще излочва облаците продрани?

	Кучета-братя и кучки-сестри,
	хората спрямо мен не са толкова кротки.
	Не искам кобилешки кораби и дори,
	сврачешки платноходки.

	Ако гладът в разрушения град
	за косата ме улови —
	ще си изям половината крак,
	половината яжте вий.

	Нямам нужда от никого аз,
	по-добре да умра като куче,
	отколкото камък да вдигна и с бяс
	моят брат полудял да улуча.

#	5

	Аз бих пял, аз бих пял, аз бих пял!
	Ни коза, ни овца ще отмина.
	Ако има причина за жал
	и за смях се намира причина!

	Дай ни радост — ябълка свежа
	и разбойнишки вик отривист.
	Есента по градински ще среже
	на главата ми жълтия лист.

	Есента скита с боси нозе,
	глозга вятърът жълти листа.
	Всичко имал и нищо невзел,
	преживява поетът в света.

	Само кравите нежно ласкай
	и се вслушва в житния клас.
	Съскай, сърп на стиха ми, докрай!
	С цвят засипвай ме, Слънце-храст!

@@	1919
P$
