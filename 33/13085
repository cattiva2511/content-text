P>
	Отшумяха случайните дни
	и равнодушните нощи,
	но запомних завинаги аз
	туй, което сега ще разкажа,
	туй, което се случи насън.

	Зад мене остана среднощният град.
	Есенен дъжд заръмя.
	Далеч, дето свършва градът,
	и небето, безсилно да скрива
	делата, словата на моите съграждани,
	в блатото падна —
	аленееше късче зора.

	Напуснал града,
	аз бавно вървях по наклона
	на уличка с няколко къщи,
	и сякаш с приятел вървях,
	но дори и да крачеше с мене,
	той мълчеше през целия път.
	Аз ли поисках това,
	или той беше тъжен самият —
	не знам, но се чувствахме чужди
	и гледахме в разни посоки:
	той виждаше как във файтони
	плешиви и млади контета
	прегръщат жени разкрасени.
	Той не бе равнодушен дори
	към девойките зад стъклата,
	зад саксиите с жълти цветя…
	Но светът посивя и помръкна,
	и взорът на спътника — също,
	и може би други желания
	го завладяха,
	когато, с нахлупен каскет,
	изчезна зад ъгъла той
	и остави ме сам.
	(Бях безкрайно доволен, защото
	какво по-добро от това —
	да загубиш приятел добър?)

	Минувачите оредяха.
	Само мършави кучета срещах по пътя
	и се караха нейде пияни жени.
	Сред дъждовната пустош стърчаха
	кочани от зелки, брези и върби,
	лъхтеше на блато.

	Щом напуснаха моята памет
	глухи стъпки, лица, гласове,
	и мистични беседи за разни религии,
	и грижи: по колко ще вземем за стих —
	все по-ясно разбирах,
	че всъщност аз виждам наяве
	туй, което видял съм насън.

	Пътят стръмно се спусна
	и изчезнаха градските къщи.
	Всред блато — от остров до остров —
	над ръждивата, мъртва вода,
	прехвърлени бяха мостове
	и в лилаво-зеления здрач
	криволичеше бяла пътека —
	към бездействие, дрямка и сън.
	Там и горе, и долу,
	и над сухите блатни треви,
	и над късчето ярка зора —
	бе изпълнен с очакване въздухът,
	сякаш стоеше на стража,
	очаквайки да разцъфти
	дъщерята на нежните струи —
	въздушни и водни.

	Неслучайно бе всичко спокойно,
	пред тържествена среща смълчано:
	никой никога не е и чул,
	от родители смъртни,
	от класни наставници,
	нито пък в книги е чел,
	че тук, недалеч от града,
	в това пусто, затънтено блато,
	в този час на фабрични тръби и журфикси,
	в този час чужд на зло и добро,
	в този час на любовни скандали
	и развратно-безкрайни беседи
	за стомаха, несмилащ добре,
	и за новите царски министри,
	в този час на надменност към тези,
	които в падения явни живеят,
	и без срам свойто тяло продават,
	и сред глъчката на тротоара
	с нагла скромност ви гледат в очите —
	никой никога не е дочул,
	че в такъв оскърбителен час
	всеки може да има видения.
	И че скитник дори, като мен,
	или може би ти, който вникваш
	в моите думи с любов или злоба —
	могат също да видят
	безметежното, чисто и крехко,
	лилаво-зелено цветче,
	наречено Нощна Теменуга.
	И додето си мислех така,
	и сред блатото бродех,
	през дъждовната мрежа съзрях
	една малка колиба.
	Без да зная къде съм попаднал,
	аз полека открехнах вратата
	и смутено застанах на прага.

	До стените, сред ниската стая,
	груби пейки видях наредени.
	Край една дълга маса седеше
	мълчаливо, с къделя в ръка,
	и навела коси над чекръка,
	посърнала, бледа девойка
	с невзрачно лице.
	Аз не помня дори, дали млада
	или стара бе тя,
	и какъв бе цветът на косата,
	и какво бе лицето, очите?
	Само знам, че тя тихо предеше,
	после бавно отпусна ръце,
	дълго, дълго седя, без да гледа,
	без да мисли и без да скърби.
	Зная също, че някога аз
	съм я виждал и тя е била
	може би по-красива, по-мила,
	може би и по-млада, по-стройна,
	и навярно, от мъка обзети,
	са стояли в нозете й с трепет
	побелели и горди крале.

	И запомних добре,
	че в колибата ниска
	упоителен лъх се разнесе —
	от това, че зад моите плещи
	все тъй блатната дрямка струеше,
	от това, че във въздуха чувствах
	как дъхти Теменугата Нощна,
	от това, че на нощния празник
	аз пристигнах не в брачна премяна.
	Аз бях скитник нещастен,
	посетител на нощни локали,
	а в колибата виждах крале.
	Ала ясно си спомних,
	че някога бил съм сред тях
	и от тяхната чаша съм пил
	край далечни скали, сред фиорди,
	дето няма море, ни земя
	и единствено в снежния здрач
	мержелеят се златни корони
	на крале скандинавски.
	Странно тежък за мен
	бе суровият дълг — да се кланям
	на корони, забравени вече,
	ала те го очакваха.
	И засмя се душата ми тъжно
	на техния жест закъснял.

	Обикалях навред,
	на приятели стисках ръцете,
	но ме бяха забравили те.
	Най-накрая, зад бъчва огромна
	(пълна с пиво) на тясна скамейка
	бяха седнали старец, старица.
	Върху техните къдри зелени
	забелязах старинни корони,
	потъмнели в ръждивия въздух.
	Те столетия тъй са седели
	и очаквали ниски поклони,
	с леко кимване срещайки госта.
	Аз край всички насядали минах,
	поклоних се на кралската двойка;
	по дълбоките старчески бръчки
	мина сянка на лека тъга;
	и със жест ритуално-тържествен
	повелиха ми те да остана.
	И тогава, извръщайки поглед,
	забелязах последната пейка
	в най-тъмния ъгъл.

	Там, на грубата, скърцаща пейка
	неподвижно седеше човек,
	своите лакти опрял на колене
	и лицето си хванал с ръце.
	И личеше, че той не старее,
	не помръдва, вглъбен в една мисъл.
	Векове той така е скърбял,
	че снагата му се е вдървила,
	и обречен е тук да седи,
	да го мъчи все същата мисъл,
	и да дреме на същата пейка,
	край вечната чаша.

	И когато пред него се спрях,
	той не вдигна лице, не отвърна
	на поклона ми даже с ръка.
	Взрян в очите му мрачни, разбрах,
	че и аз съм обречен — навеки
	да седя с недопитата чаша
	тук, в най-тъмния кът.
	Като него глава да подпирам,
	да ме мъчи все същата мисъл
	и със същите мрачни очи
	да се взирам в далечния ъгъл,
	там където в светлика мъждукащ,
	зад сънливите кралски особи,
	зад дружината спяща,
	зад чекръка безцелно преде
	на забравено царство царкиня —
	Теменугата Нощна е тя.

	Аз на пейката сядам.
	До мен — чашата с пиво
	и печалният неин стопанин.
	Постепенно ликът му се свежда,
	още миг — ще допре коленете,
	и ръцете му, вече безсилни,
	само с кости ще тракнат,
	ще увиснат, ще паднат.
	Този просяк е бил като мене,
	и от род благороден е бил —
	строен юноша, храбър герой,
	прелъстител на северни деви
	и певец на старинни сказания.
	По снагата му дрипи висят:
	разноцветни парчета от тъкан,
	шити с пурпур и злато,
	потъмнели.

	А зад него дружината дреме
	на огромни скамейки:
	един все още стиска
	ръкохватка на меч;
	друг, подпрян на щита,
	дълга шпора под пейката
	е изтървал;
	трети шлем е изпуснал, до шлема
	на изгнилия под
	е покълнала бледа тревичка —
	вместо пролет над нея ще лъха
	бездиханната древност.

	А край бъчвата с пиво съглеждам,
	кротко седнали, двамата старци,
	с догоряващи златни корони,
	озарени от яркото късче
	далечна зора.
	И зелените къдри се спускат
	край прорязани с бръчки лица,
	и зад гъстите вежди очите
	с блатно пламъче бляскат.

	А царкинята в ъгъла тихо
	все преде, и преде, и преде,
	над вретеното свела коси.
	Сладки сънища тя ни навява,
	упоява ни с блатни треви,
	с нощна приказка ни омагьосва.

	И чекръкът без шум се върти,
	и преде, и преде, и преде тя,
	и с дъхтящи на блато цветчета
	Теменугата Нощна цъфти.

	Вцепенен съм и спя, и тъгувам,
	и отдавнашна мисъл тая.
	Гледам късчето ярка зора.
	Може би миг след миг отминава,
	може би — векове.

	Чувам, чувам през сън
	гръм гърми зад стените,
	нейде плиска вода —
	сякаш тътне прибой,
	сякаш нова родина зове,
	сякаш чайки крещят,
	или стенат самотни сирени,
	или буйният вятър довява
	весел кораб от светла страна.
	И нечакана Радост настъпва,
	и бушува далечната пяна,
	в далнината цъфтят светлинни.

	А над чашата рухна съседът
	и ръцете му тракнаха тихо,
	върху пейката сложи глава.
	Ето — мечът се пръсна със звън.
	Щитът падна. Под шлема
	дръзка мишка се стрелна.
	А на пейката двамата старци
	тихо сгушени в здрача седят,
	над главите им старчески вече
	няма кралски корони.

	И сред блатото пак
	гледам аз как цъфти,
	без да знае измяна и старост,
	мойто нежно, лилаво цветче —
	Теменугата Нощна.

	Моят град е далече оттук.
	И здрачава, и пак зазорява.
	И навярно приятелят мой
	неведнъж у дома ме е търсил
	и пиян, ме е клел и ругал,
	и като мъртвец е заспивал.
	Век след век покрай мен прошумя
	и прозрях в мисълта на съдбата.
	Тук, на края на тази земя,
	сам и мъдър съм, като децата.

	Над мен залезът тихо блести
	и е тягостно пак битието.
	Ала пак Теменугата Нощна цъфти
	и е светлолилаво цветчето.

	И в зелената, нежна тъма
	чувам аз как вълните бушуват,
	как големите кораби плуват —
	сякаш вести от нова земя.

	И чекръкът свещен се върти,
	и изприда мечта мигновена,
	че щом тук Радостта долети,
	ще пребъде все тъй съвършена.

	Теменугата Нощна цъфти.

@@	1905—1906
P$
