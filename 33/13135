P>
	Какво аз виждам в тоя град,
	облян от мека светлина?
	На залез слънце в тоя град
	върви най-милата жена.

	О, как щастлив е тоя град
	със нея в сетните лъчи!
	Как цъфва пъстър всеки цвят,
	съзрял се в нейните очи.

	Как пеят птиците над Джен!
	Как пеят те за радостта,
	с която срещат в тоя ден
	ведно със нея пролетта!

	Иззад зъбчатата стена
	премига слънце над града.
	От Джен по-хубава жена
	не вижда слънцето в града.

	Без Джен светът е пуст за мен.
	Без Джен и раят не е рай.
	Готов съм да отида с Джен
	и в дивия лапландски край.

	И в пещера живял бих аз —
	и бих живял като в палат! —
	Ще топля Джен във оня мраз
	с дъха си — като нежен цвят.

	Сега над градската стена
	надничат сетните лъчи.
	Не са те виждали жена
	с такива хубави очи.
P$
