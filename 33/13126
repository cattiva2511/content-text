P>
	Ти, който чуждата беда
	не гледаш без страдание,
	изслушай скромната вода,
	дошла при теб с послание.

	Във мен остана само кал
	и сух крайбрежен пясък.
	Прекъсна слънцето без жал
	щастливия ми плясък.

	Пъстървите ми, чийто рой
	летеше, без да спира,
	лежат, издъхващи от зной,
	на дъното на вира.

	И за голяма моя скръб
	те вече и не шават.
	И плуват, проснати по гръб,
	и тъй се задушават.

	Разпених се от мъка днес,
	макар и плитка вече,
	когато някакъв си бес
	поета Бърнс довлече.

	Видя ме той и още тук
	за моята природа
	нахвърли някой ред и друг,
	а би написал ода,

	да бе видял от тоя скат
	как скачах с ярост дива
	и моят буен водопад
	кипеше с бяла грива.

	Влечех топящия се сняг,
	гърмях от бурна слава
	и идваха на моя бряг
	младежите тогава.

	Изслушай моите молби!
	Водата скромно моли
	да засадиш брега с върби,
	брези, цветя, тополи.

	Когато минеш, моят склон
	да бъде цял в брезички,
	ще пеят върху всеки клон
	от благодарност птички.

	Скорци леса ще огласят.
	Над тях ще се издига,
	невидима във своя път,
	звънлива чучулига.

	Ще екнат младите гори
	от звънки птичи свади
	и хор от дроздове в зори
	в леса ще се обади.

	Ще имат птиците приют
	в клонатите дъбрави
	и заекът за своя смут
	в леса ми ще забрави.

	И нека всеки елхов клон
	със не`га се протяга,
	и да даде дъбът подслон
	от бури, дъжд и влага.

	А влюбените всеки ден
	край мен да идват тайно
	и да се срещат покрай мен
	уж ей така, случайно.

	Над тях, потънали в сълзи
	и тихичко шумейки,
	да свеждат стройните брези
	уханните си вейки.

	Поетът Бърнс като преди
	ще мине през шубрака,
	когато лунните бразди
	тук-там просичат мрака.

	Ще седне той край мен тогаз
	под младите върхари
	да чуе тихия ми глас
	в мъгла от млечни пари.

	И нека мокрите ели
	над него тръпнат стройни
	и късат млечните мъгли
	зъбчатите ми хвойни.

	И брястове по моя бряг
	да тръпнат, клони свели,
	и нека гъстия шубрак
	кънти от птичи трели.

	И нека нашите деца
	да крепнат с дървесата,
	и нека с радостни лица
	цъфтят като цветята.

	и нека гръмнат смехове
	и екне звън наздравен
	за смелите ти синове,
	мой бащин край прославен!
P$
