P>
	По пътя ме застигна мрак,
	планински вятър, силен мраз.
	Замрежи всичко ситен сняг
	и без подслон останах аз.

	За щастие във моя смут
	една девойка ме видя
	и мило в своя дом приют
	за през нощта ми даде тя.

	Дълбоко й благодарих,
	учтиво преклоних чело —
	учтиво й се поклоних
	с молба да ми даде легло.

	Тя с тънко ленено платно
	легло във къта ми постла,
	наля ми в каната вино
	и „лека нощ“ ми пожела.

	Когато до самия праг
	със свещ в ръката тя дойде,
	девойката замолих пак
	възглавница да ми даде.

	С възглавницата във ръка
	се върна тя при мен завчас.
	Със таз възглавница — така
	я взех в прегръдките си аз.

	Тя трепна в моите ръце
	и каза, като в мен се сви:
	„О, ако има в теб сърце,
	моминството ми остави.“

	Тя бе с коси от мек атлаз
	и бяло като крин чело.
	С уханни устни беше таз,
	която ми постла легло.

	Бе хладен нежния й крак
	и кръгла малката й гръд:
	две малки, бели преспи сняг,
	навяни в тоя таен кът.

	Целувах милото лице,
	косите й от мек атлаз.
	И тъй, с момичето в ръце,
	във сън дълбок потънах аз.

	И пред разсъмване почти,
	за път когато бях готов:
	„О, ти, опропасти ме ти“ —
	ми каза моята любов

	Целунах скъпото лице,
	очите, пълни със тъга,
	и казах: „Тия две ръце
	ще ми постилат отсега.“

	Тогаз тя взе една игла
	и дълго ши през тоя ден.
	Сама по хладните стъкла
	тя риза шиеше за мен.

	Години има оттогаз,
	бледнее бялото чело.
	Но все по-скъпа ми е таз,
	която ми постла легло.
P$
