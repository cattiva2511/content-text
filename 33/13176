P>
	Ти не ме обикна, ни пожали,
	някакъв грозник ли в мен узна?
	Та очи извръщаш примижали,
	с две ръце на мойте рамена.

	Гледам нито грубо, нито нежно
	твойто младо, чувствено лице.
	Колко си прегръщала небрежно?
	Колко ласки помниш? И ръце?

	Знам, че като сенки несъгрени
	всички прекосиха твоя ден.
	Сядала на толкова колени,
	ето че сега седиш у мен.

	Нека твоят поглед е премрежен
	и за някой друг си мислиш ти,
	но и аз не мога да съм нежен,
	че умът ми другаде лети.

	Стъпка лекомислено гореща,
	не съдбовен знак необясним —
	свърза ни една случайна среща
	и с усмивка ще се разделим.

	И поемай пътя си, обаче
	в свойте безразсъдства и беди
	неласканите недей закача,
	неизпепелените щади.

	И когато за любов голяма
	с друг си шепнеш в уличния мрак,
	тръгнал на разходка, може двама
	ненадейно да се срещнем пак.

	Ти към друг ще се притискаш вече
	и с поклон нехайно отривист
	тихо ще ми кажеш: „Добър вечер!“
	ще отвърна: „Добър вечер, miss.“

	И едва ли скръб ще ме погуби,
	няма да изпитам жал дори —
	любилият повече не люби
	и угасналият не гори.

@@	1925
P$
