P>
	Доволен съм с малко и с малко богат,
	и грижи смутят ли покоя ми, брат,
	със чашка и с песен — за първи ли път? —
	ги пращам, по дявола нека вървят!

	Понякога стискам от мъка пестник,
	но бой е живота, а ти си войник!
	Безгрижният нрав е богатство за мен:
	пред никой не скланям глава унизен.

	Гнетят ме нещастия, скърби и страх!
	Но вечер с другари — лекувам и тях!
	Когато сме стигнали читави, брат,
	защо да си спомняме злото назад?

	Съдбата ми — кранта, се спъва навред.
	Към зло, към добро ли, да кара напред!
	Аз своята участ, добра или зла,
	ще срещна усмихнат с „добре си дошла“.
P$
