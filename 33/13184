P>
#	1

			Черна вечер.
			ял — снегът.
			Вятър, вятър!
		И нозете ти едвам държат.
			Вятър, вятър —
		по цял божи свят!

			Вятърът развява, вее
			белий сняг навред.
		Под снега — лед.
			Бавно, тежко
			всяка стъпка се люлее,
		хлъзга се — ах, тежко!

			Между две здания —
			обтегнато въже.
			На въжето — плакат:
	„Цялата власт на Учредителното събрание!“
		Една бабичка свива се — плаче,
		не разбира що всичко туй значи,
			защо ли е тоз плакат —
			такъв огромен пояс?
	Партенки много биха излезли от този плат —
			а всеки днес е гол и бос…

		А ето бабичката спъна се —
	и в преспа сняг пред нея тропва!
		— Ох, Богородице застъпнице!
		Ох, тези болшевики, ще ни вкарат в гроба!

			Вятър остър!
			Не престава и студът!
			Спрял буржоата насред път,
			в шубата си скрил е нос.

		А тоз кой е? — Дълги власи
		и говори полугласно:
			— Предатели!
			— Загина Русия!
		Сигурно — писател,
			вития…

		А ето дългополий —
		пристъпва, покрай преспа като гроб…
		Защо днес весел не изглеждаш,
			другарю поп?

		Помниш ли ти нявга какво време беше —
		ти с корема си напред вървеше
		и коремът с кръста
		над народа грейше?

		Ето госпожата със боата,
		към друга тя се наклони:
		— Как плакахме, плакахме ний…
			Подхлъзна се
		и — туп — на земята!

			Ай, ай!
			Помогни, ръка подай!

			Вятър весел
			с радост и яд
			дрехи развява
			и пак полетява,
			вей, къса, понесъл
			огромний плакат
	„Цялата власт на Учредителното събрание!“
			и думи довява:

			И ние сме имали събрание…
			ей в туй здание…
				решиха
				постановиха…
	За час — по десет, за цяла нощ — двайсет и пет,
		а за по-малко — на никого занапред…
			Да спиме вече…

			Късна вечер.
			Пустее улицата.
			Скитник сам
			далече лута се —
		и свири вятърът един…

			Хей, сиромашки син!
				Ела насам —
			да се целунем ний…

				Хляб!
			Що ни чака напред?
				Отмини!

		Черно, черно небе.

		Злоба, горестна злоба
			кипи в гърди…
		Черна злоба, свята злоба…

			Другарю! Следи —
				всичко добре!


#	2

		Вятър вее, лети снегът,
		дванайсет души бавно вървят.

		Винтовки с черни ремъци отпред
		и огньове — навред, навред, навред…

		В уста — цигарка, с фуражка крива,
		в затвора има също такива!

				Свобода, свобода!
			Ех, ех, без кръст!

				Тра! Та-та!

		Студено, другари, студено.

		— А Ваньо с Катя — в кръчмата…
		— Керенки има тя в чорапа!

		— Сега сам Ваньо е богат…
		— Бе Ваньо наш, а днес — солдат!

		— Ех, Ваньо, буржоазна ти муцуна…
				— Опитай мойта да целунеш!

				Свобода, свобода!
		Ех, ех, без кръст!
		При Ваня е занята Катя —
		с какво, с какво е тя занята!…

				Тра! Та-та!

		А огньове — навред, навред, навред…
		Винтовките — преметнати отпред…

		С революционна стъпка вървете вий!
		Заклетий враг не спи!

		Другарю, винтовката — смело напред насочи я!
		Нека гръмнат куршуми в Светата Русия!

				В затворнишката,
				в колибарската,
			дебелодирнишката!

			Ех, ех, без кръст!


#	3

		Тръгнаха момците наши
		в червената войска да служат,
		в червената войска да служат,
		буйната си глава да сложат.

		Ех, ти скръб — ти мъка,
		сладостен живот!
		Палто изпокъсано
		и пушка австрийска!

		Ний за скръб на буржоата
		ще запалиме земята —
		кръв, пожар света обви…
			Господи, благослови!


#	4

		Снегът фърчи, файтонджията крещи,
		Ваньо с Катичка лети;
		електрически фенер
			пред капрата блещи.
			Ах, дий, дий!

		Той в шинел и със фуражка,
		с физиономия глупашка —
		сучи, сучи чер мустак,
			и засуква,
			и пошушуква…

		Ваньо — ех че е напет!
		Ваньо — думи като мед!
			Катя той — глупачката — прегръща,
				с думи сладки й отвръща…

		Тя се смее през главата,
		бляскат — бисер — зъбки бели…
			Ах ти, Катя, моя Катя,
			С муцунка дебела…


#	5

		На брата ти има, Катя,
		незараснал знак от нож,
		под гърдите ти пък, Катя —
		друга рана, прясна ощ!

			Ех, ех, поиграй така!
			С болно-хубави крака!

		Ходеше в бельо с тантели —
		походи си, походи!
		Блудстваше с офицери —
		ах, поблудствувай си ти!

			Ех, поблудствувай си ти!
			Екна в миг сърце в гърди!

		Помниш ли ти офицера —
		от нож умря, не бе щастлив…
		Що, не помниш ли, холера!
		Споменът е още жив!

			Ех, ех, оживи,
			в своето легло с ръце обвий!

		С гетри сиви на крачката,
		шоколад Миньон ядеше,
		с юнкери се веселеше,
		а пък си с войник сега ти!

			Ех, ех, съгреши!
			И душа си облекчи!


#	6

		… И пак напред галоп лети,
		и файтонджията плющи, крещи…

		Стой, стой! Андрея, дръж насам!
		Ти, Петре, загради ги там!…

		Трах, тарарах-тах-тах-тах-тах,
		в небето литна снежен прах!…

		Файтонът — с Ваня — в бяг зави…
		Пълни пак! Огън бий!

		Трах, тарарах! Сега познай!
		. . . . . . . . . . . . . . . . . . . .
		Как с чужда се любовница гуляй!

		Избяга, дяволът! Ала — помни,
		Ще се разправим утре ний!

		А Катя де е? — Мъртва, мъртва там!
		Кръв от челото й струи едвам!…

		Що, Кате, как си ти сега? —
		ни глас, ни звук… Лежи в снега!…

		Вървете с революционен крак!
		Не спи — и бди заклетий враг!


#	7

		И пак вървят дванайсетте.
		Пушките — на рамо.
		Клетият убиец само
		скрил е своето лице…

		Все по-бързо и по-бързо
		крачи с бързи крачки той.
		На врата качулка вързал —
		без да знай ни где, ни кой…

		— Що, другарю, не си весел,
		де тъй, друже, си тръгнал?
		— Що си, Петре нос обвесил,
		ил’ ти е за Катя жал?

		— Ох, другари, братя мили,
		любих туй момиче аз…
		Всяка нощ, до късен час,
		с нея сме се веселили…

		Зарад страшните лъчи
		в огнените й очи,
		за луничката кафява
		върху дясната й плешка —
		аз погубих я в забрава,
		аз погубих я глупешки… Ах!

		— Их, курвар такъв — не дрънкай,
		баба ли си, Петьо, що ли?
		Сам душичката си тънка
		ти разкъсваш? — Моля, заповядай?
		Дръж се мъжки, не отпадай!
		Сам бъди си ти контрола!

		Днес не е такова време —
		с тебе някой да играй!
		Още по-голямо бреме
		чака ни, другарю, знай!
		И виж — Петърчо забавя
		бързите си крачки пак —
		ето, пак глава изправя,
		ето, пак е весел той…

			Ех, ех!
		Развлечението не е грех!

		Етажите вий затворете,
		че грабеж ще падне пак!

		Изби с вино разтворете —
		гуляе старият голтак.


#	8

		Ох, ти скръб нерадостна,
		скука тягостна,
		горестна!

		Ей тъй времето
		ще прекарам, ще прекарам…

		Ей тъй темето
		ще почеша, ще почеша…

		Ей тъй семки тук
		ще плющя, ще плющя…

		Ей тъй с ножченце
		аз ще светна, аз ще светна…

	Бягай, буржоа, как птиченце!
		Изпих ти зер кръвчицата
		зарад изгората —
		чернооката…

	Успокой, Господи, душу рабы Твоея…

					Скучно!


#	9

		Не чуй се градски шум, цари
		над Нева тишина пустинна,
		стражари няма веч — момци,
		днес веселете се без вино!

		Стои на пътя буржоата,
		носа си във балтона скрил.
		Зад него мършав пес, подвил
		опашка, следва го в тъмата.

		Стои — пес гладен буржоата,
		стои там ням като въпрос.
		И старий свят зад него чака —
		пес мършав със безсилна злост.


#	10

		Снежен вихър вей и плаче —
			ой ти, вихър, мрак и сняг!
		И дори на две-три крачки
		нищо не се вижда пак!

		На фуния сняг се вий,
		сняг лети, в лицето бий…

		— Ох, виелица — да чува свети Спас!
		— Петьо! Ей, недей ни мятка нази!
			От какво те е опазил
			златният иконостас?

		Малко ти разбираш, право,
		но сам размисли наздраво —
		в кръв не са ли твоите ръце
		зарад Катичкиното сърце?
		— С революционен крак вървете!
		Близко е врагът заклет!

			Напред, напред, напред,
				работен народ!


#	11

		… И без име свято в нощний път
			вървят дванайсетте.
				На всичко са готови те,
				за нищо не скърбят…

		Към невидимия враг
		бдят винтовките железни…

		В глухи улички безвестни
		вей виелицата сняг…
		И затъва в преспи снежни
		надълбоко всеки крак…

				Вей далече,
				кървав флаг.

				Смътни речи,
				стъпки в мрак.

			Ето вече
			лютий враг.

		И виелицата вей навред
				ден и нощ,
				с дива мощ…

			Напред, напред,
			работен народ!


#	12

		… Идват с властна стъпка в нощний мрак…
		— Кой е там? Ела! —
		Вятърът с червений флаг
		вей сред нощната мъгла…

		Снежна преспа в тъмнината.
		— Кой е там? — Излез без страх!…
		Само мършав пес се клати,
		изгладнял, след тях…

		Махай се, проклета мърша,
		да не те погаля с щик!
		Стар свят — пес олекнал, мършав,
		падай — удрям в същий миг!

		… Скърца зъби изгладнял вълк,
		свил опашка, чака сам —
		пес премръзнал, пес без слава…
		— Обади се, хей! Кой там?

		— Кой там вей червений флаг?
		— Погледни какъв е мрак!
		— Кой там броди в мрака — кой е —
		покрай къщи и завои?

		Все едно, аз ще те хвана,
		по-добре се нам предай!
		Ей, другарю, зле ще стане —
		Кой си? Ще гърмиме, знай!

		Трах-тах-тах! — И само ехо
		екна в околния мрак…
		С дълъг смях над тъмни стрехи
		литна снежна буря пак…

				Трах-тах-тах!
				Трах-тах-тах!

		… Те вървят през нощний мрак —
			гладний пес върви след тях,
		а пред тях — със кървав флаг,
			скрит в виелицата шумна,
			незасегнат от куршума,
		с нежна стъпка, бял и пищен,
		в снежни бисери обкичен
			и с венец от бели рози —
			там пред тях: Иисус Христос.

@@	Януари 1918
P$
