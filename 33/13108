P>
	Летят години. Светове летят.
	С очи от мрак е празната вселена.
	А ти, душа унила, уморена,
	бълнуваш щастие — за кой ли път?

	Какво е щастие? След зной — прохлада
	на тъмен парк, на девствена гора?
	Или порочна, гибелна наслада
	от виното, от сластната игра?

	Какво е щастие? Миг кратък, тесен —
	забрава, сън, почивка подир труд…
	Опомняш се — пак мрачен, неизвестен,
	сърцето ти смразяващ полет луд…

	Отдъхваш си — опасността отмина…
	Но ето — тласък нов усещаш ти!
	И виждаш пак: без цел и без причина
	върти се пумпалът, трепти, свисти!

	На хлъзгавия ръб ако застанем,
	замаяни от звън и бързина —
	ще полудеем в хаос непрестанен
	от призраци, пространства, времена…

	Кога ще свърши? Докога душата
	ще слуша този трясък нетърпим…
	Ужасен е светът! — Дай си ръката,
	приятелю! И нека да заспим.

@@	1912
P$
