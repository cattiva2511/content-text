P>
	Шуми панаирът! Проеква тръба,
	напудрени клоуни скачат,
	и вижда на флаг минувачът
	огромния надпис: „Съдба“.

	Разхвърляни карти. Палатка.
	И врачка по-смугла от юлските дни.
	Речта й сред звън на монети звъни —
	от песен на Моцарт по-сладка.

	Гърми панаирният ден
	със свирки и гнусна гълчава,
	а нейде в полята припява
	им ехото — двойник зелен.

	В палатката звуци се сливат,
	дочува се шепот след шепот,
	и дланите мургави с трепет
	по-силно, по-силно се впиват…

	Врачуване! Миг! И мечта!…
	Тя скача, с презрение вежди присвила,
	и тръска поли над нечистата сила,
	врачува… и мърда с уста.

	И пак проехтява тръба,
	и в прашната памет слова са събрани,
	и плещи… и длани…
	И бързият надпис: „Съдба“!

@@	1905
P$
