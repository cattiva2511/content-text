P>
D>
	На Евг. Иванов
D$

	Той спи, додето се здрачи.
	И сънно розовее с броня.
	Сред здрача — съскаща — личи
	Змията, стъпкана от коня.

	Щом слезе нощната тъга,
	Змията ще се разлудува.
	На Петър в силната ръка
	от факла пламък ще танцува.

	Фенерите ще пламнат в миг,
	ще заискри с витрини здрачът.
	Под уличния блед светлик
	в редици двойките ще крачат.

	Мъглата ще ги скрие с плащ —
	и поглед в погледа ще страда,
	и пак невинен и скърбящ
	ще молят всуе за пощада!

	А горе веселият цар
	кадилница зловонна вее.
	Фенерът, с риза от нагар,
	в мъглата мамещо мъждее!

	Да тича всеки! Той зове
	по кръстопътищата лунни!
	Градът кънти от гласове:
	кресливи — мъжки, женски — струнни!

	Той над града бди отдалеч.
	Щом стане ален от зората,
	в дланта му ще избухне меч —
	над този град, над тишината.

@@	1904
P$
