P>
	Пролетните води бягат по уличката пуста,
	шуртят и шепнат. А девойка от смях се залива.
	Червено, пияно джудже да мине не я пуска —
	танцува, плиска вода, дрехата й облива.

	Девойката я е страх. С кърпа си крие лицето.
	Вечер приижда. Слънцето зад комина стои.
	В локвата скача, като червено валмо, джуджето —
	със сбръчкана ръка разбърква бързащите струй.

	Отражения мамят девойката и тя страда…
	Отдалеч лукаво примигна самотен фенер.
	Червеното слънце залезе зад близката сграда.
	Смях. Плисъци. Пръски. Сажди от завода чер.

	И някъде смътни, непонятни звуци клокочат…
	Някъде капят капчуци… Някъде кашля старик…
	Студени ръце безжизнено в нещо се вкопчват…
	И в разширените зеници не се вижда лик…

	……………………………………….

	Как страшно е! Как бездомно! И там, край стобора,
	тя легна, като някакво грозно, мокро валмо.
	И плаче: дано нощта да не се изниже скоро —
	срамно е да се върнеш с дяволското клеймо…

	Утро. Дим. Облаци. Катурнати каци. Площадки.
	Във светлите струйки танцува весела синева.
	А по улицата поставят червени рогатки.
	И войничета кротко шляпат: раз-два! раз-два!

	В уличката, край стобора мокър, над спящото тяло
	на девойката, тресе се, бърбори някаква глава.
	Ужасното джудже усърдно се е заиграло
	да пуска в ручейчето обувки: раз-два! раз-два!

	Обувките се въртят, по течението пътуват,
	а стремително ги изпреварва червен калпак…
	Смях. Плисъци. Пръски. Само за миг ще отплуват
	и кучешки уши, и брада, и червен фрак…

	И отплуваха. И струйките непонятно пеят.
	И девойката бавно се събуди от своя сън.
	В очите й червено-сини петна мержелеят.
	Слънце. Блясъци. Струйки. Пръски. Пролетен звън.

@@	1904
P$
