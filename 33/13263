P>
	Младежи,
	докога ще се излежавате?
	Кога сърцата ви
	ще се изпълнят с храброст?
	Защо не се срамувате,
	че се показвате
	пред чужденеца
	тъй мекушави —
	защо вярвате в мира, когато
	война покрива цялата страна?
	. . . . . . . . . . . . . . . . . .
	. . . . . . . . . . . . . . . . . .
	И нека всеки, даже и умиращият,
	да хвърли сетната стрела.
	Тъй благородно е човек да защити
	родината си от врага,
	децата си и младата жена.
	Смъртта ще дойде,
	когато Парките* откъснат нишката.
	[* _Парки_ (лат.) — на ст.гр. Мойри: три божества, дъщери на тъмнината и нощта, присъствуващи при рождението на човека. Богини на човешката съдба, от които зависи нишката на човешкия живот. Едната, Клото, държи къделя от разнобагрена вълна (честити и злочести дни), другата, Лахезис, преде нишката, а третата, Атропос, „Неотвратимата“ — я реже.]
	И нека всеки затова
	издигне меча си високо
	и — храбър — зад щита
	върви напред във боя.
	Човек не може да избяга от смъртта,
	дори да е ластар от корена на боговете.
	Той много често се завръща у дома,
	избягнал удара на копието —
	но тук намира именно смъртта.
	Такъв човек
	в родината не го обича никой
	и никой не го жали;
	а другият — ако изпати нещо,
	за него мало и голямо плаче.
	Защо всички състрадават
	храбреца, изложил се на смърт.
	За тях е полубог.
	И хората го виждат пред очите си,
	подобно на кула той да се издига:
	защото сам, един-единствен
	извършил е дела чудесни.
P$
