P>
	Тя иде от страни пустинни —
	на други нощи дъщеря.
	Не я посрещнаха роднини,
	нито небето я огря.

	Но във виелицата снежна,
	над исполинската Нева —
	тя каменния сфинкс посрещна
	с лек вик и вдигната глава.

	Щом бури със звезди засипят
	и нейните гърди, и лик,
	тя вижда родния Египет
	през северния, блед светлик.

	И моя град железно-димен,
	в мъгли, и вятър, и води —
	с доверие, с възторг безимен
	тя като царство наследи.

	Харесаха и тия сгради,
	тъй тихо дремещи в нощта,
	и светлините на лампади
	се сляха с нейната мечта.

	Тя опозна мъглата рядка,
	дима и бледата тъма —
	и в този град като загадка
	загадка стана тя сама.

	Тя леден пръстен ми дарява,
	задето в плащ съм от звезди,
	задето нося броня здрава
	и върху нея кръст блести.

	Тя в моите очи се взира,
	като че хвали храбър враг.
	От нощите й студ извира
	и в моя дух нахлува сняг.

	Но нейната душа е няма,
	от меча ще се отрече.
	Тя ремъка на шлема няма
	със страстен жест да разсече.

	И като воин на рат враждебна,
	във вечната си броня аз —
	копнежа за любов вълшебна
	ще пазя във свещен екстаз.

@@	1907
P$
