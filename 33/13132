P>
	Високи чукари и сиви скали,
	където нощуват сребристи мъгли,
	където пред стадото свири овчар
	и с малките скита в тревите глухар!

	По-мил ми е тоя планински шубрак
	от равните ниви край морския бряг,
	защото край бистрия ручей сега
	е Джейн — мойта радост и мойта тъга.

	И моите мисли ме връщат назад,
	там, дето в скалите кипи водопад,
	където потоците пеят на глас
	и времето бърза несетно край нас.

	Не е тя красива, но с мило лице!
	Не е тя с обноски, но с нежно сърце
	И аз я залюбих от първия ден.
	затуй че и Джени се влюби във мен.

	На чар, на обноски кой би устоял?
	На поглед, засенчен от лека печал?
	Когато прибавиш и ум към това,
	бездруго младежите губят глава.

	Но светлият, прелестен поглед смутен,
	но поривът искрен по-скъп е за мен!
	Обичам прегръдки на силни ръце
	и биещо бурно, открито сърце!
P$
