P>
	След дълъг полет Аполон
	веднъж от небесата
	с Пегас, крилатия си кон,
	се спуснал на земята.

	Пегас не бил добър пешак:
	подхлъзнал се по склона,
	закуцал и провлякъл крак
	за скръб на Аполона.

	В ковачницата на Вулкан
	закарал го ездача
	и своя кон неподкован
	оставил на ковача.

	Ковача цял се изпотил,
	но подковал жребеца.
	За този труд му заплатил
	с един сонет певеца.

	Ковачо, виждаш, Аполон
	е плащал със сонети.
	Ще подковеш ли моя кон
	за тези ми куплети?
P$
