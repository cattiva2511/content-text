P>
	Най-мил от всички ветрове
	е западния, Джин.
	Той моето сърце зове
	при теб, любима Джин.

	Гори растат, води шумят
	под свода чист и син.
	И с ручея към теб летят
	и мислите ми, Джин.

	И сутрин хладната роса
	в тревите с теб блести,
	и ти си птицата в леса,
	и утрото си ти.

	Звъниката, дори и тя,
	и дъхавият крин,
	и всички птици и цветя
	за теб говорят, Джин.

	По Клайд-река девойки знам,
	облечени в поплин.
	Но не видях аз нийде там
	момиче като Джин.

	Видях аз не една мома
	с поли от муселин.
	Но няма в цялата земя
	красива като Джин.

	Безгрижна — агне в летен ден,
	не знае скърби, страх.
	Към другиго или към мен
	до днес тя няма грях.

	Страните й са две цветя,
	грехът й е един:
	премного ме обича тя,
	любимата ми Джин.

	О, ветре западен, ела,
	повей над мене пак.
	И нека бързата пчела
	потърси своя праг.

	Ти мойта обич ми върни
	и нека свода син
	да озари за дълги дни
	с усмивката си Джин.

	Със колко клетви тя и яз
	се разделихме тук.
	И как бе тежък тоя час —
	такъв не помня друг!

	Тоз, който вижда вътре в нас,
	и само той един
	ми е свидетел колко аз
	обичам свойта Джин.
P$
