P>
	Аз не обичам речника банален
	на любовта и жалките му думи:
	„Ти мой си.“ „Аз съм твоя.“ „Вечно твой.“
	Аз робство не обичам. Гледам смело
	в очите на красивата жена
	и казвам й: „Сега е нощ. А утре —
	е нов, сияещ ден. Ела! Вземи ме
	сега, тържествена, прекрасна страст.
	А утре ще си тръгна — и ще пея.“

	Душата ми е проста. Морски вятър,
	солен, и дъх на борова смола
	са я откърмили — и тя напомня
	на моето обветрено лице.
	Аз съм прекрасен с хубостта оскъдна
	на дюни и на северни морета.

	Така си мислех аз, докато бродех
	на границата ни с Финландия,
	всред говора неясен на финландците
	брадясали, зеленооки.
	Бе тихо. И готов да тръгне, влакът
	пухтеше и димеше край перона.
	А пък до пясъчния склон лениво
	отдъхваха си руски митничари.
	Нова страна се виждаше оттатък —
	и руски безприютен храм напусто
	се взираше към чуждата страна.

	Така си мислех аз. Но тя дойде,
	застана върху склона. Бяха рижи
	очите й от слънце и от пясък.
	Косите, като борове смолисти,
	с отблясък син лежаха на плещите.
	Дойде. Кръстоса своя взор на звяр
	със зверския ми поглед. И разсмя се
	със силен смях. И хвърли върху мене
	снопче трева и шепа златен пясък.
	А после изведнъж подскочи
	и бързо се понесе върху склона…

	След нея дълго тичах аз. Издрасках
	лицето си в игличките на бора,
	и си окървавих ръцете,
	раздрах си дрехите. И я преследвах,
	като че беше звяр. Крещях, зовях я —
	ловджийски рог бе страстният ми глас.
	Тя само дири в дюните остави
	и скри се между боровете тъмни,
	замрежени от синя здрачина.

	И аз лежа, от тичане задъхан,
	на пясъка. В очите ми пламтящи
	тя все тъй бяга, цялата се смее,
	и смеят се косите й, нозете й,
	и роклята — от тичане издута…
	Лежа и мисля си: „Сега е нощ,
	и утре пак. Но няма да си тръгна,
	докато този звяр не изтормозя,
	и не препреча пътя й с гласа си —
	ловджийски рог: «Сега си моя! Моя!»
	И нека тя ми изкрещи:
	«Да! Аз съм твоя! Твоя!»“

@@	1907
P$
