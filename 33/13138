P>
	Завърши страшната война,
	небето пак сияе.
	И в черно не една жена
	с децата си ридае.

	Напуснах лагера без скръб
	след дълга бойна служба,
	с войнишка раница на гръб,
	богат с тъги и дружба.

	Нарамил празната торба,
	вървях с войнишка крачка.
	Не водих аз с врага борба
	със цел да трупам плячка.

	За Ненси в първите лъчи
	аз мислех с радост тиха,
	за двете й добри очи,
	които ме плениха.

	И ето нашата река
	и мелницата, дето
	притисках нейната ръка
	със нежност до сърцето.

	И ей ме стигнал у дома,
	пред къщата позната.
	И гледам я, седи сама
	и чака на вратата.

	Избърсах сълзите си аз —
	да плача не умея —
	и с променен нарочно глас
	тъй заговорих с нея:

	— От тоя слънчев летен ден
	ти по-красиво грееш.
	И този момък е блажен,
	за който най милееш.

	Аз нямам грош, но моя край
	спасих от смърт със щика.
	За нощ поне приют ми дай.
	Смили се над войника.

	В очите й изгря за миг
	една сълза голяма:
	— Обичам аз един войник,
	но вест от него няма…

	За мене свят е тоз пагон,
	кокарда и петлици,
	а в къщи даваме подслон
	на честните войници.

	Но миг! И моите черти
	познала, пламна: — Вили —
	извика тя, — нима си ти?
	Нима се върна, мили?

	— Да, туй аз съм, непроменен.
	А ти си още млада.
	И твоята любов за мен
	е най-добра награда.

	Завърши моят път суров,
	а ти ме чакаш верно.
	Макар и беден, с теб, любов,
	съм пак богат безмерно.

	Тя каза: — Имам аз имот.
	Ще стигне той за двама.
	Ще имаме щастлив живот.
	Със тебе бедност няма.

	… Убива се да прибере
	жетварят ечемика.
	Търговецът за злато мре,
	но мре за чест войника!

	Не му отказвайте приют.
	Той бди с осанка строга
	за своя край във дни на смут,
	в минути на тревога.
P$
