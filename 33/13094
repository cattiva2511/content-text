P>
	Пак в небе поаленяло
	крие мъртъв лик градът,
	по гранитното му тяло
	кърви слънчеви текат.

	Фабрики, витрини, жици,
	мръсносиви облекла,
	и развеяни къдрици —
	всичко залезът заля.

	Греят с искрометни гриви
	златни като жар коне,
	бързат облаци — игриви
	като женски рамене.

	Портиер вода червена
	носи в плискащи ведра,
	проститутка в безистена
	люшка огнени бедра.

	И звънарната се стресва —
	с буен танц и бронзов вик,
	виж — камбаната изплезва
	кървавия си език.

@@	1904
P$
