P>
	Аз по заник те чаках самичък
	и с весло към мен плуваше ти.
	Твойта бяла премяна обичах
	и разлюбвах най-скъпи мечти.

	Бяха странни безмълвните срещи.
	На отсрещния пясъчен бряг
	тихо пламваха здрачните свещи.
	И за бледен чар мислехме пак.

	Приближаване, тръпка, горене —
	тишината не ги подслони…
	Ти по заник се срещаше с мене,
	на брега сред камъш и вълни.

	Без тъга, без любов, без обида,
	всичко бе, сякаш не е било…
	Образ бял, гласове в панихида
	и отблясък от златно весло.

@@	1902
P$
