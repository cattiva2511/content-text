	Страшният тигър настигна в гората една лисица.
	— Стой! — извика той.
	Хитрата лисица врътна пухкавата си опашка, изви муцунката си нагоре и рече:
	— Да не си посмял да ме изядеш, защото си загубен. Гората ще ти стане тясна.
	— Я гледай — стъписа се тигърът, — че коя си ти?
	— Аз съм дъщеря на китайския император.
	— Не може да бъде!
	— Щом като не вярваш, тръгвай подире ми — рече лисица, — за да видиш как всичките зверове се страхуват от мен.
	— Добре — съгласи се тигърът и тръгна.
	Лисицата важно пристъпяше напред, а тигърът след нея. И какво се случи? Като видяха тигъра, всичките зверове търтиха да бягат, изпокриха се в горските гъсталаци, навряха се в тъмните планински пещери, а птиците литнаха високо към облаците.
	— Видя ли — обърна се лисицата към тигъра — как всичко живо се бои от мене.
	— Видях — поклати глава глупавият тигър, — ти наистина си могъща и страшна!
