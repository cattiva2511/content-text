P>
	Сред глъчката еднообразна,
	сред тази градска суета —
	вървя с душа унила, празна
	към бури, мрак и пустота.

	Като че губя в миг съзнание,
	забравям и какво, и как…
	Край мене — сняг, трамваи, здания,
	пред мене — светлини и мрак.

	И ако аз, от скръб замаян,
	обезумял и духом нищ,
	се върна у дома разкаян —
	ще можеш ли да ми простиш?

	Ти, знаещата, че ще блесне
	в мъглата пътеводен фар —
	ще ми простиш ли моите песни,
	бълнувания, мрак и жар?

	Или недей! Стори да звъннат
	камбани в мене и да спра,
	за да не би в нощта бездънна
	родината да не съзра!

@@	1909
P$
