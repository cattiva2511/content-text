P>
	Как така животът ме увлече
	и от безразсъдство бях обзет,
	та на донжуан приличам вече
	като смахнат някакъв поет?

	Как ли стана? И какво ли стана?
	В колко женски скути съм лежал.
	Не прощавам ничия измяна,
	но за себе си изпитвам жал.

	Искам глух за чувствени съблазни,
	пулса ми по-равно да звучи —
	и какво да диря в тия празни
	женски лекомислени очи?

	Чувство на презрение пази ме
	ти си моя съдбоносен знак.
	В мене снежното кипене зиме
	с цвят на люляк се примеси пак.

	И с лимонен залез вдън душата
	глас дочувам в сумрака смълчан:
	„Има и за буйствата разплата,
	няма да избягаш донжуан!“

	Няма да избягам и с досада
	виждам, че на всичко съм готов —
	да очаквам цвят след снегопада,
	да наричам тръпките любов.

	Но каквото стана, вече стана
	и обичал толкова жени,
	не прощавам ничия измяна,
	щастие дано ме осени.

@@	1925
P$
