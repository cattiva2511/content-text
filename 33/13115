P>
	Ти твърдиш, че съм хладен, затворен и сух
	да, и с тебе ще бъда такъв:
	не за ласкава реч изковах своя дух,
	не за дружба калих свойта стръв.

	Ти самият преди бе по-мрачен, по-смел,
	по звездите прочете вестта,
	че грядущите нощи са тъмни, без цел,
	че не знаем де свършва нощта.

	Ето — сбъдна се всичко. Светът подивя,
	няма фар на пустинния бряг.
	За човек, неразбрал тези звездни слова,
	нетърпим е околният мрак.

	Той не знае какво досега е било,
	и какво във нощта се таи —
	той с умора, с погнуса отвръща чело
	и копнежът за мъст го гнети…

	Бях изпълнен с надежди и вяра, и смях,
	доверчив бях, тъй както и ти.
	И с детинска душа към света се стремях,
	без боязън от зли клевети…

	А сега тези чувства — къде ли са те?
	Отлетяха към звездния град.
	Онзи, който аз дирех с душа на дете,
	днес за мене е чужд, непознат.

	А самата душа — вечно чакаше зов,
	да се втурне във буйна игра.
	Изнемогна и тя от вражда и любов,
	тази моя душа изгоря.

	Днес остана ми свъсена вежда, уста
	гневно свита — и тъжната власт
	да бунтувам пак в женските жили кръвта
	и да паля в тях зверската страст…

	Ах, по хорските порти не хлопай със жар,
	твоят стон ще остане без ек:
	знай, не ще ти съчувства нещастният звяр,
	който някога бил е човек.

	Ти зад маска желязна скрий своите сълзи,
	поклони се пред святия гроб,
	със желязо сърдечния рай запази
	недостъпен за тъпия роб.

@@	1916
P$
