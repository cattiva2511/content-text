P>
	Сърцето му е от злато.
	Не момък е, а капка.
	Той ходи с плюшено палто
	и светлосиня шапка.

	За мен е всичко в този свят,
	със него съм богата.
	Какъв чудесен занаят —
	да режеш с плуг земята!

	Ще дойде вечер в къщи той,
	измокрен цял и капнал:
	— Преоблечи се, друже мой,
	пък и да беше хапнал.

	Ще го зарадвам от душа,
	леглата са готови.
	Чорапите му подсуша
	и му приготвя нови.

	На север ходих и на юг
	и знам кой колко струва.
	Не, като него никой друг
	не може да танцува.

	Веднъж ли в танца той блестя
	с чорапи и с чепици
	и с туй главите завъртя
	на много хубавици!

	От малко съм доволна аз.
	Ще минеме щастливо,
	да има къшей хляб за нас
	и в чашите ни пиво.
P$
