P>
	Ти сам сред стаята седиш.
		Не ме ли чуваш?
	Аз зная: ти сега не спиш…
		Ти страшно се вълнуващ.

	Вратата отвори! — С тих глас
		изричам твойто име.
	Един отдавнашен твой час
		съм аз — пусни ме!

	Сега бълнуваш пак, аз знам —
		ти си метежен!
	О, все едно ще вляза сам,
		приятелю мой нежен…

	Припомняй си без страх за мен:
		бе млад и жаден…
	На бял кон литна устремен
		под листопада хладен!

	Натам — де заникът трепти
		янтарно-златен!
	Тогава мислеше ли ти
		за своя път обратен?

	Сега си мъдър и суров —
		недей мърмори!
	Спомни си първата любов
		и слънчеви простори!

	Защо челото ти скърби
		и се навежда низко?
	Не ветрове — тръбят тръби:
		смъртта е близко!

	Отговори ми, бъди прям:
		денят ти бе ли ярък?
	Аз царствен саван ще ти дам
		вместо подарък!

@@	1909
P$
