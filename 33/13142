P>
	В земята, що от старо време
	по името на Койл зовеме,
	в един прекрасен юнски ден,
	когато всичко тъне в лен
	и кучетата вън се маят,
	и няма по кого да лаят,
	две псета, незаети, в двора
	се срещнаха покрай стобора.

	Едното. — Цезар, псе, което
	при Милостта му бе заето,
	не бе от местно потекло,
	а бе от Севера дошло,
	където с бързите си шхуни
	рибарите ловят моруни.

	Нашийник с букви и токички,
	и с ключ говореше на всички
	че Цезар беше просветен
	и доста виден джентълмен.

	Той бе от древен род на лорд.
	Но, дявол, той не беше горд
	и гледаше със интерес
	на всеки кален селски пес.

	По дворища, гори, полета
	се срещаше с различни псета
	и с тях наравно по стъгдите
	подпираше със крак стените.

	А другото не бе от род.
	То бе от простия народ
	и като своя господар
	бе селянин и прост овчар.

	Стопанинът му, местен жител,
	с безгрижен нрав и съчинител,
	чудак, засмян и весел все,
	нарекъл Люат свойто псе.
	Под този прякор бил възпян
	добрия пес на Осиан.

	На Люат гледаха с любов.
	Летеше той над всеки ров,
	не беше някой пес резглезен,
	със бяло на носа, любезен,
	той виждаше във всеки жител
	другар, приятел, покровител.

	Със косъм лъскав като фрак
	и с бял нагръдник като сняг
	бе Люат весел и красив,
	и много мил и закачлив.

	И тъй: дружеха двете псета,
	търчаха в нашите полета
	след мишки, плъхове и други
	гризачи, птици и влечуги.

	И често подир дълъг път
	присядаха във някой кът
	и като два добри съседа
	си отпочиваха в беседа.
	Кореха двамата другари
	Човека — цар на всички твари.

	_Цезар_
	Мой Люат, тежка е съдбата
	на теб и твоите събратя.
	Аз зная богаташът как
	ограбва честния бедняк
	и всеки ар обработваем
	облага с данъци и наем.

	А моят лорд се излежава
	и ако пожелае, става.
	След туй звъни нетърпеливо,
	лакеят бърза мълчаливо
	и веч е съобщил слугата:
	каретата е пред вратата.

	Прислугата навежда шия,
	излиза той, в една кесия —
	не къса някоя, бедняшка,
	а с дължината на опашка —
	напъхва кръглите монети
	с изсечени по тях портрети.

	Готвачът в къщи вечно тича,
	соли, вари, пече, подпича.
	Обслужва първо господата,
	но не забравя и слугата.
	Във къщи хранят и сега
	не само първия слуга
	с рагу и сосове, но май
	дори последният лентяй
	у нас живее по-добре
	от тоя, който вън оре.
	А как орачът преживява —
	аз нямам даже и представа.

	_Люат_
	Ах, Цезар, аз живея с тях,
	със тия, дето в пот и прах
	копаят ями, рият, ринат,
	работят, без да си починат,
	орат земята с тежък плуг,
	разбиват камъните с чук
	и вечно хляб не им достига
	за гладните им дечурлига.

	Доде е жив и здрав бащата,
	все имат къшей хляб децата.
	Но ако нужда някой път
	и болести ги посетят
	или без хляб студът ги свари
	и не намерят господари,
	неволята, гладът тогава
	без вест в света ги разпилява.
	И въпреки това живеят
	и знаят как да се посмеят.
	А често нашите бедняци
	отглеждат синове смелчаци
	и доста честичко дори
	красиви, стройни дъщери.

	_Цезар_
	Но те живеят в нужда, в труд,
	измъчвани от глад и студ.
	А знатните не ги е грижа
	дали не мрат във всяка хижа.
	На твоите добри орачи,
	жетвари, селяни, копачи
	отгоре гледат тези хора,
	тъй както ние с теб на пора.

	Аз неведнъж съм виждал в къщи
	управителят как се мръщи
	и как се готви да приеме
	бедняка неплатил навреме.
	Заплашва жив да го дере,
	да му даде да разбере,
	крещи, ругае го, фучи,
	а бедният човек мълчи.
	Ех, той е свикнал да трепери
	пред лордове и кожодери.
	Блазе ти, ако си богат.
	Ако си беден, мри от глад!

	_Люат_
	Напук на своята горчива
	съдба, беднякът не унива.
	Привикнал често да гладува,
	от глад и студ не се страхува.
	Във къщи всички, млад и стар,
	очакват от Фортуна дар.
	Но стига им да си починат
	и без Фортуна ще поминат.
	Дома, до огъня, в беседа
	с домашните или съседа,
	какво по скъпо от това
	да кимаш уморен с глава
	на малките, които спорят
	и не мируват, и дърдорят.
	А евтината чашка с пиво
	те кара да мижиш щастливо.

	За кратко нуждите забравят
	бедняците и разсъждават
	за новините, за делата
	на църквата и на страната
	и съдят лондонските нрави:
	дали са криви или прави!

	А колко радост, глъчка, вик
	в деня на някой мъченик!
	Такава глъч и смехове
	и във села, и в градове!
	Смехът прогонва всички грижи
	и светват схлупените хижи.

	Пристига Новата година.
	Гори голямата камина.
	По масите от всяка кана
	се стича белоснежна пяна.
	Във ъгъла стоят бащите,
	приказват си, димят лулите,
	а вътре младежта лудува,
	бърбори, смее се, танцува.
	И аз постъпвам като нея
	и джафкам, лая, т.е. пея.

	Но ти си прав отчасти май.
	Нерядко някой негодяй,
	сдобил се с пълна власт злодейства,
	измъчва честните семейства
	и като бурени при оран
	изтръгва бедните от корен.
	Това той прави не от злоба,
	а зарад някоя особа:
	за да измъкне нещо в дар
	от своя знатен господар.
	А в парламента утре лорда
	ще заяви с осанка горда,
	че тачи свято свободата
	и служи честно на страната.

	_Цезар_
	Какво ти служи? Ах, ти, брат,
	ти малко знаеш тоя свят.
	Той казва там, каквото вчера
	му е подсказал премиера.
	Със „за“ или „против“ гласува,
	тъй както оня му диктува.
	Затуй пък вечер с разни дами
	в театъра ще гледа драми
	и ще се мярка по паради,
	по балове и маскаради.
	А може би оттук веднага
	ще полети в Кале и Хага,
	ще види свят, ще се облича,
	ще гледа и ще се развлича
	и в някой тамошен салон
	ще вниква във добрия тон.
	И във Версай ще пококетства,
	ще пръска старите наследства,
	В Мадрид два дена ще прекара
	и ще подрънка на китара.

	Бой с бикове ще посети,
	в Италия ще се вести,
	момичетата ще огледа.
	Оттам след някоя победа
	по немските води ще плува.
	Ще полежи, ще побленува,
	за да отдъхне, да почине,
	преди обратно да замине.
	И за да се освободи
	от неприятните следи,
	които му е завещала
	синьората от карнавала.

	Така той служи. Унижение,
	разврат, позор и разорение
	донася този патриот
	на обоселия народ.

	_Люат_
	Ах, скоро тия господа
	ще пропилеят без следа
	имотите си, виждам аз.
	Но дяволът е и във нас:
	„Какво ли — ни нашепва злия —
	да поживееш като тия!“
	Но ако твоите големци
	сменеха своите дворци,
	слуги, карети и имения
	със честните ни забавления,
	би имал всеки своя пай:
	и лорд, и фермер, и ратай.

	Аз зная бедния и знам,
	че той е предан, честен, прям.
	Защо твърдят, че бил хитрец,
	простак, измамник и крадец?
	Е, тайничко дърва сече,
	е, скрито нещичко рече
	по повод на една особа,
	известна със голяма злоба,
	удари заек край селото
	или пък патица в блатото,
	но той не причинява зло
	и скръб комуто да било.
	Но твоите лордове поне
	щастливи ли са, или не?

	_Цезар_
	Със тях да беше поживял,
	не би им, Люат, завидял.
	Не страдат те от зной и студ,
	не мрат от непосилен труд,
	не се до смърт преуморяват,
	не се без време състаряват,
	не са от влагата нездрави,
	не чувстват всичките си стави.
	Но тъй човекът е устроен,
	че без беди е неспокоен.
	Ако ги няма, то тогава
	нарочно сам си ги създава.

	След оран в бедната си нива
	орачът с радост отпочива.
	Момата хвърля уморена
	със радост пълните вретена.
	Но не! Преситените хора
	не знаят сладката умора.

	Томи ги дрямка, скука, лен,
	стоят намръщени весден,
	а нощем пак не си доспиват,
	при все че само отпочиват.
	Не ги развлича нито бал,
	ни маскарад, ни карнавал
	и нито бясната езда.
	О, тия мрачни господа
	във нищо радост не намират,
	а само външно парадират.

	Политиката им е спорт.
	Изгубилият спора лорд
	прилага своите дарования
	в по-малко скучни занимания,
	в хазарт, в гуляи, във пиянство:
	в туй проявява постоянство.

	А наште леди! Те така
	се хващат нежно подръка
	и тъй са мили, че дори
	ще ги помислиш за сестри.
	Но тия прелестни особи
	са всъщност въплотени злоби
	и в завистта, ако рекат,
	и дявола ще затъмнят.

	Учтиви, с чашка чай в ръката
	прекарват дълго в столовата,
	след туй пред купчина пари
	се заиграват до зори
	на карти — дяволски картини.

	Реколтата за две години
	от ечемик, жито и ръж
	залагат често наведнъж.
	Това наричат развлечения.
	Е, съществуват изключения.
	Без тях не може впрочем, брат.
	Така живее тоя свят.

	* * *

	На запад потъмня небето
	и здрачът легна над полето.
	По пътя хлопаха звънците,
	запяха весело щурците,
	шумяха тъмните дървета,
	когато в мрака двете псета
	с опашките се поздравиха
	и дружески се разделиха
	със тоя лай: „Прекрасно, мили,
	че кучета сме се родили.“
P$
