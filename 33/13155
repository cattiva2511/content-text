P>
	Като монах ще тръгна някога
	или пък скитник русоляв —
	там, дето брезовото мляко
	залива равните поля.

	Обходил земните пътеки,
	бих вярвал в призрачна звезда,
	бих търсил щастие за всеки
	в звънтящата от ръж бразда.

	В росата ябълки ранили
	отбрулват изгревът червен.
	Косачите размахват вили
	и песента им е за мен.

	Загледан в равните откоси,
	премислям своята съдба:
	щастлив е оня, който носи
	една тояжка и торба.

	И който земните неволи
	ще мине сам — без враг и свой —
	и на копните ще се моли
	в крайселския зелен покой.

@@	1914
P$
