P>
	Свят загадъчен, свят мой древен,
	ти умираш под тих небосклон.
	Ето, впримчиха селото в гневен
	клуп шосетата от бетон.

	Сняг връхлита и как е зашибал
	този вятър безумно свиреп.
	Моя черна и чакана гибел,
	аз излизам сега срещу теб.

	Че градът в тая схватка жестока
	ни нарече мърша и смет.
	Стине в нивите скръб волоока
	с тези стълбове голи отвред.

	И е жилава тяхната шия,
	лесно тегли чугунен ярем.
	Е, какво? Не за първи път ние
	ще пропадаме и ще мрем.

	Нека болка изпитам сурова,
	то е песен за зверския нрав.
	… Тъй ловецът убива с отрова
	вълк, приклещен в капана здрав.

	Звярът пада… и залп ще наръби
	придошлия в очите му мрак…
	Скок… и впиват се вълчите зъби
	да разкъсат днуногия враг.

	О, приветствам те, звяр непреклонен!
	От куршум и от нож се пази.
	Че и аз като тебе съм гонен
	и вървя сред железни врази.

	Че и аз като тебе самия
	вече слушам победния рог,
	но от вражата кръв ще отпия
	в моя степен, предсмъртен скок.

	Нека, зимните преспи разгрибал,
	да затъна в дълбокия сняг…
	Ще звучи отмъстителна гибел
	в песента на отсрещния бряг.

@@	1921
P$
