P>
	Нощем на брега
	стои дете с баща си,
	гледат изтока, есенното небе.

	Сред мрака горе —
	грабливи облаци, гробовни облаци, събрани на тълпи,
	се спускат, бързи и жестоки, напряко и надолу,
	за да покрият последната прозрачна ивица небе на изток,
	дето Юпитер, звездата-владетел, е изгрял, голям, спокоен,
	и близо, малко по-отгоре, плуват нежните сестри, Плеядите.

	А долу детето държи ръката на баща си,
	гледа облаците — как се спускат победоносно, за да погълнат всичко,
	и тихо плаче.

	Не плачи, дете!
	Не плачи, мило мое!
	Дай да изтрия с целувка сълзите ти!
	Грабливите облаци няма все така да побеждават,
	няма дълго да владеят небесата, само ти се струва, че са погълнали всички звезди,
	успокой се — Юпитер отново ще се появи,
	виж в друга нощ — Плеядите отново ще се появят,
	те са безсмъртни — златните и сребърни звезди отново всичките ще заблестят,
	големите и малките звезди ще заблестят, ще устоят,
	гигантските, безсмъртните слънца и дълготрайните мечтателни луни ще заблестят.

	Но защо ти, скъпо мое, скърбиш единствено по Юпитер?
	Защо мислиш само за погребението на звездите?

	Има нещо
	(с устните си аз те утешавам и тихо ти шептя,
	загатвам ти най-първия въпрос, неясната посока),
	има нещо, по-безсмъртно дори и от звездите
	(безбройни погребения, безбройни дни и нощи са отминали),
	има нещо, което ще издържи по-дълго от сияйния Юпитер,
	по-дълго от Слънцето и всички въртящи се луни,
	по-дълго и от лъчезарните сестри, Плеядите.
P$
