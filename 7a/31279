P>
	Всичко, до днес сътворено, машината застрашава,
	дръзва с духа да се бори и да не се покори.
	Вместо ръце да ваят от мрамор творба величава —
	камък за къщи реже машината и сече гори.

	Тя се тревожи да не би да й се изплъзнем ние
	и, потопена в масло, на себе си да принадлежи.
	Мисли си, че е живота, че може да го разкрие —
	като еднакво безстрастно нарежда, твори и руши.

	Но битието е извор омагьосан, стотици вселени
	почват тепърва. Звука на чистите им води
	ще долови единствено застаналият на колени.

	Нейде в недрата се раждат думи* с нежност могъща…
	[* _Нейде в недрата се раждат думи_ — Според Рилке естетическото начало е заложено още в действителността; задача на поета е да го разкрие и тази задача е застрашена от механизираната цивилизация. Вж. също бел. към _„Часослов“_.]
	Вечната музика — от треперещи камъни — ще изгради
	в ненаселими пространства свойта божествена къща.
@@	1922
P$
