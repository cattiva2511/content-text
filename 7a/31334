P>
	И все пак смелост, братко, сестро.
	Съвземайте се — каквото и да стане, на Свободата трябва да се служи,
	не може тя да бъде провалена от неуспеха, ни от няколкото неуспеха
	ни от безразличието и неблагодарността на хората, ни от предателството,
	ни от зъбенето на властта, войската, оръдията, наказателните закони.

	Това, в което ние вярваме, ни чака, притаено по всички континенти,
	не призовава никого, не обещава нищо, стои в спокойствие и светлина, ясно и сдържано, не се обезсърчава
	и чака, търпеливо чака своя час.

	(Туй не е само песен за съчувствие, но песен е за бунт,
	защото дал съм клетва да възпея всички безстрашни бунтовници в света
	и който тръгне с мен, оставя навиците и спокойствието си
	и всеки миг рискува да погуби собствения си живот.)

	Беснее боят с множество гръмогласни тревоги, чести настъпления и отстъпления
	и тържествува неприятелят или си въобразява, че тържествува,
	затворът, ешафодът, въжената примка, белезниците, желязната огърлица и прангите постигат своето,
	знайните и незнайни герои се преселват в други светове,
	големите трибуни и писатели отиват в изгнание и бавно креят по далечни краища,
	идеята заспала е, най-силните гърла се давят в собствената си кръв,
	младежите навеждат поглед към земята, щом се срещнат,
	но то не значи, че си е отишла Свободата, нито че неприятелят е станал пълновластен.

	Свободата не си отива първа, втора или трета,
	тя чака всички други да си идат, тя си отива последна.

	Когато се забравят мъчениците, героите,
	когато целият живот и човешките прогонени души не могат да намерят кътче на земята,
	тогава само ще прогонят и Свободата или идеята за Свободата и неприятелят ще стане пълновластен.

	Дръж се смело, европейски бунтовнико, бунтовнице.
	Додето всичко друго не престане, не бива и ти да преставаш.

	Не зная истинското ти призвание (ни моето, ни смисъла на всичко друго на света),
	но аз грижливо ще го търся,
	дори във бедността, във неразбирането, във тъмницата — те също са велики.

	Победата ли мислехме велика?
	Да, тя велика е, но вече ми се струва, че и поражението е велико, щом то не е могло да се предотврати,
	че са велики и смъртта, и ужасът.
P$
