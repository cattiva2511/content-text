P>
	Превит от тежестта на вековете,
	стои, подпрян на своята мотика,
	в зениците му — пустота столетна,
	на плещите му — земните несгоди.
	Кой му отне възторг и отчаяние,
	способността да страда, да очаква?
	Защо стои безчувствен, онемял,
	отпуснал уморено тежка челюст?
	Чия ръка челото му премаза?
	Чий дъх искрата в погледа му угаси?

	Това ли е човекът, сътворен
	да властва над земята и морето,
	небесния простор да покорява,
	да търси смисъла на вечността?
	Това ли е създателят мечтал,
	когато пътищата на слънцата определял?
	И в мрачните дълбочини на ада
	не ще се срещне образ, въплътил
	протест по-ярък срещу алчността,
	предупреждение към разума и знак
	за виснеща заплаха над света.

	Бездънна пропаст между серафима
	и този роб на безпределен труд!
	За него съществуват ли Платон,
	Плеядите и полетът на песента,
	зората трепетна, на розите кармина?
	През неговия лик ни гледат векове страдание
	и драмата на всички времена.
	През неговия лик родът човешки —
	излъган, осквернен, ограбен,
	надига вик към силите, създали този свят,
	вик на протест и вик-пророчество.

	О, господари и управници по цялата земя,
	това създание ли слагате пред бога,
	осакатено и с душа убита?
	Как ще възвърнете човешкия му вид
	и ще го осените пак с безсмъртие,
	към светлината как ще го издигнете
	да съгради хармония и блянове,
	как ще изтриете предвечните злини,
	неправди и неизлечими болки?

	О, господари и управници по цялата земя,
	как ще посрещне бъдещето този мъж?
	Какво ще му отвърне то в часа,
	когато вихрите на бунт разтърсят всички брегове?
	И вас какво очаква — кралства и крале,
	виновници за неговата участ —
	когато немият сега потърси сметка от света
	подир мълчание хилядолетно?
P$
