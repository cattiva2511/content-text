P>
	Върни се от полята, татко, дойде писмо от Пит!
	Излез на портата, мамо, дойде писмо от твоя син.

	Виж, есен е.
	Дърветата са по-тъмнозелени, по-червени и по-жълти,
	листата им треперят от ветреца и разнасят над селата на Охайо свежест и прохлада,
	в овощната градина висят зрели ябълки, а по асмата — гроздове.
	(Долавяш ли дъха на гроздовете от асмата?
	Долавяш ли дъха на елдата? Доскоро там пчели бръмчаха.)

	Над всичко горе е небето, спокойно и прозрачно след дъжда, с чудати облаци,
	и долу също е спокойно, хубаво и пълно със живот, във фермата цари благополучие,
	цари благополучие и по полята, но ето че сега бащата се завръща от полята, дъщеря му го е викнала,
	отвътре се подава майката, на портата застава,
	забързана, нозете й са разтреперани, предчувства нещо,
	не е успяла да нагласи ни шапчицата, ни косите си.

	Отваря припряно плика.
	О, не е почеркът на моя син, макар да е написано там името му!
	Разбито майчино сърце — наместо нашия скъп син чужда ръка е писала!
	Заплува всичко пред очите й — мрак и светкавици — тя схваща само смисъла, не думите,
	откъслечните изрази: „Прострелян във гърдите… кавалерийска схватка… откаран в болница…
	сега е зле, но ще оздравее…“

	Ах, ето я пред мен! Единствен образ
	сред плодородния и богат Охайо, сред градините и фермите,
	с болезнено, измъчено лице, замаяна, съвсем отпаднала,
	опира се о рамката на портата.
	„Не тъжи, мила мамо!“ — говори й през плач подрасналата дъщеря, а малките сестрички са се притиснали до нея, безмълвни и смутени.
	„Виж, мила мамо, в писмото пише, че Пит ще оздравее скоро…“

	Клетото момче — то няма никога да оздравее, не би могъл да оздравее, смелият и простодушният!
	Додето те стоят дома, край портата, той вече мъртъв е, едничкият им син е мъртъв!
	Но майката би трябвало да оздравее,
	тя — със смалено тяло, облечено в черно,
	денем не докосва яденето, през нощта се стряска, често буди се,
	буди се среднощ и хълца със един дълбок копнеж,
	да би могла да се оттегли, незабелязано и тихо да избяга от живота, да изчезне,
	да го последва, да го потърси, да бъде пак със своя скъп и мъртъв син.
P$
