P>
	Когато Ричард Кори из града вървеше,
	ний, простият народ, стояхме занемели,
	че от петите до главата джентълмен той беше,
	напет и царствено изящен целият.

	И беше винаги спокоен, съвършен,
	и бе човечен, винаги когато заговори,
	и винаги когато каже „добър ден“ —
	вълнуваше кръвта ни Ричард Кори.

	И бе богат, от крал бе по-богат,
	във всички добродетели възпитан,
	изобщо всеки друг на този свят
	би искал неговата участ да изпита.

	Тъй ний се блъскахме, на труд обречени,
	кълняхме залъка си, вечно прегладнели,
	а Ричард Кори във една спокойна вечер
	се върнал в къщи и главата си прострелял.
P$
