P>
	Ленив Пъто`мак*, омърсен поток,
	[* Река в Съединените щати. Минава край Вашингтон.]
	притихнал, морен, стигнал до морето
	с нечистотиите на притоци преломни,
	ограбени от теб, с трески от брястове —
	вземи ни в мисълта си тъй широка,
	потоко тъмно-тъжен. Ний ли? Ето,
	и ний предчувствуваме, и ний помним —
	и нас ни чака слава, както теб
	отвъд прибоя в тръпнещите плажове…

	И срам ни следва.

	* * *

	Със себе си ний носим свойто минало,
	тъй както ти — поломените клони
	и на въртопите си пяната, и слепи
	цветя като пречупено крило —
	сметта скверняща на предишно зло,
	несправедливостта, човек поробен
	и друг човек (по-страшно!) — поробител,
	омразата като каиш отровен,
	един към друг привързал здраво двамата,
	страха, подхранващ злобата с измама,
	и гроздовете на гнева — оскубани…

	Ний носим миналото си, срамът нараства
	и блянът е погубен.

	* * *

	Мисли за нас, река, когато във въртопите
	се връщаш към началния си тласък,
	на чайките към крясъка.

	И там, отвъд, където ярък плам
	морето мята и кипи водата,
	мисли за нас, река!

	Каква е ориста ни — рухнал блян?

	* * *

	Под онзи свод
	седи човек или пък истукан,
	взрян в мраморния неподвижен под.
	Не чува ни тръба, ни барабан.
	О, чува, чува! В този си покой
	във идещите дни се вслушва той.

	„Що се отнася до това, каква е моята политика…
	Бих искал да спася Съединението…
	Върховната ми цел във тази битка е да спася
	Съединението…“

	Диханието на тръба,
	на барабана гръмоленето…
	Спасявайте, тръба и барабан, Съединението!

	Какво доведе до Съединението и го укрепи?
	„Аз често съм запитвал себе си
	кой бе великият основен принцип…
	Това не бе единствено раздялата със старото отечество,
	а нещо в Декларацията, даваща не само свобода
	на хората, живеещи в страната,
	но и надежда — на света…
	Това бе нещо като обещание,
	че подир време
	бремето ще падне от всички рамена.“

	Да се спаси Съединението —
	да се върне
	и обещанието, и надеждата.

	* * *

	Под този свод
	седи човек или пък истукан.
	Той помни друго време, друг народ.
	И под реката чува непрестанно
	друг, по-дълбок поток да бие камъка.

	Седи, в съмнения потънал, сам,
	прозира в Принципа,
	залягат пехотинците,
	еманципира — не, не роби —
	Съединението — не от робството, а от срама,
	еманципира го от уродливото му име,
	чиято мръсота опозорява
	дори Създателите му във гроба…

	Спасява го и блянът продължава.

	Мисли за нас, река, когато те посрещне
	морето бурно на брега си утринен!
	Мисли за нашата съдба и за началото
	на пътя, вписано във съглашението,
	за срещата с човека и със цялото
	човечество. И за Съединението.

	И ти,
	там вътре, в обичта ни, все такъв,
	върни ни по-дълбокия поток и прочисти
	омразата, ръждясалата кръв
	и паметта ни ослепяла!
		О, върни на своя род
	ти, вечно взрян във мраморния под,
	загубения горд обет на океана!

	Върни ни пак към светостта на бляна!
P$
