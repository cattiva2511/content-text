P>
	Едри, шумни негри
	сред дим от винни пари,
	царе на кръчмата с несигурни крака,
	залитат, после удрят по масата с ръка,
	по масата с ръка,
	и празния варел един от тях удари,
	бум, бум, бум,
	със дръжка от метла град от удари стовари,
	бумлей, бумлей, бумлей, бум.
	И в миг като видение,
	далечен сън, знамение
	видях реката Конго — пълзящите води
	през джунглата откривах по златните следи.
	Зърнах край реката
	по незнаен път
	негри татуирани
	в огнен танц летят.
	Чух аз песен древна,
	песен дива, гневна.
	Чух как бият гонг със кост,
	удрят яростно, със злост.
	„Кръв“ — донесе писъкът на бойните тръби.
	„Кръв“ — с лица на черепи прилични,
	съскат сухите жреци.
	И подемат бързо, лудо
	заклинанието ву-ду:
	„Ву-ду, ву-ду, ву-ду,
	хълмовете с бой вземете
	и добитъка грабете,
	бумлей, бумлей, бумлей, бум.“
	Епопея, рев от тъмната страна,
	чак от делтата на Конго
	до високата луна.
	Смъртта е слон
	с очи — горящи факли, запалени в нощта,
	и с пяна в страшната, раззината уста.
	Бум — пигмеите граби,
	бум — врагът си накажи,
	бум — и смърт на белия човек.
	Хуу, хуу, хуу.
	О, чувате ли — стене Леополдовият дух*,
	[* _Леополдовият дух_ — Леополд II (1865–1909) — белгийски крал, който заедно с група капиталисти си присвоява и години наред хищнически експлоатира огромна територия от Централна Африка (Белгийско Конго). В 1908 г. „продава“ територията на Белгия. ]
	за мъките на черния народ останал глух,
	и демони се кискат — по-силно за да страда,
	на късчета го режат сред огъня на ада.
	О, чувате ли, еква като далечна вест
	към хората от джунглата злокобен манифест,
	лети край бели мравки, забързани и луди,
	край сенчести блата и пъстри пеперуди:
	„Внимавай, пази се, превий колене,
	че Мъмбо-Джъмбо, богът на Конго,
	те дебне с другите богове на Конго,
	Мъмбо-Джъбмо ще те прокълне,
	Мъмбо-Джъмбо ще те прокълне,
	Мъмбо-Джъмбо ще те прокълне.“
P$
