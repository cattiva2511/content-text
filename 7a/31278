P>
	Царстваща роза*, на древните хора в ръцете
	[* _„Античната роза е била обикновена шипка, червена и жълта, с цветовете, които се появяват в пламъка. Тя цъфти тук, във Вале, в някои градини.“_ (Из писмата на Рилке.) Вж. също бел. към „Чашата с розите“.]
	беше ти чаша с простичък ръб.
	Ала за _нас_ си едно безконечно цвете,
	някакъв съд неизчерпаем и скъп.

	Дреха връз дреха облякло, разкошно изглежда
	тялото, изваяно само с лъчи;
	но отрицание, бягство от всяка одежда
	в крехките ти листенца личи.

	От векове ни зове този твой аромат,
	сякаш с най-нежните от имената.
	И, като слава, във въздуха е разлят.

	Как се нарича, не знаем, само гадаем.
	Може би туй е споменът на душата
	и в часове на молитва ще го познаем.
@@	1922
P$
