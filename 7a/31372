P>
	Познах мълчанието на звездите и морето,
	мълчанието на притихналия град,
	мълчанието на мъжа и на жената,
	на болните мълчанието,
	когато погледа им в стаята блуждае.
	И питам: за какви дълбочини са нужни думи?
	Животното изпъшква само,
	когато смърт връхлита неговата рожба.
	И ние сме безгласни в присъствието на реалността —
	не можем да говорим.
	Едно момченце пита стария войник,
	поседнал пред бакалницата:
	„Как изгуби своя крак?“
	А старият войник мълчи
	и мислите му скитат надалече,
	за да не се завърнат в Гетисбърг*.
	[* Гетисбърг — град в Пенсилвания, където е станало решително сражение по време на гражданската война в САЩ (1861–1865).]
	След малко хрумва му да бъде шеговит
	и казва: „Отхапа ми го мечка.“
	Момченцето се чуди, а старият войник,
	ням и безсилен, отново преживява
	светкавичните изстрели на пушките и на оръдията
		гръмотевичния трясък,

	и виковете на убитите,
	и вижда себе си безчувствен на земята,
	и лекарите, и ножовете,
	и болничните дълги дни.
	Но ако можеше той всичко да опише,
	би бил художник.
	Художник ако бе, за други по-дълбоки рани
	не би намерил думи.
	Познавам и мълчанието на великата омраза,
	мълчанието на великата любов,
	мълчанието на отровено приятелство,
	мълчанието на душевния прелом,
	когато твоята душа, след страшните терзания,
	с видения, неизразими с думи,
	навлиза в по-високи сфери на живота.
	А има и мълчание на поражението.
	Мълчанието на осъден без вина.
	Мълчанието на умиращия, който впива
	внезапно пръстите си в твоята ръка.
	Мълчанието на бащата и сина,
	когато за живота си бащата
	не може да намери обяснение.

	Мълчание между съпрузи.
	Мълчание на неуспелите.
	Огромното мълчание, което слиза
	над разорени нации и над водачи развенчани.
	Или мълчанието в оня миг, когато Линкълн
	си спомня бедността на младостта си.
	След Ватерло
	на Наполеон мълчанието.
	На Жана д’Арк —
	която промълви през пламъците „В името Христово“
	и цялата си мъка и надежда разкри с две думи.
	Или на старостта мълчанието —
	премного мъдра, за да може да говори,
	така че да я разберат онези,
	които са пред прага на живота.

	А има и мълчание на мъртвите.
	Щом ние, живите, не можем да говорим
	за най-дълбоките си мисли и вълнения,
	защо се чудите, че мъртвите
	не казват нищо за смъртта?
	Мълчанието им ще бъде разгадано
	едва когато приближим до тях.
P$
