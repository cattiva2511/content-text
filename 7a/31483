P>
	Сирената тревожно вие,
	с рубинено око, пулсиращо като артерия,
	излъчващо червена светлина сред мрака,
	линейката се носи с пълна скорост
	край светофари и край светещи часовници,
	завива остро, рязко намалява скорост
	и спира сред тълпата.
	Вратите се отварят, изваждат се носилки,
	премазаните се прибират
	в малката подвижна болница.
	И пак сирената раздира тишината,
	линейката с товара си ужасен,
	поклащайки се леко, заминава,
	затворила врати.

	Объркани, стоим край полицаите —
	големи и спокойни, те събират натрошените стъкла.
	Един от тях под лампата записва нещо.
	Друг, с кофа, отмива кървавите локви
	към канавката.
	Над грозен куп останки трети
	закача няколко фенера.

	Гърлата ни доскоро бяха стегнати,
	краката ни — вдървени, но сега,
	сближени помежду си и неловки,
	с измъчени усмивки заговаряме
	и с упорития трион на разума
	прерязваме нелепите, банални заключения.
	Движението бавно се възстановява,
	но ние все стоим, във себе си усетил всеки
	неприятна рана.
	Не е въпросът тук: „Кой ще умре?“
	Тълпят се неизречени въпроси за смисъла и за вината.
	Защото на война ръката носи смърт.
	Самоубийството причина има и логика — мъртвороденото.
	А ракът просто като цвят изниква.
	Но тук — макар че разумът ни протестира —
	нелепостта събужда мисъл за съдбовност.
	Разбива се в студения паваж
	въпросът ни за смисъла на края.
P$
