	[* Този сонет и следващият _„Ние чуваме: извор шуми край нас“_ са създадени едновременно със _„Сонети към Орфей“_ и са близки с тях по тематика.]

P>
	Новото, приятели, не е в това,
	че и без ръце машините работят.
	С чудеса преходни мами ви животът —
	не избързвайте с хвалебните слова.

	Има във вселената неща по-нови
	от града, от електрическия ток.
	Вижте на звездите древните огньове!
	А пък лампите са искри в мрак дълбок.

	И трансмисии не могат колелата
	на грядущите ни дни да завъртят.
	Вечност с вечността говори в тишината.

	Не е туй, което виждаме, светът.
	Бъдещето ще обхване далнините —
	само ако се е сляло с нас самите.
@@	1922
P$
