P>
	Какво мисли палачът, когато
	се прибира след работа в къщи?
	Когато с жена си, с децата
	край масата сяда, пие чаша кафе,
	яде своя омлет? Ще го питат ли те
	как е минал денят и дали
	е работил добре? Може би
	тази тема отбягват, говорят
	за бейзбол, за времето, за политика,
	за романа в картини от вестника
	и за новия филм? Те ръцете му гледат ли,
	когато кафето си взема или реже омлета?
	Ако малките кажат му: „Татко,
	да играем на конче, ето въжето.“ —
	отговаря ли той на шега:
	„Май за днес на въже се наситих.“
	Или светва лицето му, сякаш
	озарено от радост, и казва:
	„В хубав свят, в чуден свят ний живеем.“
	Ако белият лик на луната
	в тиха стая надникне, ако лунни лъчи
	се вплетат във косите на спящо дете —
	палачът, какво прави палачът тогава?
	Може би му е лесно. Може би
	за палачите всичко е лесно.
P$
