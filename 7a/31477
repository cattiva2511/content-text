P>
	Една сутрин, като вървях из гората, внезапно попаднах
		на това място, попаднах на зелена поляна,
		охранявана от стари
		дъбове и брястове.
	И тъмните подробности на случката изплуваха пред мен,
		застанаха между света и мен…

	Имаше купчина бели кости. Те спяха забравени
		върху възглавница от пепел.
	Имаше овъглено дръвче. То сочеше като безчувствен пръст
		към небето.
	Имаше откършени клони, тънки вени на изгорели листа
		и опърлено, мазно въже;
	празна обувка, празна вратовръзка, разкъсана риза, самотна
		шапка и чифт панталони, втвърдени от черна кръв.
	Имаше копчета по смачканата трева, клечки кибрит,
		угарки от пури и цигари,
		черупки от фъстъци, празна бутилка от джин
		и червилото на блудница.
	Безредни следи от катран, разхвърлени пера
		и витаещ дъх на бензин.
	А през утринния въздух слънцето сипеше жълто учудване
		в празните очи на един бял череп…

	Стоях и умът ми се вледени от жал — за живота,
		който беше изчезнал.
	Земята се вкопчи в краката ми, около сърцето ми израснаха
		студените стени на страха.
	Слънцето умря в небето; нощният вятър зашумя в тревата,
		зашушна в листата на дърветата; горите изсипаха
		гладен вой на псета; тъмнината закрещя
		със жадни гласове; а свидетелите станаха
		и оживяха:
	Сухите кости се раздвижиха, пропукаха, повдигнаха се
		и се стопиха в моите кости.
	Сивата пепел се превърна в плът — здрава, черна — и се
		съедини с моята плът.
	Бутилката джин тръгна от уста на уста, засвяткаха пури
		и цигари, блудницата размаза върху устните си
		червило.
	И хиляда лица се завъртяха край мене, закрещяха,
		че животът ми трябва да бъде изгорен…

	Тогава ме сграбчиха, съблякоха ме, избиха зъбите в
		гърлото ми, докато почнах да гълтам собствената си
		кръв.
	Гласът ми се удави в крясъка на техните гласове,
		мокрото ми черно тяло падна и се запремята в
		ръцете им, докато ме превързаха за дръвчето.
	Кожата ми лепнеше за горещия, врящ катран и се смъкваше
		на тънки ивици.
	Пухът и дръжките на перата потъваха в оголената ми плът,
		аз стенех в агония.
	После милостиво изстудиха кръвта ми, изстудиха я
		с кръщение в бензин.
	Сред червените огнени езици аз скочих към небето
		и болката се надигна като вода, в която врат
		ръцете ми, краката ми.
	Задъхвах се, молех и се притисках като дете,
		притисках се към горещите бедра на смъртта.
	Сега съм купчина сухи кости, а лицето ми — бял череп,
		втренчен със жълто учудване в слънцето…
P$
