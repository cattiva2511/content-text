P>
	Когато бях дете, чух три червени думи —
	по улиците падали французите за тях:
	Братство, Равенство и Свобода. Попитах
	защо за думи хората загиват.

	Пораснах. Мъже брадати с люляк на реверите
	ме учеха, че няма по-възвишени от тези златни думи:
	Небе, Семейство, Майка. Други пък, по-стари,
	припяваха протяжно с глас, дълбоко от гърдите им извиращ,
	три други думи: Бог, Безсмъртие и Дълг.

	Всевечните часовници тиктакаха от алфа до омега,
	вещаеха и гибел, и проклятие, а времето словата си менеше.
	Проблясваха комети в небесата. А от великата Русия долетяха
	три непреклонни думи, за които падаха
	работниците с пушки във ръце: Хляб, Мир, Земя.

	Накрая срещнах аз един моряк от Щатите
	с момиче върху коленете си — за спомен от световните пристанища —
	и тъй ми рече той: „Щом искаш ти по цялата земя
	да бъдеш у дома си, три неща да казваш научи:
	«Обичаш ли ме? — Шунка със яйца! — и — Плаща, моля!»“
P$
