>	I

	От спирката имаше още доста път, особено за някой като Пиркс, с куфар в ръка. Над призрачно белеещите поля лежеше мъглив предутринен сумрак, по асфалта със свистене на гумите преминаваха камиони, изпреварени от посребрени кълба пара, стоповете им светваха червено пред завоя. Прехвърляйки куфара в другата ръка, погледна нагоре. Мъглата явно беше ниска, защото видя звезди. Неволно потърси курсовата посока към Марс. В този момент, сивият мрак потрепери. Невъзможно зелен огън прониза мъглата. Инстинктивно отвори уста, тътенът вече прииждаше, а след него — горещ повей. Земята се разтърси. За миг над равнината изгря зелено слънце. Снегът се разпали в отровен блясък чак до хоризонта, сенките на крайпътните стълбове побягнаха напред, всичко, което не беше искрящо зелено, стана черно, като овъглено. Разтърквайки позеленели ръце, Пиркс гледаше как едно от призрачно осветените стреловидни минарета, които сякаш по чудат каприз на строителя се издигаха сред опасаната, с хълмове котловина, се откъсва от земята, как застава на колона от огън и тръгва величествено нагоре, а когато грохотът се превърна в материална сила, изпълваща пространството, забеляза през пролуките между пръстите си далечни кули, сгради, цистерни, загърнати в брилянтов ореол; прозорците на Управлението святкаха, сякаш вътре бушуваше пожар, всички контури започнаха да трепкат и огъват в нажежения въздух, а виновникът за това зрелище, ревейки триумфално, изчезваше вече във висините, оставил долу огромен черен кръг димяща земя. След малко от звездното небе започнаха да валят топлите едри капки на кондензацията.
	Пиркс повдигна бремето си и продължи нататък. Излитането на ракетата като че пречупи нощта — с всеки миг ставаше по-светло и се виждаше как в рововете се сляга размекнатият сняг, а изпод облаците пара се измъква цялата равнина.
	Зад мокро просветващите мрежи вървяха дълги защитни ровове със скосени стени, облицовани с чимове, предназначени за персонала на летището. Мъртвата, просмукана с влага миналогодишна трева не даваше добра опора на ходилата, но той бързаше, така че вместо да търси стълбата на най-близкия проход, със засилване се изкачи отгоре — и я видя надалече.
	По-голяма от останалите ракети, отделена от другите, висока като кула. Такива от години вече не се строяха. Заобикаляше разлятата по бетона на плитки локви вода, по-нататък тя изчезна, беше се изпарила мигновено от термичния удар, четириъгълните плочи звънтяха под стъпките му сухо и остро, както през лятото. Колкото повече приближаваше, толкова повече трябваше да вири глава. Бронята изглеждаше така, сякаш последователно я бяха мазали с лепило и облепвали с кални парцали. Някога са правили опит да слагат във външната обвивка влакна от азбестов карбид. Когато такъв кораб се опърли няколко пъти при приземяване в атмосфера, той изглежда дран-недодран — цял в дрипи. Не си струваше да се късат — отдолу се появяваха нови. Съпротивлението при старта, разбира се, бе огромно. Стабилност и управляемост — направо за Космическия трибунал: криминална история.
	Вървеше, без да бърза, макар че куфарът вече порядъчно му тежеше, но искаше внимателно да огледа кораба отвън; ажурната конструкция на трапа се очертаваше на фона на небето като библейската стълба на Яков, стената на ракетата беше сива като камък — впрочем всичко беше сиво, размъкнатите по бетона празни сандъци, бутилки, парцали, ръждясали железа, намотки от метален маркуч. Хаотично разхвърляни, свидетелствуваха колко припряно е извършено товаренето. На двайсет крачки от трапа остави куфара и се огледа. Изглеждаше така, сякаш всичко е натоварено; разкраченият на гъсениците си огромен товарен стапел беше дръпнат и прицелите му висяха във въздуха, на два метра от корпуса. Подмина стоманената лапа, с която корабът — черен небостъргач на фона на зората — се опираше в бетона и влезе под дюзите. Железобетонът около лапата се беше огънал под страшната тежест, изстрелвайки наоколо радиални пукнатини.
	— Ще си платят хубавичко и за това — помисли за арматорите; влизайки в обсега на сянката, хвърлена в кърмата. С отметната назад глава се спря под фунията на първата дюза. Зейналото отверстие, твърде високо, за да може да го стигне, беше покрито с дебел слой нагар. Подуши изпитателно въздуха. Макар че моторите мълчаха отдавна, усети следи от острата, характерна миризма на йонизация.
	— Я ела тук — каза някой отзад. Обърна се, но не видя никого. И отново чу същия глас — сякаш от три крачки разстояние.
	— Ей, има ли някой? — извика. Гласът му отекна глухо под черния, раззинал десетки дюзи свод на кърмата. Отговори му тишина. Мина от другата страна и видя суетящите се на някакви 300 метра хора — застанали в редица, теглеха по земята тежък маркуч за гориво. Освен тях нямаше никой. Вслуша се, докато дочу — този път отвисоко — неясна глъчка. Сигурно беше ефект на дюзовите фунии, действуваха като рефлектор, фокусирайки околните звуци. Върна се за куфара и тръгна с него към трапа.
	Изкачи шестетажната стълба, без дори да усети, потънал в мисли, а какви — не би могъл да каже. На върха, върху опасаната с алуминиеви перила платформа, дори не огледа околността, за да се сбогува с поглед. И през ум не му мина. Преди да бутне люка, прокара пръст по бронята. Същинско ренде. Нейната грапавина напомняше разядена от киселини скала.
	— Това е положението, сам си го поиска — промърмори. Люкът се отвори тежко, сякаш беше затрупан с камъни. Камерата за изравняване на налягането приличаше отвътре на бъчва. Прокара пръсти по тръбите, отри сухия прах. Ръжда.
	Когато се промъкваше през вътрешния люк, успя още да отбележи, че уплътнението е кърпено. Нагоре и надолу водеха вертикалните шахти на коридорите, осветени с нощни лампи. Светлината им нататък се сливаше в синкава мъгла. Някъде шумяха вентилатори, носово мляскаше невидима помпа. Изправи се. Усети околния масив на палубите и бронята като продължение на собственото си тяло. Да го вземат дяволите — 19 000 тона!
	По пътя към командната кабина не срещна никого. Тишината, изпълваща коридорите, беше толкова абсолютна, сякаш корабът беше вече в Космоса. Пневматичната тапицерия на стените беше покрита с петна: въжетата за хващане при безтегловност висяха ниско, спаружени. Запояваните и рязани десетки пъти съединения на тръбопроводите приличаха на овъглени грудки, измъкнати от пепелище. По рампите, първата и втората, достигна до шестостенно помещение; на всяка стена имаше метални врати със заоблени ъгли. Вместо с пневматична изолация медните дръжки бяха омотани с шнур:
	Прозорчетата на номераторите гледаха със слепи очи. Натисна, тестера на информатора — релето щракна, в металната кутия нещо зашумя, но циферблатът остана тъмен.
	— Е, какво да се прави? — помисли си. — Да летя с оплакване до Контрола на Космическия Транспорт?
	Отвори вратите. Командната кабина изглеждаше като тронна зала. В стъклата на мъртвите екрани се огледа като в огледало — шапката съвсем без фасон след дъжда, с куфар, с пардесю — правеше впечатление на загубен еснаф. На подиума стояха креслата на пилотите с внушаващи уважение размери — яки, със седалки във формата на дълбок негатив на човешко тяло — в такива се потъва до гърдите. Остави куфара на пода и пристъпи към първия. Покри го сянка като призрака на последния кормчия. Удари с длан по облегалката — бухна прах, носът го засърбя, започна да киха непрекъснато, побесня, докато неочаквано се разсмя. Пеногумената тапицерия на ръкохватките беше изтляла от старост. Калкулаторите — такива още не беше виждал. Създателят им сигурно се е заглеждал в орган. По пултовете циферблатите бяха пръснати като просо, би трябвало да има сто очи, за да ги обхване наведнъж. Бавно се обърна. Обходи с очи от стена до стена, видя бъркотията от снадени кабели, корозиралите плочи на изолацията, железните колела за ръчно затваряне на херметичните прегради, излъскани от допира на ръцете, избелялата червенина на пожарогасителния разпределител — всичко беше така запрашено, така старо…
	Ритна амортизаторите на креслото. Хидроелементите веднага потекоха.
	— Щом другите са летели, и аз ще успея — помисли. Върна се в коридора, през отсрещната врата стигна до бордовия проход и тръгна напред. Точно зад стъклото на асансьора забеляза на стената по-тъмна изпъкналост. Долепи длан — не се лъжеше. Пломба от пробойна. Потърси наоколо други следи от пробиви, но, изглежда; бяха сменили цялата секция — таванът и стените бяха гладки. Погледна обратно към пломбата. Циментът беше застинал на бучки, стори му се, че забелязва в тях неясни отпечатъци от длани, които са работили припряно. Влезе в асансьора и пое най-долу, към реактора. Зад стъклото равномерно се преместваха осветените цифри на палубите: 3… 6… 7…
	Долу беше хладно. Коридорът извиваше дъговидно, срещаше други, през удълженото ниско преддверие се виждаше вратата на реакторната камера. Тук беше още по-студено; дъхът му белееше в светлината на напрашените лампи. Разтърси глава. Замразителите? Сигурно са някъде наблизо. Наостри ухо. Ламарините на обшивката трепереха, разтърсвани от слабо звънтящ пулс. Мина под тежко надвесените тавани, които отразиха глухо крачките му, без да може да се отърси от чувството, че е в дълбоко подземие. Ръчката на херметичната врата не искаше да се завърти. Натисна по-силно — дори не мръдна. Вече смяташе да я настъпи, когато се ориентира в системата на затваряне; първо трябваше да изтегли предохранителния палец.
	Зад тази врата имаше друга — двукрилна, на вертикална ос, дебела като в съкровищница. Лакът се лющеше от стоманата, на височината на очите разчете останки от червени букви:
M>	center
	О…АСН… З… Ж……ОТА
M$
	Намери се в тесен проход — доста тъмен. Когато стъпи на прага, нещо изщрака и точно пред лицето му лумна бяла светлина; едновременно светна табелка с череп и кръстосани кости.
	— Ама са се плашили едно време! — помисли. Ламарината на стъпалото иззвънтя глухо, когато слизаше в камерата. Озова се сякаш на дъното на изсъхнал ров — отсреща, издадена като амбразура на крепостен зид, сивееше високата два етажа защитна стена на реактора, покрита със зеленикавите и жълти белези на неголеми подутини. Бяха пломби на стари радиоактивни утечки. Опита се да ги преброи — но когато се качи на мостика и видя цялата стена отвисоко, престана: на някои места под тях вече не се виждаше бетонът.
	Големи стъклени прегради отделяха камерата от останалата част на мостика, изправен на железни колонки, сякаш върху него бяха поставили стъклен сандък. Досети се, че това е оловно стъкло, което трябва да предпазва от твърдото лъчене, и все пак тази реликва на атомната архитектура му се стори нелепа.
	Под нещо като малък навес стърчаха, прицелени в търбуха на реактора, подредени радиално гайгерови броячи. В отделна ниша откри циферблати мъртви, с изключение на един: Реакторът беше на празен ход:
	Слезе долу, клекна и погледна в контролния кладенец. Огледалата на перископа бяха на черни петна от старост. Доста радиоактивна шлака, но в края на краищата Марс не е Юпитер — може да обърне след десетина дни. Гориво имаше като че ли за няколко подобни рейса. Включи кадмиевите бленди. Стрелката потрепера и неохотно се премести на другия край на скалата. Провери закъснението — бива. Такова, че контролата от ККТ да ги пусне — ако си затвори очите.
	Нещо в ъгъла мръдна. Две зеленикави светлинки. Вгледа; се и трепна, защото те бавно се преместиха. Приближи. Беше котка. Черна, мършава. Измяука тихо и притисна гръб към крака му. Усмихна се и потърси с поглед наоколо, докато видя високо, върху железен рафт, редица от клетки. Нещо белезникаво гъмжеше в тях. От време на време между теловете блясваше око като черно мънисто. Бели мишки. Още ги караха понякога на старите кораби като живи индикатори за радиоактивна утечка. Наведе се, за да погали котката, но тя се изплъзна и обръщайки глава към най-тъмната и стеснена част на камерата, тихо измяука, изви гръб и с изпънати лапи се насочи към бетонната плоскост, зад която чернееше нещо като четириъгълен проход. Върхът на опънатата опашка заигра, животното пълзеше навътре, едва видимо в полумрака. Заинтригуван, Пиркс погледна там, навеждайки глава. В скосената стена се виждаха полуотворени квадратни вратички, вътре светлинни отражения проблясваха върху нещо, което взе за навит метален маркуч. Котката се вглеждаше в това нещо, настръхнала, опънатата й опашка правеше леки махове!
	— Е, какво пак, там няма нищо — измърмори Пиркс и като приседна на пети, се вгледа в тъмното помещение. В средата стоеше някой. По приведения торс играеше матов блясък. Котката приближи до вратичката, мяукайки тихо. Очите на Пиркс привикнаха с тъмнината — все по-ясно забелязваше острите, високо стърчащи колене, леко лъскавия метал на наколенниците и опасващите ги сегментови ръце. Само главата беше скрита в мрака.
	Котката измяука.
	Едната ръка се раздвижи със скърцане, измъкна се напред и докосвайки с железни пръсти пода, направи наклонен мост, по който котката светкавично се шмугна нагоре и се намести върху раменете на седналия.
	— Ей, ти — каза Пиркс, неясно към кого — котката или това същество, което бавно, сякаш преодолявайки огромно съпротивление, започна да отдръпва ръка. Обаждането на Пиркс парализира движението му. Железните пръсти изтропаха по бетона.
	— Кой е там — обади се деформиран глас, излизащ сякаш от желязна тръба. — Терминус говори — кой?
	— Какво правиш тук? — запита Пиркс.
	— Тер-минус — тук съм сту-дено — лошо-виждам — ломотеше хрипливо гласът.
	— Реактора ли пазиш? — запита Пиркс. — Вече губеше надежда, че ще научи нещо от автомата, скапан като целия кораб, но в присъствието на зелените котешки очи някак не можеше да се измъкне на половин дума.
	— Тер-минус — реактор — загъргори в бетонното скривалище — аз — реактора. Реактора… — повтаряше сякаш с глуповато задоволство.
	— Стани! — кресна Пиркс, защото нищо друго не му дойде на ум. Отсреща нещо зазвънтя. Направи крачка назад, виждайки как от тъмнината се протягат две железни ръкавици с разперени пръсти, как се завъртат, захващат за нишата и започват да изтеглят туловището, което протяжно скриптеше. Металният корпус се огъна, появи се на светло и започна да се изправя със скърцане и писък на всички стави. На напречните съединения на тенекията избиха капки масло, тъмни върху праха, който я покриваше. Подобен по-скоро на рицар в броня, отколкото на автомат, онзи се поклащаше бавно от крак на крак.
	— Тук ли ти е мястото? — запита Пиркс. Стъклените очи на автомата се завъртяха встрани, оглеждайки бавно наоколо, и това кривогледство придаде на плоската му метална физиономия израз на абсолютна тъпота.
	— Пломби пригот-вени — 2, 6, 8 фунта — лошо-виждам — студено…
	Гласът идваше не от главата, а от широкия гръден щит на автомата.
	Котката, свита на кълбо, гледаше към Пиркс от височината на плещите на Терминус.
	— Плом-би — гото-ви — гъгнеше Терминус. Същевременно извършваше кратки движения, които бяха начало на добре позната на Пиркс операция — сякаш вземаше нещо от въздуха със свити шепи и с тласък го мяташе някъде пред себе си — така, с редуващи се движения, се замазват радиоактивни утечки. Оксидираният торс се разклати рязко, черната котка задраска с нокти по тенекията, не успя да се задържи и с гневно съскане бухна долу като черна лента, докосвайки в скока си краката на Пиркс. Автоматът, сякаш нищо не забеляза. Замлъкна, само ръцете му се преплитаха още в откъслечни замиращи движения, които ставаха като че ли все по-слаби, нямо ехо на думите му — докато застина.
	Пиркс погледна отеклата, вкаменена от старост стена на реактора с наклепаните едно до друго тъмни петна на циментовите замазки върна очи към Терминус. Сигурно беше много стар — кой знае дали не по-стар от кораба. Дясното му рамо изглеждаше сменено, бедрата и тазът; носеха явни следи от заварки, около железните шевове ламарината, отпусната от нажежаването, беше добила почти гранитен цвят.
	— Терминус! — извика, сякаш се обръщаше към глух. — Върви си на мястото!
	— Слушам. Тер-минус.
	Автоматът се изтегли назад, като рак, към отворената ниша и започна със скърцане да се вмъква вътре. Пиркс се огледа за котката, но я нямаше никаква. Върна се горе, затвори след себе си херметичните врати и пое с асансьора за четвърта палуба — към навигационната кабина.
	Широка и ниска, с почерняла дъбова ламперия и дървен гредоред на тавана, тя напомняше каюта на ветроход. Имаше корабни илюминатори в медни пръстеновидни рамки, през които падаше дневна светлина. Преди четиридесетина години имаше такава мода; тогава дори пластмасовата покривка на стените имитираше дъски. Отвори кръглия прозорец и едва не удари глава в сляпа стена. Илюзията за дневна светлина идваше от скрити луминесцентни лампи. Затръшна прозореца и се обърна. От навигаторските маси висяха чак до земята звездни карти, светлосини като морето в географските атласи по кьошетата се валяха рулони изхабено индиго, изпъстрено с курсови чертежи, чертожната дъска под точковия рефлектор беше цяла изкълвана от убожданията на пергелите, в ъгъла стоеше бюро, пред него — дъбово кресло, завинтено за пода, под седалката имаше ябълковиден болт, позволяваш навеждане в коя да е посока, наоколо се редяха вградените в ламперията масивни библиотечни шкафове.
	Същински Ноев ковчег.
	Сигурно затова агентът, веднага след подписването на договора, му каза: „Получихте исторически кораб“.
	Стар — още не значи исторически.
	Той започна едно след друго да измъква чекмеджетата на бюрото, докато намери корабния дневник — грамаден, в изтъркана кожена подвързия, със зеленясала обковка. Все още стоеше прав, сякаш не можеше да се реши да се разположи в това огромно, съсипано от седене кресло. Отметна корицата. На първата страница се виждаше датата на пробния рейс и фотокопие от техническия протокол на корабостроителницата. Сви вежди; тогава още не е бил роден. Потърси последния запис — сега той беше най-важен. Съвпадаше с това, което чу от агента — корабът от седмица товареше машини и дребна стока за Марс, стартът, предвиден за 28, е закъснял, от три дни тече престой. Затова са бързали така — престой в земен космодрум може да разори и милионер…
	Прелистваше бавно книгата, без да чете избледнелия текст, ловеше само отделни стереотипни изрази, курсови цифри, резултати от изчисления — не се спираше никъде, сякаш търсеше в нея нещо друго. От потока на страниците се отдели една — а отгоре:
	__Корабът приет в корабостроителница Амперс — Хърт за ремонт първа категория.__
	Датата беше отпреди три години.
	И какво толкова са поправили? Не изпита голямо любопитство, но прегледа списъка на работите, учудвайки се все повече — бяха сменени бронята на носа, 16 палубни секции, шпанхоути от района на реактора, херметични прегради…
	Нови прегради и шпанхоути?
	Наистина — агентът спомена за някаква стара авария. Но това не е било обикновена авария — по-скоро катастрофа.
	Върна страницата, за да научи нещо от записите преди ремонта. Най-напред намери целта на курса: __порт Марс. Товар: дребни стоки. Екипаж: първи офицер — инж. Прат, втори — Уейн, пилоти Поттер и Нолън, механик Саймън…__
	А командир?
	Върна още една страница и трепна:
	Дата на приемане на кораба — отпреди 12 години. И подпис:
	__Първи навигатор — Момссен.__
	Момссен!
	Облъхна го гореща вълна.
	Как така Момссен? Не може да бъде онзи Момссен! В края на краищата… нали онова… беше друг кораб!
	Но датата съвпадаше: от нея бяха изтекли 19 години. Чакай. Спокойно. По-спокойно.
	Върна се към корабния дневник. Мъжествен, изразителен почерк. Избеляло мастило. Първи ден на полета. Втори. Трети. Дребна утечка на реактора: 0,4 ртг/час. Наложена пломба. Изчисления на курса. Звездна фиксация.
	Нататък, нататък!
	Не четеше: скачаше с очи по стегнатите редове на текста.
	Ето!
	Датата, когато учеше като момче в училището, и под нея:
	__В 16:40 часа местно вр. получено. Метеор. Предупреждение от Деймос за облак, възникнал от юпитерова пертурбация на Леонидите, който върви с курс на сблъскване със ск. 40 км/сек. през нашия сектор. Прием МП потвърден. Обявена тревога П-М за екипажа. При продължаваща утечка на реактора от 0,42 ртг/час предприета обхождаща маневра с пълна мощност — излизане приблизително на делта Опион.__
	Отдолу, на нов ред:
	__В 16:51 ч. местно вр. на__
	Останалата част на листа беше празна.
	Никакви знаци, драскулки, петна, нищо — освен излишно удължената надолу, а не извита според изискванията на калиграфията, вертикална чертичка на последната буква — „а“.
	Нейното неколкомилиметрово, някак несигурно удължение, с което прекъсваше редовният текст, излизайки върху бялото пространство на листа, съдържаше всичко: гърма на попаденията, виещото изтичане на въздуха, вика на хората, чиито очни ябълки и гърла са се пръскали…
	Но май онзи кораб се наричаше другояче. Другояче! Как?
	Беше като насън: това име, почти толкова известно, колкото и името на кораба на Колумб, не му идваше наум!
	Господи — че как се казваше този кораб, последният кораб на Момссен?!
	Хвърли се към библиотеката. Дебелият том от регистрацията на Лойд сам падна в ръцете му. Май беше на К. Космонавт? Не. Кондор? Не. Нещо по-дълго — някаква драма, — герой или рицар…
	Хвърли тома на бюрото и с присвити очи заразглежда стените. Върху ламперията между библиотеката и шкафа с карти висяха уреди — хидромер, лъчев индикатор, датчик за въглеродния двуокис…
	Обърна ги последователно. Никакви надписи. Пък и изглеждаха нови.
	Там, в ъгъла!
	Монтирана в дъбова дъска, табличката на радиографа светеше. Такива вече не се произвеждат — смешни, излети от месинг украшения опасваха циферблата… Отвиваше бързо винтовете, измъквайки ги внимателно с връхчетата на пръстите, дръпна уреда, той остана в ръката му — и обърна металната кутийка. Върху обратната страна в златистия месиш беше издълбана една дума: КОРИОЛАН.
	Беше същият кораб.
	Плъзна поглед по кабината. Значи тук, на това кресло, е седял тогава — в последния миг — Момссен?
	Регистърът на Лойд се отвори на „К“. КОРОНА, КОРСАР, КОРИОЛАН. Кораб на компания… 19 000 тона маса на покой… пуснат от корабостроителницата в година… ураново-воден реактор, система… охлаждане… тяга… максимален обсег… изведен на линията Земя-Марс, изгубен в резултата на сблъскване с поток на Леонидите, след 16 години открит от патрулен кораб в орбита с перихелий… след ремонт първа категория, осъществен в Амперс-Хърт, включен от Южната компания на линията Земя-Марс… транспорт на дребни стоки… застрахователна тарифа… не, не това… ето!
	… под името „Лазурна звезда“.
	Притвори очи. Каква тишина. Сменили са името. Сигурно да нямат трудности с вербуването на екипаж. Затова значи онзи агент…
	Започна да си припомня какво се говореше за това в Базата. Нали техен патрулен кораб беше открил останките. Метеоритните предупреждения тогава са идвали винаги прекалено късно… Публикуваният протокол на комисията беше лаконичен: „Независещи обстоятелства. Вината ничия.“ А екипажът? Откриха следи, свидетелствуващи, че не всички са загинали моментално — че сред оцелелите е бил самият командир, благодарение на който тези хора, откъснати един от друг от останките на смачканите палуби, без всякаква надежда за спасение, не са паднали духом и са живели до последната бутилка кислород — били са екипаж докрая. Имаше там и нещо по-особено, някаква страховита подробност, повтаряна от цялата преса в течение на няколко седмици, докато нова сензация не изтласка всичко в забрава — но какво беше?
	Изведнъж видя огромната лекционна зала, черната дъска, надраскана с примери, край които страдаше Смига, цял омазан с тебешир — а той, навел глава над полуизтегленото чекмедже на масата, четеше крадешком разгънатия на дъното на чекмеджето вестник. „Кой може да надживее смъртта? Само мъртвият.“ Ами да! Точно така! Един беше оцелял в катастрофата, защото е нямал нужда от кислород и храна и е лежал затиснат от развалините цели 16 години: автоматът.
	Стана. Терминус! Сигурно, сигурно Терминус. Тук е, на кораба. Ако само поиска, ако се осмели…
	Абсурд. Това е механичен дебил, машина за пломбиране на утечки, глуха и сляпа от старост. Само пресата, в своето вечно усилие да изстиска максимум сензация от всяко събитие, направи с крещящи заглавия от него тайнствен свидетел на трагедията, който Комисията щеше да прослушва при затворени врати. Припомни си тъпото грачене на автомата. Глупост, чиста глупост!
	Затръшна корабния дневник, хвърли го в чекмеджето и погледна часовника.
	Осем часът, трябва да побърза. Намери документите за товаренето. Люковете бяха вече затворени, портовият и санитарен контрол извършени, митническите декларации визирани, всичко беше готово. Прегледа на бюрото товарния сертификат и се учуди, че няма точна спецификация на товара. Машини, добре, но какви машини? Каква тара? Защо липсва схема на натоварването с обозначен център на тежестта? Нищо освен общата тежест и най-обща скица на разпределението в трюмовете. В кърмовите имаше само 300 тона товар — защо? Нима корабът ще се движи с намалена натовареност? И за нещо такова той научава случайно, почти в последния момент?! Колкото по-припряно бъркаше в папките, сегрегаторите, разхвърляше книжа, без да може да намери това, което търсеше, толкова онази история не му излизаше от ума, така че когато в един момент погледна към измъкнатия от гнездото му радиограф, чак се сепна от учудване. След миг обаче в ръцете му попадна някакво листче, където прочете, че в последния трюм, чието дъно опира в защитната стена на реактора, се намират 48 контейнера с продукти. И отново на спецификацията се четеше неясното определение „лесно развалящи се хранителни продукти“. Тогава защо бяха сложени там, където вентилацията е най-лоша, а температурата по време на работа на моторите — най-голяма? Може би нарочно, за да се развалят!?
	Някой почука.
	— Моля — подхвърли, опитвайки се наслуки да събере в папките разхвърляните по цялото бюро книжа. Влязоха двама мъже.
	— Бомън, атомен инженер.
	— Саймънс, електроинженер.
	Пиркс стана. Саймс беше млад, строен, с катеричи израз на лицето, покашляше и очите му играеха. В Бомън от пръв поглед си личеше ветеранът. Лицето му имаше тен с онзи характерен оранжев оттенък, който дава продължителното действие на дребните, сумиращи се дози, космически облъчвания. Стигаше едва до рамото на Пиркс: по времето, когато е започвал да лети, още са отчитали всеки килограм тежест на борда. Макар че беше мършав, лицето му беше някак разлято, а около очите имаше отекли торбички — нещо обикновено за човек, подложен дълги години на многократно претоварване. Долната му устна не закриваше зъбите.
	— И аз някога ще изглеждам така — помисли Пиркс, когато тръгна към него с протегната ръка.


>	II

	Адът започна в девет. Движението на космодрума беше нормално — опашка за стартиране, всеки шест минути гъргореше на големите мегафони, предупредителни ракети, после гръм, рев, грохот на моторите, изпробващи пълна тяга, след всеки старт като водопад се сипеше високо вдигнатият прах и преди още да се утаи, от кулата даваха свободен път на следващия — всички бързаха, всеки искаше да спести няколко минути, както става в товарен порт при върховно напрежение: почти всеки кораб отиваше към Марс, който отчаяно вопиеше за машини и зеленчук — хората там не виждаха парченце зарзават по цели месеци, хидропонните соларни току-що се строяха.
	В това време към подготвяните ракети се точеха кранове, бетонобъркачки, секции от решетъчни конструкции, топове стъклена вата, цистерни с цимент, нефт, лекарства — при сигнал всички хора се криеха кой където свари — в противолъчевите ровове, в бронираните влекачи, и преди още бетонът да е изстинал, се връщаха на работа. Към десет, когато слънцето, в димна корона, червено, сякаш подпухнало, се издигна над хоризонта, защитните бетонни подпори между стартовите площадки бяха изровени, почернели, прегорени, в дълбоките пукнатини работниците пръскаха бързо втвърдяващ се цимент, който на кални фонтани биеше от маркучите, в това време антирадиационните команди изскачаха от транспортьори в многоглави скафандри, за да изметат със струи нагнетен пясък лъчевите замърсявания, на всички страни със сиренен вой се носеха боядисаните на червено-черни квадрати всъдеходи на контролата, от кулата на Управлението някой си дереше гърлото в мегафона, на върха на острите кули се въртяха огромните бумеранги на радарите — с други думи, всичко беше така, както се полага. Пиркс се разкъсваше на две, че и на три. Трябваше да приеме на борда докараното в последния момент прясно месо, да напълни контейнерите с вода за пиене, да провери хладилната апаратура (минималната температура беше минус пет, контрольорът от космическия транспорт клатеше глава, но накрая се смили и подписа), клапаните на компресорите, макар и след генерален ремонт, при изпробването започнаха да сълзят, гласът на Пиркс постепенно заприлича на ерихонска тръба, изведнъж се оказа, че водата е лошо натоварена — някакъв кретен беше превключил клапана, преди да се напълнят кърмовите резервоари, подписваше бумаги; набутваха му по пет листа наведнъж, не знаеше какво подписва. Часовникът показваше единайсет — до старта имаше един час, и тогава край.
	Управлението не дава свободен път, защото системата на дюзите е стара, предизвиква опасно радиоактивно замърсяване — корабът бил длъжен да има спомагателна бороводородна тяга, както „Голиат“ — товарният кораб, който стартира в, шест; Пиркс, прехрипнал от викане, изведнъж се успокои. Дали ръководителят на движението си дава сметка какво говори? Нима едва сега е забелязал „Лазурна звезда“? От това могат да възникнат големи — много големи — неприятности. За какво става въпрос? Допълнителен заслон? От какво? Торби с пясък. Колко? Дребна работа — 3000 парчета! Моля, моля — той и така ще стартира в определеното време. Сметката на Компанията ще бъде утежнена. Утежнявайте, моля.
	Беше вир-вода. Сякаш всичко се беше заклело да засилва всеобщия хаос: електроинженерът ругае механика, който не е проверил аварийния разпределител, вторият пилот отскочил някъде за пет минути, няма го на борда, прощава се с годеницата, фелдшерът изчезнал изобщо, 40 бронирани мамута се завряха под кораба, обкръжиха го и хора в черни комбинезони на бегом занареждаха торби с пясък, семафорът на кулата подканяше с дива акробатика, дошла някаква радиограма, вместо пилота я прие електроинженерът, забравил да я внесе в радиодневника, пък и не е негова работа, главата на Пиркс се беше замаяла, само се правеше, че знае какво става — 20 минути преди стартовото време взе драматично решение: заповяда да изпомпят цялата вода от носовите цистерни в кърмовите. Да става каквото ще — най-много да заври, но затова пък ще има по-добра стабилност.
	В 11:40 — проба на двигателите. От този момент вече няма връщане. Оказа се, че не всички хора са боклук — особено му допадна Бомън — нито се виждаше, нито се чуваше, а всичко вървеше като по часовник: продухване на дюзите, малка тяга, пълна — и шест минути преди старта, когато Управлението изстреля сигнал ЗА СТАРТ, бяха готови. Всички вече лежаха на разтеглените кресла, когато се появи фелдшерът; вторият пилот, мулат, се върна силно умърлушен от годеницата, високоговорителят хриптеше, врещеше, ръмжеше, най-после стрелката покри нулата. Старт.
	Пиркс знаеше, естествено, че 19 000 тона не е патрулна черупка, в която има точно толкова място, колкото широко да се усмихнеш, корабът не е бълха да скочи, трябва да се овладее тягата — но такова нещо не очакваше. Бяха вече наполовин мощност според приборите, корпусът се разтърсваше от дюзовите разряди така, сякаш всеки миг щеше да се разпадне, а индикаторът на натоварването сочеше, че още не са се откъснали от бетона. Мина му през ума, че Звездата се е закачила някъде — казват, че такова нещо се случва веднъж на сто години, — в този миг индикаторът мръдна. Стояха на тягата. Звездата се тресеше, стрелката на гравиметъра танцуваше по скалата като полудяла; с въздишка се отпусна на възглавницата, разхлаби мускули, от този момент, дори да искаше, вече нищо не можеше да направи. Вървяха нагоре. Веднага получиха радиомъмрене, че стартират с пълна мощност, — това дава прекомерно радиоактивно замърсяване. Компанията ще бъде натоварена с допълнителна глоба. Компанията? Много добре, нека плаща, да я вземат дяволите! Пиркс само се намръщи, дори не се опита да спори с Управлението, че е стартирал с половин мощност. Как не — може би да кацне, да вика комисия и изисква протоколно разпечатване на записа в уранографите?!
	Впрочем в този момент го занимаваше нещо съвсем друго: пробиването на атмосферата. В живота си не беше попадал на кораб, който да се тресе толкова. Така сигурно са се чувствували хората в челото на средновековния таран, който е разбивал стените. Всичко подскачаше като полудяло, така политаха в коланите, че душата им излизаше, гравиметърът не можеше да вземе решение, показваше ту 3, 8, ту 4, 9, пълзеше безсрамно към петицата и като уплашен отлиташе внезапно на три. Сякаш в дюзите имаше борови подпалки! Вече вървяха на пълна мощност, то се знае, Пиркс притискаше шлемофона до главата с две ръце, иначе не чуваше гласа, на пилота в слушалките — така ревеше Звездата. Но това не беше триумфалният балистичен грохот. Нейната борба със земната гравитация приличаше на отчаяна агония. Отначало можеше да се помисли, че не стартират от Земята, а висят неподвижно, отблъсквайки планетата с цялата си реактивна мощ — така изглеждаха изпълнените със страдание усилия на Звездата! Контурите на всички тенекии и спойки бяха размазани от вибрацията и на Пиркс се стори, че чува трясъка на разкъсаните шевове, но това беше самовнушение — в този ад не би усетил дори тръбата на Страшния съд.
	Температурата на носовата обшивка: — 0, тя беше единствената стрелка, която не се колебаеше, не се връщаше, не подскачаше и не спираше, а пълзеше уверено нагоре, сякаш имаше пред себе си поне един метър разстояние на скалата, а не само крайните червени цифри: 2500, 2800 — оставаха само няколко деления, когато Пиркс погледна нататък. При това, нямаха дори орбитална скорост, всичко, което успяха да постигнат, беше 6,6 км/сек., за 14 минути полет! Мина му ужасната мисъл, като в кошмар, който спохожда понякога пилотите, че изобщо не са се вдигнали, а това, което взема за прелитащи по екрана облаци, е просто пара, бухаща от пукнатите тръби на охлаждането! Все пак не беше толкова зле: летяха. Фелдшерът лежеше блед като платно и страдаше. Пиркс си помисли, че няма да бъдат голяма утеха лекарските грижи, с които онзи ще ги огради. Инженерите се държаха добре, а Бомън дори не се беше изпотил — лежеше посивял, спокоен, със затворени очи, тънък като момче. Под креслата от амортизаторите пърхаше хидравлична течност, много мило — буталата бяха почти опрели в челото. Пиркс беше любопитен какво ще стане, когато наистина опрат.
	Понеже беше свикнал със съвсем друго, съвременно разположение на индикаторите, главата му непрекъснато се въртеше не където трябва, когато искаше да контролира тягата, охлаждането, скоростта, състоянието на обшивката, пък и най-важното — дали са на синергична.
	Пилотът, с когото се разбираше чрез викове по интеркома, сякаш нещо се обърка — ту влизаха в курса, ту излизаха, люшканията бяха слаби, мигновени, но при преминаване през атмосферата — достатъчни, за да започне внезапно единият борд да се загрява повече от другия — тогава в бронята възникват колосални термични напрежения, последствията могат да бъдат фатални; утешаваше го единствено мисълта, че щом косматата коруба е издържала стотици стартове, ще издържи и този.
	Стрелката на термоелементите действително достигна края на скалата: 3500 градуса отвън, ни повече, ни по-малко, знаеше, че ако това продължи още десет минути, обшивката ще започне да се разпада — и карбидите душа носят. Каква е дебелината на бронята? За това нямаше никакви данни, във всеки случай е порядъчно обгоряла. Ставаше му горещо, но само от внушение, защото вътрешният термометър стоеше на 27, както при старта. Бяха на шейсетия километър, атмосферата остана практически под тях, скоростта — 7,4 км/сек. Вървяха малко по-гладко, но все още с почти тройно претоварване. Тази Звезда се движеше като оловен пън. По никакъв начин не можеше да ускори както трябва — дори в безвъздушно пространство. Защо? Дявол знае.
	След половин час легнаха на курс към Арбитъра — едва след този последен спътник-пеленгатор щяха да влязат в еклиптичната линия Земя-Марс. Всички се привдигнаха, Бомън си масажираше лицето, Пиркс усещаше, че и неговите устни са подпухнали, особено долната — хората имаха кървясали очи, суха кашлица и хрипове, но това бяха нормални симптоми, които ще изчезнат безследно след някой и друг час.
	Реакторът горе-долу работеше, тягата наистина не падаше, но и не се качваше, а във вакуум всъщност би трябвало да се засили — но не искаше. Изглежда, дори законите на физиката за Звездата не бях съвсем задължителни. Имаха почти нормално земно ускорение и единайсет километра в секунда. Очакваше ги още ускоряването на Звездата до нормална куриерска, иначе щяха да се мъкнат до Марс с месеци; засега се носеха право към Арбитъра.
	Като всеки навигатор, Пиркс очакваше от него само неприятности — или предупреждение, че корабът има не по предписание голям; реактивен огън, или че му се отнема предимството, за да се пропусне някой по-важен, или че йонните разряди в дюзите смущават радиоприемането — но този път нищо. Арбитърът ги пропусна веднага, догони ги с радиограма за „дълбок вакуум“, Пиркс отговори и с това размяната на космически любезности приключи.
	Излязоха на пряк курс, Пиркс нареди да увеличат тягата, ускорението нарасна, вече можеха да се раздвижат, да протегнат кокали, да станат — радиомонтьорът, който беше и готвач, отиде в камбуза. Всички бяха гладни, особено Пиркс, който не беше ял нищо, а от старта беше мокър като мишка; в командната кабина температурата едва сега започна да се повишава, топлината от нажежената броня проникваше във вътрешността със закъснение. Рядкото масло, изтекло от хидравличното устройство, беше направило около креслата цели локви и вонеше.
	Ядреният инженер слезе до реактора да провери дали няма неутронни утечки, а Пиркс разговаряше с електроинженера и наблюдаваше звездите. Оказа се, че имат общи познати. За първи път, откак се качи на борда, започна да му става леко на душата: Звездата — такава или онакава, но 19 000 тона не са за всяка уста лъжица. Впрочем воденето на такава бракма е значително по-трудно, отколкото на обикновен транспорт, така че и честта е по-голяма, пък и опит се трупа.
	Милион и половина километра след Арбитъра преживяха първия удар, обядът не ставаше за ядене. Радиомонтьорът ги подведе ужасно. Най-много беснееше фелдшерът — оказа се, че е с болен стомах, преди старта купил няколко кокошки, дал едната на монтьора — бульонът бил пълен с перушина. За останалите имаше бифтеци — с тях можеше да се занимават до края на живота си.
	— Легирани ли са или що? — изръмжа вторият пилот и така ръгна с вилицата своята порция, че тя изскочи от чинията.
	Монтьорът беше неуязвим за обиди. Посъветва фелдшера да прецеди бульона. Пиркс разбираше, че е длъжен да се прояви като арбитър, дори като началник, но не знаеше какво да прави. Беше му смешно?
	След обяда от консерви се върна в командната кабина. Нареди на пилота да направи контролна звездна фиксация и като вписа в корабния дневник показанията на гравиметрите, погледна индикатора на реактора. Тихо подсвирна. Това не беше реактор, а вулкан. След четири часа полет кожухът вече беше нагрят до 80°. Охлаждащата течност кръжеше при максимално налягане от 20 атмосфери. Пиркс се замисли. Най-лошото сякаш беше минало. Кацането на Марс не беше проблем — притегляне наполовина, атмосферата — рядка. Някак ще кацнат. Обаче с реактора нещо трябва да се направи. Отиде при Калкулатора и изчисли колко още трябва да вървят със сегашната тяга, за да влязат в куриерска. При скорост малко по-малка от 80 км/сек. биха наваксали голямото закъснение.
	— Още 78 часа — отговори Калкулатора.
	Още 78 такива часа щяха да пръснат реактора. Ще гръмне като бомба. Няма съмнение. Реши да наваксат скоростта на порции — малко по малко. Само че това ще усложни курса, пък й понякога ще трябва да се лети без тяга, следователно в безтегловност — което не спада към удоволствията. Но друг начин нямаше. Нареди на пилота да не сваля очи от астрокомпаса, а сам слезе с асансьора долу при реактора. Вървейки по възтъмния коридор между трюмовете, чу приглушен трясък — сякаш по железните плочи ходеше бронирана колона. Ускори крачки. Внезапно котката прелетя като черна лента пред краката му, в същия миг някъде близо тресна врата. Преди осветената с изцапани лампи паст на главния коридор да се разтвори пред него, всичко утихна. Отпред беше пустотата на почернелите стени, само в дълбочината някаква лампа още трепкаше от сътресението, което я беше разлюляло преди миг.
	— Терминус! — извика наслуки. Отговори му само ехото. Обърна се и по бордовия проход стигна до преддверието на реактора. Бомън; който беше слязъл насам преди него, го нямаше. Изсушеният въздух дращеше очите. Във фуниите на вентилаторите свистеше горещ вятър, шумът и трясъкът бяха като в котелно парно отделение. Реакторът, като всеки реактор, работеше безшумно — виеха претоварените до крайност агрегати на охлаждането. Вкопаните в бетона километри тръбопроводи, по които се носеше ледена течност, издаваха чудновати, сякаш оплаквателни мърморещи стонове. Стрелките на помпите лежаха зад лещовидните стъкла, обърнати като по команда надясно. Сред циферблатите светеше като луна най-важният — за гъстотата на неутронния поток. Стрелката почти докосваше червената граница — гледка, която можеше да доведе до инфаркт всеки инспектор от космическия транспорт.
	От бетонната стена, грапава от циментови кръпки, заприличала на скала, лъхаше мъртва горещина, ламарините на мостика деликатно вибрираха, вливайки в цялото му тяло неприятно треперене, светлините на лампите проблясваха мазно в мигащите щитове на вентилаторите; една от сигналните лампи, досега бяла, започна да мига, после угасна и веднага на нейно място пламна червен сигнал. Влезе под мостика, където бяха изключвателите на разпределителя, но Бомън го беше изпреварил: часовниковият автомат беше регулиран за прекъсване на верижната реакция след четири часа. Не го докосна, провери само гайгерите. Цъкаха спокойно. Сигнализаторът показваше дребна утечка — 0,3 рентгена на час. Погледна и в тъмния ъгъл на камерата. Беше празен.
	— Терминус! — викна. — Ей, Терминус!
	Нямаше отговор. В клетките като бели петна подскачаха неспокойно мишките — явно се чувствуваха зле в тази наистина субтропическа температура. Върна се горе и зарези след себе си вратата. Хладният въздух на коридора го накара да потрепери — ризата му беше мокра от пот. Неизвестно защо, се спусна в постепенно стесняващите се мрачни коридори на кърмата, докато пътят му се оказа затворен от сляпа стена. Докосна я с длан. Стената беше топла. Въздъхна, обърна се, пое с асансьора към четвърти етаж, в навигационната, и се зае с разчертаване на курса. Когато се справи с това, часовникът показваше девет. Учуди се, защото не разбра как отлетя времето. Изгаси светлината и излезе.
	Когато влизаше в асансьора, усети как подът леко изчезва под краката му. Автоматът беше изключил реактора съгласно програмата.
	В слабо осветения с нощни лампички коридор, разположен в средната част на кораба, равномерно шумяха вентилаторите. Искри от далечни лампи димяха в кръстосващите се въздушни течения. Изтласка се леко от вратата на асансьора и се понесе напред. Страничната секция на коридора беше още по-тъмна. В синкавия полумрак прелиташе край врати на каюти, в които досега не беше надниквал. Отворите на резервните люкове, означени с рубинови лампички, отваряха своите черни фунии. Безкрайно плавното, сякаш сънувано движение, с което се носеше, безтегловен под вдлъбнатите тавани, с огромна, недокосвана от стъпалата му сянка под себе си, го отвеждаше все по-далеч, докато през открехнатите врати се вмъкна в голяма неизползувана каюткомпания. Под него, в редките ивици светлина, дълга маса бе заобиколена от две редици кресла. Планираше над съоръженията като водолаз, разглеждащ вътрешността на потънал кораб. В слабо проблясващите стъкла по стената затанцуваха отраженията на лампите, разсипаха се на сини пламъчета и угаснаха. Зад каюткомпанията се отваряше следващото, още по-тъмно помещение. Тук дори неговите свикнали с тъмнината очи отказаха. Пипнешком докосна с пръсти еластичната повърхност, без да знае дали е таван или под. Отблъсна се леко, изви се като плувец и се понесе беззвучно нататък. В кадифения мрак белееха, излъчвайки собствена светлина, продълговати книги, подредени в редици. Усети студенината на гладка повърхност — умивални. Най-близката бе покрита с черни петна. Кръв?
	Протегна предпазливо ръка. Беше грес.
	Още една врата. Отвори я, висейки косо във въздуха, из сивкавия полумрак пред лицето му прелетя призрачният хоровод на някакви книжа, книги и шумолейки леко, изчезна. Отново се отблъсна, този път с крака, и през отворената врата се изниза на коридора в кълба прах, който го обгърна и вместо да падне, се помъкна след него като червеникав воал.
	Шнурът на нощните светлини висеше неподвижно. Сякаш синкава вода изпълваше палубите. Пиркс планира към закаченото за тавана въже; примките, когато ги пускаше от ръцете си, започваха да се гънат лениво, като че ли събудени от докосването.
	Вдигна глава. Някъде далеч се разнесе чукане. Някой удряше с чукче в метал. Заплува след звука, ту нарастващ, ту затихващ, докато забеляза вградените в пода ръждясали релси. Някога по тях са търкаляли вагон-платформи до главните трюмове. Сега, той летеше бързо, въздухът повяваше в лицето му. Звукът чукаше все по-силно. Ненадейно под тавана забеляза тръба. Излизаше от напречния коридор. Стар, едноцолов тръбопровод. Докосна го. Тръбата трепна. Ударите се свързваха в групи по два, по три. Изведнъж разбра. Беше морзова азбука.
	— Внимание…
	Три удара.
	— Внимание…
	— Внимание…
	Три удара.
	— З-а-д-п-р-е-г-р-а-д-а-т-а-с-ъ-м — тътнеше тръбата. Пиркс инстинктивно подреждаше буквите, сричка по сричка.
	— Л-е-д-н-а-в-с-я-к-ъ-д-е…
	— Лед? — В първия момент не разбра. Какъв лед? Какво означава това? Кой…
	— Р-е-з-е-р-в-о-а-р-ъ-т-п-у-к-н-а-т — обади се тръбата. Държеше длан върху нея. Кой предава? Къде? Мъчеше се да си представи линията на тръбопровода. Това беше неизползуван авариен провод, идваше от кърмата, имаше разклонения към всички палуби. Кой се упражнява с морз? Що за хрумване? Пилотът?
	— П-р-а-т-о-б-а-д-и-с-е-п-р-а-т…!
	Пауза.
	Пиркс спря да диша. Това име се стовари върху му като удар. Известно време гледаше с разширени очи провода, после изведнъж се хвърли напред. Това е вторият пилот! — помисли си, достигна завоя, оттласна се и полетя към командната кабина, увеличавайки скоростта, а тръбата звънеше над него:
	— У-е-й-н-т-у-к-с-а-й-м-ъ-н…
	Звукът се отдалечи. Загуби тръбата от очи; хвърли се встрани — тя завиваше в напречния коридор. Стремително се отблъсна от стената и през облак прах се вгледа в извитото коляно на тръбата, застопорено с ръждясала втулка. Тук свършваше. Не отиваше до командната? Значи — значи откъм кърмата? Но — там — няма никой…
	— П-р-а-т-в-ш-е-с-т-и-с-п-о-с-л-е-д-н-а — звънтеше тръбата. Пиркс висеше под тавана, закачен със свити пръсти за тръбата, като прилеп, пулсът кънтеше в главата му. След кратка пауза потекоха следващите удари:
	— Б-у-т-и-л-к-а-т-а-и-м-а-т-р-и-й-с-е-д-о-н-у-л-а…
	Три удара.
	— М-о-м-с-с-е-н-о-б-а-д-и-с-е-м-о-м-с-с-е-н…
	Пауза.
	Огледа се. Беше съвсем тихо, само щората на вентилатора зад завоя тракаше в поривите на въздуха и подметени оттам боклуци се носеха, въртейки се сънливо нагоре, хвърляха над лампите на тавана сенки, като че там летяха цели рояци големи безформени нощни пеперуди. Изведнъж се посипаха стремителни удари:
	— П-р-а-т-п-р-а-т-п-р-а-т-м-о-м-с-с-е-н-н-е-о-т-г-о-в-а-р-я-к-и-с-л-о-р-о-д-и-м-а-в-с-е-д-м-и-м-о-ж-е-ш-л-и-д-а-м-и-н-е-ш-п-р-и-е-м…
	Пауза. Светлината на лампите беше все същата, боклук и прах се въртяха на бавни обороти. Искаше да пусне тръбата, но не можеше. Чакаше. И тя се обади.
	— С-а-й-м-ъ-н-д-о-м-о-м-с-с-е-н-п-р-а-т-в-ш-е-с-т-а-п-р-е-г-р-а-д-а-с-п-о-с-л-е-д-н-а-б-у-т-и-л-к-а-м-о-м-с-с-е-н-о-б-а-д-и-с-е-м-о-м-с-с-е-н…
	Последен, тежък удар. След него тръбата дълго вибрира. Пауза. Десетина неясни удара и бърза серия:
	— С-л-а-б-О-С-е-ч-у-в-а-с-л-а-б-о-с-е-ч-у-в-а…
	Тишина.
	— П-р-а-т-о-б-а-д-и-с-е-п-р-а-т-п-р-и-е-м…
	Тишина.
	Тръбата трепна. Като че ли от много далече прииждаха откъслечни удари. Три тирета. Три точки. Три тирета. SOS. Всеки следващ удар беше по-слаб. Още две тирета. И още едно. И протяжен, замиращ звук, сякаш някой стържеше или дращеше тръбата — можеше да се чуе само в тази абсолютна тишина.
	Пиркс се оттласна и полетя с главата напред покрай тръбата, извиваше се заедно с нея, издигаше се, падаше, по лицето го облъхваше разсеченият въздух. Отворена шахта. Наклонена плоскост. Стесняваши се стени. Първа, втора, трета врата на трюма. Стана по-тъмно. Плъзгаше пръсти по тръбата, за да не я загуби, черен, вкоравен прах дереше дланите му; беше вече зад палубите, в пространството без тавани и подове, което отделя външната броня от трюмовете; между траверсите тъмнееха издутите туловища на запасни резервоари, тук достигаха само редки прашни ивици светлина. В един момент погледна нагоре и видя през черната шахта две редици лампи, червеникави от прах, който се теглеше след него като къделя, като дим от невидим пожар. Тук въздухът беше тежък, душен, миришеше на нагорещена ламарина. Планираше сред полузабележимо мяркащите се сенки на железни конструкции, а тръбата звънеше протяжно:
	— П-р-а-т-п-р-а-т-о-б-а-д-и-с-е-п-р-а-т…
	Тръбата се раздвои. Стискаше в ръце и двете разклонения, за да усети откъде идва звукът, но не можа да различи посоката. Наслуки се впусна наляво. Някакъв люк. Стесняващ се, черен като смола тунел. Накрая — кръгла светлина. Изскочи на открито пространство. Беше в преддверието на реактора.
	— Т-у-к-у-е-й-н-п-р-а-т-н-е-о-т-г-о-в-а-р-я — звънтеше тръбата, когато вдигаше резето на първата врата. В лицето му бухна горещ въздух. Качи се на мостика. Компресорите виеха. Топъл вятър разроши косата му. Виждаше косо бетонната стена на реактора, циферблатите светеха, светлините на сигналите трептяха като червени капки.
	— С-а-й-м-ъ-н-д-о-у-е-й-н-ч-у-в-а-м-м-о-м-с-с-е-н-п-о-д-м-е-н-е — дрънкаше тръбата до него. Излизаше от стената и дъговидно отиваше надолу, свързвайки се с главния тръбопровод. Автоматът стоеше разкрачен пред него. Сякаш воюваше с невидим противник, толкова светкавични бяха маховете на ръцете му. С пълни шепи мяташе циментово тесто, размазваше го с косо цапване, поправяше, моделираше, преминаваше към следващия участък — тогава настъпваше пауза. Пиркс се вслуша в ритъма на работата му. Движещите се като бутала ръце изчукваха:
	— М-о-м-с-с-е-н-х-в-ъ-р-л-и-п-р-о-в-о-д-п-р-а-т-г-у-б-и-к-и-с-л-о-р-о-д…
	Терминус замря с вдигнати ръце, закачен срещу своята получовешка сянка. Квадратната му глава се поклащаше наляво и надясно. Оглеждаше следващото съединение. Наведе се. Загреба със събраната си като лопатка ръкавица цимент. Замахна. Ръцете влязоха в ритъм. Тръбата закънтя от ударите:
	— Н-е-о-т-г-о-в-а-р-я-н-е-о-т-г-о-в-а-р-я…
	Пиркс прехвърли крака през релинга и се спусна надолу.
	— Терминус! — изкрещя, преди да е докоснал с крака пода.
	— Слушам — отговори веднага автоматът. Лявото му око се обърна към човека; другото се въртеше в друга орбита след ръцете, които нахвърляха цимент върху тръбата, чукайки:
	— П-р-а-т-о-б-а-д-й-с-е-п-р-а-т-п-р-и-е-м…
	— Терминус! Какво правиш!! — кресна Пиркс.
	— Има утечка. Четири десети рентгена в час. Пломбирам — отговори с глух бас автоматът, докато в същия момент ръцете му изчукваха:
	— Т-у-к-у-е-й-н-н-е-м-о-м-с-с-е-н-о-б-а-д-и-с-е-м-о-м-с-с-е-н.
	— Терминус!? — изкрещя още веднъж Пиркс. Гледаше ту металното лице с кривогледо, извито към него ляво око, ту сновящите железни ръкавици.
	— Слушам — пак така монотонно повтори автоматът.
	— Какво… предаваш с морз?!
	— Пломбирам утечка — отвърна ниският глас.
	— С-а-й-м-ъ-н-д-о-у-е-й-н-и-п-о-т-т-е-р-п-р-а-Т-н-а-н-у-л-а-м-о-м-с-с-е-н-н-е-о-т-г-о-в-а-р-я… — дрънкаше желязото под проблясващите ръкавици. Тежкото циментово тесто се разплескваше, стичаше се, ръкавиците го избутваха нагоре, придържаха, притискаха към облата повърхност. За един момент застинаха вдигнати нагоре, после автоматът се наведе, загреба нова порция метализиран цимент и се посипа лавина от бързи удари:
	— М-о-м-с-с-е-н-м-о-м-с-с-е-н-м-о-м-с-с-е-н-о-б-а-д-и-с-е-м-о-м-с-с-е-н-м-о-м-с-с-е-н-м-о-м-с-с-е-н-м-о-м-с-с-е-н-м-о-м-с-с-е-н-м-о-м… — Ритъмът се развихряше, обезумял, целият тръбопровод се тресеше и стенеше под градушката от удари, това беше като непресекващ вик.
	— Терминус!!! Престани!!! — Пиркс се хвърли напред и сграбчи автомата за ставата, която му се изплъзна, цяла в масло. Терминус замря, напрегнат, чуваше се само протяжният вой на помпите зад бетонната стена. Корпусът, залян с масло, течащо по цилиндричните крака, беше прекалено близо до него; Пиркс се отдръпна.
	— Терминус… — каза тихо. — Ти какво…
	Прекъсна. С пронизителен трясък железните ръкавици се срещнаха. Търкаха се една в друга, изстъргвайки остатъците от засъхнал цимент, които, вместо да паднат, танцуваха във въздуха, кръжейки като димни пръстени.
	— Ти какво… правеше? — каза Пиркс.
	— Пломбирам утечка. Четири десети рентгена в час. Дали мога да пломбирам пак?
	— Предаваше морз. Какво предаваше?
	— Морз — повтори автоматът с буквално същия тон и добави: — Не разбирам. Дали мога да пломбирам?
	— Можеш… — промърмори Пиркс. Гледаше големите, бавно изправящи се ръце. — Да, можеш…
	Чакаше. Терминус вече не го виждаше. Пое с лявата ръка цимент и го плесна със светкавично движение. Придържа, размаза — изглади: три удара. Сега дясната му ръка се втурна към лявата и тръбата закънтя:
	— П-р-а-т-л-е-ж-и-в-ш-е-с-т-и…
	— М-о-м-с-с-е-н…
	— О-б-а-д-и-с-е-м-о-м-с-с-е-н…
	— Къде е Прат?!!! — изкрещя Пиркс пронизително.
	Терминус, чиито ръце на светлината приличаха на проблясващи ленти, отговори моментално:
	— Не знам.
	Същевременно изчукваше с такава скорост, че Пиркс едва улавяше:
	— П-р-а-т-н-е-о-т-г-о-в-а-р-я…
	В същия момент стана нещо удивително. Върху тази серия, изчуквана с дясната ръкавица, се наложи втора, много по-слаба — биеха я пръстите на лявата; сигналите се смесиха и десетина секунди тръбопроводът се тресеше от звъна на двойното коване, от което изплува затихваща серия:
	— С-т-у-д-н-р-а-ц-е-н-и-м-о-г-в-егч…
	— Терминус… — каза само с устни Пиркс. Отдръпна се към желязната стълба. Автоматът не го чу. Неговият торс, лъскав от маслото, потръпваше в ритъма на работата. Дори без да слуша, само от неговите проблясъци, Пиркс успяваше да разчете:
	— М-о-м-с-с-е-н-о-б-а-д-и-с-е…


>	III

	Лежеше по гръб. Тъмнината се роеше от бликове, които се появяваха в очите му. Прат беше в дълбините на кораба. Така ли? Кислородът му свършваше. Онези двамата не можеха да му помогнат. А Момссен? Защо не е отговарял? Или не е бил жив? Не, Саймън го е чул. Сигурно е бил някъде наблизо — до стената. До стената? Това може да означава, че помещението, където е бил Момссен, е имало въздух. Иначе онзи нищо нямаше да чува. Какво е чул? Стъпки? Защо са го викали? Защо не е отговарял?
	Гласове на агонията, разделени на точки и тирета. Терминус. Как е станало? Бил намерен под купчина развалини на дъното на камерата. Сигурно на такова място, където тръбопроводът излиза навън. Засипан под боклуците, той е могъл да слуша чукането — колко дълго? Запасите от кислород не са малко. Могат да стигнат за месеци. Храната също. Значи е лежал там, под товарите… чакай! Не е имало гравитация. Какво го е блокирало? Навярно студът. Автоматите не могат да се движат при много ниска температура. Маслото в ставите се пресича. Хидравличната течност замръзва и пука проводите. Остава само металният мозък — само мозъкът. Можел е да слуша и записва сигналите, все по-слаби, запазени в електрическите намотки на неговата памет, сякаш е било вчера. А самият той не знае ли за това? Как е възможно? Не знае ли, че те моделират ритъма на работата му? Може би лъже? Не — автоматите не лъжат.
	Умората заливаше Пиркс като черна вода. Може би не трябваше да го слуша? Има нещо отвратително в това да се вглеждаш в запазената до детайли агония, да следиш нейното развитие, за да анализираш после всеки сигнал, вопъл за кислород, стон. Не трябва да правиш това, щом не можеш да помогнеш. Беше толкова замаян, че не знаеше какво мисли, но все повтаряше — с устни, без глас, сякаш противопоставяйки се някому:
	— Не. Не. Не.
	После всичко изчезна.
	Скочи в пълна тъмнина. Искаше да седне на леглото, но пристегнатата завивка не го пусна, пипнешком се справи с коланите, запали светлината.
	Моторите работеха. Наметна палтото, като прецени с няколко прикляквания силата на ускорението. Теглото му явно доста надхвърляше стоте килограма. Едно и половина „же“? Ракетата завиваше, усещаше отчетлива вибрация, шкафовете по стените скърцаха пискливо, предупредително, вратите на единия се отвориха с гневен грак, всички незакрепени предмети, дрехи, обувки пълзяха на кратки тласъци в посока на кърмата, сплотени сякаш от някакво скрито намерение, което той внезапно беше съживил.
	Пристъпи към шкафчето на интеркома, отвори вратичките, вътре имаше апарат, приличен на стар телефон.
	— Командната кабина! — викна в слушалката.
	Чак се сгърчи от собствения глас — така го болеше глава.
	— Тук първият. Какво има?
	— Поправка на курса, навигаторе — отговори далечният глас на пилота. — Малко ни е отнесло.
	— Колко?
	— Шест-седем секунди.
	— Как е реакторът? — запита бавно.
	— Шестстотин и двайсет в покритието.
	— А в трюмовете?
	— Бордовите по петдесет и два, киловите — четирийсет и седем, кърмовите — двайсет и девет и петдесет и пет.
	— Какво беше отклонението, Мънро? Колко каза?
	— Седем секунди.
	— Да приемем — отвърна Пиркс и тръшна слушалката. Пилотът явно го лъжеше. Поправката от седем секунди не изисква такива ускорения. Оцени отклонението от курса на няколко градуса.
	Ужасно се нагряват тези трюмове. Какво има в кърмовия? Храна? Седна на бюрото.
	__Лазурна звезда Земя Марс до Компо Земя. Първият до арматора. Реакторът нагрява товара точка липсва спецификация на застрашени в кърмата точка моля указания точка навигатор Пиркс край.__
	Още пишеше, когато моторите замлъкнаха, гравитацията изчезна и от натискането на молива той се издигна във въздуха. Нетърпеливо се отблъсна от тавана, за да кацне обратно в креслото, и прочете още веднъж радиограмата.
	След като размисли, накъса формуляра и хвърли парчетата в чекмеджето. Сънливостта му изчезна съвсем, остана само главоболието. Да се облича, не искаше, при безтегловност това беше сложна процедура, съставена от махове, подскоци и дърпане, на отделните части от облеклото, затова напусна каютата както си беше, с палто, наметнато върху пижамата.
	Лазурът на нощното осветление прикриваше жалкото състояние на обшивката. В четирите най-близки ниши зееха празните черни дупки на вентилационните шахти, валящия се по кьошетата боклук се придърпваше към тях като мътилка, понесена от подводно течение. Абсолютна тишина изпълваше целия кораб. Вслушан в нея, почти без движение увиснал пред гигантската си сянка, която лежеше полегнала върху стената, Пиркс притвори очи. Понякога се случваше хората да заспиват така провиснали, но беше опасно — всеки тласък на моторите, включени за маневра, можеше да хвърли беззащитния върху пода или тавана. Не чуваше вече нито вентилаторите, нито шума на кръвта си. Стори му се, че би могъл да отличи тази нощна тишина на кораба от всяка друга. На Земята се усещаше ограничеността на тишината, нейната преходност, временност. Сред лунните дюни човек носеше със себе си своето собствено малко мълчание, затворено във вътрешността на скафандъра, който засилваше всяко скърцане на носещите ремъци, всяко изхрущяване на ставите, пулса, дори дишането — единствено корабът през нощта се губеше в черно, ледено мълчание.
	Вдигна очи към часовника; наближаваше три.
	Ако продължавам така, ще се съсипя — помисли си. Отхвърли се от изпъкналата стена на отделението и като птица, изгасяваща скоростта, се приземи с разперени ръце на прага на каютата. Отдалеч, като от желязно подземие, го настигна едва доловим звук.
	Чук-чук-чук.
	Три удара.
	С проклятие затръшна вратата, свали палтото и без да се грижи повече, го хвърли във въздуха; палтото се разпери бавно, като гротесков призрак, и заплува нагоре. Загаси светлината, легна и покри глава с възглавницата.
	Идиот! Проклет железен идиот!!! — повтаряше със стиснати клепачи, треперейки от неразбираема за себе си злост. Умората бързо го надви: дори не усети кога отново заспа.
	Отвори очи преди седем. Още полусънен, вдигна ръка — тя не падна. Нямаше гравитация. Облече се и излезе. Движейки се към командната кабина, неволно се вслушваше. Беше тихо: Пред вратата спря. Върху матовите стъкла падаха зеленикавите, сякаш подводни отражения на радарните екрани. Вътре цареше полумрак. Пилотът, полуизтегнат в своето кресло, палеше цигара. Плоски ивици дим плуваха пред екраните, припламвайки в техния отблясък. Чуваше се лекото подрънкване на някаква земна мелодийка, прекъсвана от космически пукания. Пиркс седна зад пилота; нямаше желание дори да проверява гравиметричните записи.
	— Кога е тягата? — запита. Пилотът беше досетлив.
	— В осем. Но ако искате да се изкъпете, навигаторе, мога да дам веднага — все същото.
	— А, не. По-добре да има ред — промърмори Пиркс.
	Настъпи мълчание, само високоговорителят бръмчеше повтарящия се в кръг механичен мотив на мелодията. Сънят отново започна да го мори. На няколко пъти се сепваше и пак потъваше в дрямка, от мрака се появяваха огромни зелени котешки очи, примигваше, те се превръщаха в осветени циферблати — тъкмо балансираше на ръба между сън и действителност, когато високоговорителят изтрещя и се обади:
	— Говори Деймос. Часът е 7:30. Предаваме всекидневния метеоритен бюлетин за вътрешната зона. Под влияние на гравитационното поле на Марс в роя на Драконидите, който вече напусна ивицата на Пояса, са възникнали гранични завихряния. Днес те ще преминат през сектори 83, 84 и 87. Метеоритната станция на Марс определя размерите на облака на 400 000 кубически метра. Във връзка с това сектори 83, 84 и 87 се обявяват за затворени за полети чак до ново съобщение. А сега ще предадем състава на облака, посочен непосредствено от балистичните сонди на Фобос. Според получените в последния момент сведения облакът е съставен от микрометеорити клас X, XY, Z…
	— Хубаво, че не е за нас — отбеляза пилотът, — тъкмо закусих, нямаше да ми се отрази добре, ако трябваше да хвърля всичко в дюзите.
	— Колко правим? — запита Пиркс. Изправи се.
	— Над 50.
	— Охо. Не е съвсем зле — изръмжа Пиркс. Провери курса, записите на уранографите, големината на утайката — задържаше се на едно равнище — и отиде в каюткомпанията. И двамата офицери бяха вече там. Пиркс зачака някой да спомене за нощните шумове, но разговорът се въртеше все около тегленето на лотарията — Саймс го чакаше с нетърпение и поради това разказваше за всички колеги и познати, на които се е падала печалба.
	След закуската Пиркс отиде в навигационната кабина да разчертае изминатата курсова отсечка. По едно време заби пергела в чертожната дъска, дръпна чекмеджето, измъкна корабния дневник и потърси състава на последния екипаж на „Кориолан“.
	__Офицери: Прат и Уейн, пилоти: Нолън и Поттер, механик: Саймън…__
	Вглеждаше се упорито в мъжествения почерк на командира. Накрая хвърли книгата в чекмеджето, привърши чертането и тръгна с рулона към командната. За половин час изчисли точния час на пристигането на Марс. На връщане погледна през стъклената врата на каюткомпанията. Офицерите играеха шах, фелдшерът лежеше пред телевизора с електрическа възглавничка на корема. Пиркс се затвори в каютата и прегледа радиограмите, които взе от пилота. Докато се усети, сънят го налегна. На няколко пъти в дрямката му се стори, че моторите започват да теглят, и се мъчеше да се събуди — в резултат на това сънуваше, че става, че отива в командната, намира я празна и тръгва да търси екипажа, бродейки из тъмния като смола лабиринт на кърмовите коридори. Сепна се на бюрото, целият мокър и зъл, защото предчувствуваше какво го чака през нощта след толкова проспани през деня часове. Когато надвечер пилотът включи двигателите, се възползува и взе гореща вана. Появи се освежен в каюткомпанията, изпи приготвеното кафе и запита по телефона дежурния за температурата на реактора. Пълзеше към 1000, но някак не успяваше да прехвърли критичната. Към десет го повикаха от командната — разминаваха се с някакъв кораб, който ги викаше, търсейки лекар. Като разбра, че става дума за атака на апандисит на борда, Пиркс предпочете да не препоръчва своя фелдшер, още повече че само на три милиона километра идеше голям пасажерски, който изрази готовност да спре и да прехвърли лекар.
	И така лениво, без събития, протече целият ден. Към единайсет бялата светлина на всички палуби с изключение на командната и камерата на реактора се смени с мъждукането на синкавите нощни лампи. В каюткомпанията почти до полунощ горя малка лампа над шаха. Там седеше Саймс. Играеше сам срещу себе си. Пиркс отиде да провери пак температурата в дънните трюмове и по пътя срещна връщащия се от реактора Бомън. Инженерът беше по-скоро оптимистично настроен — утечката не нарастваше, а охлаждането работеше съвсем нормално.
	Инженерът се сбогува и отмина, като остави Пиркс в пустия студен коридор. Слаб повей теглеше към носа на кораба, дрипите прашна паяжина, омотаващи вентилационните отвори, трепкаха безшумно.
	Известно време Пиркс вървя по високия проход между главните трюмове, когато няколко минути след полунощ двигателите замлъкнаха.
	От разни страни на кораба долитаха серия смесени, остри и приглушени, все по-далечни и слаби отгласи — незакрепените предмети, движейки се с полученото ускорение, се удряха в стени, тавани, подове; ехото от тези удари, които внезапно изпълниха като че ли оживелия кораб, кънтя за кратко във въздуха, после утихна и отново настана тишина, подчертана от равномерния шум на вентилаторите.
	Пиркс си спомни, че чекмеджето на бюрото в навигационната е изкривено, и търсейки дърводелско длето, слезе по дълбокия, тесен като черво, коридор между лявобордовия трюм и кабелния тунел до склада за вехтории, сигурно най-прашното място в целия кораб; на това отгоре облакът прах, който надхвърли главата му, не искаше да се утаи, така че полузадушен, едва успя да напипа изходната врата.
	Наближаваше средата на кораба, когато в коридора отекнаха стъпки. При безтегловност така можеше да върви само автомат. И действително всяка стъпка се придружаваше от трясъка на прилепващите към пода магнитни смукала. Пиркс изчака, докато в прохода се появи силуетът, черен на фона на далечните светлини. Терминус вървеше, несигурно клатушкайки се, с широки махове на ръцете.
	— Хей, Терминус! — обади се, излизайки от сянката.
	— Слушам.
	Тежката фигура се спря; корпусът по инерция се наклони напред и бавно възстанови вертикалността си.
	— Какво правиш тук?
	— Мишки — отговори гласът иззад гръдния щит, като засилваше впечатлението, че от вътрешността на пръстеновидната броня говори прехрипнало джудже. — Мишките спят неспокойно. Събуждат се. Жадни са. Когато са жадни, трябва да се даде вода. Мишките пият много, когато температурата е висока.
	— А ти какво правиш? — попита Пиркс.
	Автоматът се олюля.
	— Висока температура. Вървя. Непрекъснато вървя, когато температурата е висока. Вода за мишките. Когато пият и заспят, значи добре. Многократно са ставали грешки поради висока температура. Бдя. Излизам, връщам се при реактора. Вода за мишките…
	— Носиш вода за мишките ли? — запита Пиркс.
	— Да. Терминус.
	— Къде ти е водата?
	Автоматът повтори още два пъти „висока температура“ с измамното впечатление, че в него реагира скрит човек — защото направи с двете ръце жест на изненада, бърз и непохватен едновременно, вдигайки ги последователно към очите си, чиито обективи се раздвижиха в очните рамки, насочвайки се към металните длани — и каза:
	— Няма вода. Терминус.
	— Тогава къде е водата? — настояваше Пиркс. Поглеждаше изпод вежди по-високия с цяла глава робот, който издаде някакви неразбрани звуци, и неочаквано рече басово:
	— За… бравих.
	Пиркс се обърка — толкова безпомощно прозвуча това. Известно време измерваше с очи леко люлеещия се корпус.
	— Забрави, а? Върви при реактора. Връщай се. Чуваш ли?!
	— Слушам.
	Терминус издрънча, завъртя се на място и започна да се отдалечава със същата прекалено вдървена и затова сякаш старческа походка. Смаляваше се в перспективата на коридора. На един от последните прагове се спъна, размаха тежко ръце, но запази равновесие и изчезна в страничния проход. Известно време стените повтаряха ехото на неговите стъпки. Пиркс започна да се окопитва, изведнъж се реши и планирайки безшумно над пода, стигна до шеста вентилаторна. Минаването през шахтите, дори при изключени мотори, беше забранено, но той пренебрегна забраната. Отблъсна се силно от релингите и за десет секунди прелетя разстоянието от седем етажа, отделящо средната част на кораба от кърмата. Не влезе в камерата на реактора. В средата на стената се виждаше надлъжно резе. Стигна до него, освободи тесните вратички и ги отвори: зад вратичките се намираше четириъгълно прозорче от оловно стъкло в стоманена рамка — задна стена на клетката с мишките. Благодарение на него можеше да се наблюдават, без да се влиза в камерата. Видя до самата стена замърсените празни дъна на клетките, а по-нататък, през телената мрежа, в дъното на камерата, осветена отвисоко с лампа, блесналите с отражения, полети с вода плещи на робота, който висеше почти хоризонтално във въздуха, движейки заспало ръце. Белите мишки бяха налазили бронята му; бягаха в тръс по ламарината на нараменниците и гръдния щит, трупаха се там, където във вдлъбнатините на членестия корем се бяха стекли едри капки вода, ближеха ги, подскачаха, политаха във въздуха, а Терминус ги ловеше, те се промъкваха между железните му пръсти, опашките им се сплитаха в чудати орнаменти — картината беше толкова невероятна, толкова комична, че на Пиркс му стана смешно. Сега Терминус натикваше мишките в клетките, металната му физиономия опасно се приближи към лицето на Пиркс, но най-вероятно не го забеляза. Още няколко мишки летяха из въздуха. Терминус се справи и с тях, затвори клетката и изчезна от очите на Пиркс — само свръхчовешката му сянка, подпряна на муфата на главния тръбопровод, легна като разперен кръст върху бетона на реактора.
	Пиркс тихо зарези вратичката, върна се в каютата, съблече се и легна, но не можа да заспи. Известно време чете мемоарите на астрогатора Ъруинг, но очите му пареха като посипани с пясък, главата тежеше, а пък се беше ококорил като таласъм. Помисли си с отчаяние колко много часове остават до сутринта, наметна палтото и излезе.
	На кръстовището на главния и бордовия коридор дочу стъпки откъм вентилационната шахта. Приближи глава до решетката на отвора. Отзвукът, деформиран от ехото на железния кладенец, идваше отдолу. Отхвърли се от решетката, планирайки с краката напред, и по най-близкия вертикален проход достигна нивото на кърмата. Крачките зазвучаха по-силно, замряха, заслуша се — обадиха се с нова сила. Автоматът се връщаше. Пиркс го чакаше под самия таван на високия тук коридор. В дълбочината на палубата скърцаха влачените подметки. Звукът замря. Пиркс вече губеше търпение, когато стъпките отново се появиха, от прохода се подаде дълга сянка и след нея се измъкна Терминус. Мина толкова близо, че можеше да се чуе биенето на хидравличното му сърце. След десетина крачки спря и издаде протяжно съскане. После се наклони няколко пъти наляво и надясно, сякаш се кланяше на железните стени, и продължи по-нататък. При тъмния вход на страничния коридор спря отново. Погледна там. Протяжното съскане се повтори. Пиркс, леко докосвайки с връхчетата на пръстите тавана, се понесе зад тежката фигура.
	— Пссст… пссст — донасяше се все по-ясно.
	Терминус още веднъж спря пред следващата вентилационна шахта, помъчи се да провре глава през решетката, но не успя; посъска, изправи се бавно и закуцука по-нататък. На Пиркс му дойде до гуша.
	— Терминус! — изкрещя. Автоматът, който тъкмо се навеждаше, замръзна в полудвижение.
	— Слушам — отговори.
	— Какво пак търсиш тук?
	Гледаше в сплесканата метална маска, макар че не беше лице и не можеше да разкрие нищо.
	— Търся… — обади се Терминус. — Търся котка.
	— Какво?
	Терминус започна да се изправя. Растеше нагоре, ръцете му висяха безсилно, сякаш беше забравил за тях, но понеже, тихо поскърцвайки със ставите, го правеше толкова бавно, движението му имаше в себе си нещо заплашително.
	— Търся котката — повтори.
	— Защо?
	Терминус замълча за момент, застинал като метална статуя.
	— Не знам — отговори тихо и Пиркс се смути. Със своето мъртво спокойствие, в слабата светлина на лампите, с ръждясалите релси на линията до затворените врати, коридорът приличаше на галерия от изоставена мина.
	— Стига вече — обади се накрая. — Връщай се при реактора и не излизай оттам, чу ли?
	— Слушам.
	Терминус се обърна и тръгна. Пиркс остана сам. Въздушният поток го отнасяше — увиснал между тавана и пода — милиметър по милиметър към отворената паст на вентилатора. Оттласквайки се с крак от стената, зави към асансьора и полетя нагоре, отминавайки по пътя черните дупки на шахтите, в които, като ход на огромен часовник откънтяваха все по-слабите и далечни крачки на автомата.


>	IV

	През следващите дни Пиркс беше погълнат от математика. С всяко ново включване реакторът загряваше все повече, докато производителността му намаляваше. Бомън предполагаше, че неутронните огледала са пред пълна разруха. Доказваше го бавно, но непрестанно нарастващата радиоактивна утечка. Чрез сложни изчисления той се стараеше да дозира периодите на тяга и охлаждане, докато реакторът почиваше, прехвърляше циркулацията на охлаждащата течност от бордовите трюмове дълбоко в кърмовите, където цареше истинска тропическа температура. Това лавиране между противоположни величини изискваше търпение — заседяваше се при Калкулатора, търсейки по метода на пробите и грешките оптималното решение. В резултат изминаха 43 милиона километра с нищожно закъснение. На петия ден от пътуването въпреки песимистичните прогнози на Бомън достигнаха необходимия таван на скоростта. Изключвайки реактора, който щеше да изстива чак до кацането, Пиркс си отдъхна скрит. Една от особеностите на управлението на старите товарни ракети беше тази, че от тях виждаше звезди далеч по-рядко, отколкото на Земята. Впрочем те не му бяха интересни — дори червения като меден грош диск на Марс; стигаха му курсовите чертежи.
	Късно вечерта на последния ден от пътуването, когато прекъсваната от редки синкави лампички тъмнина направи палубите сякаш по-големи, си спомни за трюмовете. Досега дори не беше поглеждал в тях. Напусна каюткомпанията, където Саймс играеше, както всеки ден, шах с Бомън, и слезе с асансьора до кърмата. От последната среща не беше ни видял, ни чул Терминус. Само забеляза, че котката е изчезнала някъде — толкова успешно, сякаш изобщо я нямаше на кораба.
	Едва осветената средна част дишаше с шумоленето на неспирно въздушно течение. Когато отвори вратата, в залата се запалиха лампи под дебел слой прах. Изходи трюма от единия край до другия. Купищата сандъци, достигащи почти до тавана, бяха разделени от тесен приход. Провери опъна на стоманените ленти, закрепени за пода, с които беше пристегната всяка пирамида от товара, а течението, предизвикано от отварянето на вратите, изсмукваше от тъмните ъгли валма стърготини, боклуци, кълчища, които се поклащаха леко, като ресни на водорасли.
	Беше вече на коридора, когато чу равномерни, бавни звуци…
	— Внимание…
	Три удара.
	Дрейфуваше във въздушното течение, което го отнасяше все по-високо. Искаше или не — трябваше да слуша. Разговаряха двама. Сигналите бяха слаби — сякаш пестяха сили, отмервайки силата на ударите. Прииждаха ту по-бавно, ту по-бързо, единият често бъркаше, сякаш беше забравил морзовата азбука. Понякога мълчаха дълго, понякога започваха да предават едновременно. Черният коридор с рядко разхвърляните лампи изглеждаше безкраен, шумящият в него вятър като че ли идеше от безграничната пустош.
	— С-а-й-м-ъ-н-ч-у-в-а-ш-л-и-г-о — бавно, неравномерно чукаше в тръбата.
	— Н-е-ч-у-в-а-м… н-е-ч-у-в-а-м…
	Пиркс със злост се отблъсна от стената и свил крака, полетя като камък надолу по коридорите, все по-зле осветени; приближаването на кърмата личеше по все по-дебелия слой деликатен червеникав прах по лампите. Тежките врати на реактора бяха открехнати.
	В камерата беше тихо. Изключените през нощта компресори мълчаха. Само понякога със странен, почти човешки глас бърбореше скритият в бетонната стена тръбопровод, когато газовите мехурчета си пробиваха път през сгъстяващата се течност.
	Оплескан с цимент, Терминус работеше. Вентилаторът фучеше ожесточено над неговия полюляващ се като махало череп. Без да докосва стъпалата на стълбите, Пиркс се плъзна над тях с ръка на перилата. Железните ръкавици подрънкваха леко, пресният слой цимент поглъщаше ударите им.
	— Н-е-ч-у-в-а-м… п-р-и-е-м…
	Дали беше случайност, или повелята за забавяне на ударите идеше от същия източник, който изпращаше морзовите знаци, но тръбата отекваше все по-слабо. Пиркс стоеше съвсем близо до автомата. Членестите сегменти на корема му, които се препокриваха при навеждане, напомняха хитиновата броня на насекомо. В стъклените очи се люлееха миниатюрни отражения на лампите. Вгледан в тях, Пиркс усети, че в тази празна камера с наклонени стени е съвсем сам. Терминус не знаеше какво прави, беше машина, предаваща запомнени серии от звуци, нищо повече. Ударите ставаха все по-слаби.
	— С-а-й-м-ъ-н-о-б-а-д-и-с-е — долавяше с усилие. Ритъмът се разпадаше. Докосна тръбата на около половин метър над превития торс на работещия автомат — когато оправяше захвата си, кокалчетата на пръстите му чукнаха по желязото и предаваната тъкмо серия прекъсна за миг. Пронизан от внезапен импулс, преди да помисли, колко безумно е желанието да се намеси в разговор отпреди години, започна бързо да изчуква.
	— З-а-щ-о-м-о-м-с-с-е-н-н-е-о-т-г-о-в-а-р-я… п-р-и-е-м…
	Почти в същия миг, когато удари за пръв път по тръбата, по нея чукна и Терминус. Двата звука се сляха, ръкавицата на автомата замръзна, сякаш го чу, и след няколко секунди, когато завърши, започна да набива цимент в пролуките на съединението. Тръбата зазвъня:
	— З-а-щ-о-т-о-е-п-о-ч…
	Пауза. Терминус се наведе да загребе циментово тесто. Нима това беше начало на отговор? Пиркс чакаше, без да диша. Автоматът се изправи, метна рязко цимента и по тръбата потекоха ускорени удари.
	— С-а-й-м-ъ-н-т-и-л-и-с-и…
	— Т-у-к-с-а-й-м-ъ-н-н-е-а-з… к-о-й-г-о-в-о-р-и.. к-о-й-г-о-в-о-р-и…
	Сви глава в раменете си; ударите падаха като градушка:
	— К-о-й-г-о-в-о-р-и-о-б-а-д-и-с-е-к-о-й-г-о-в-о-р-и… к-о-й-г-о-в-о-р-и… к-о-й-г-о-в-о-р-и-к-о-й-г-о-в-о-р-и-т-у-к-с-а-й-м-ъ-н-т-у-к-у-е-й-н-о-б-а-д-и-с-е…
	— Терминус! — изкрещя. — Пристани! Престани!
	Кънтенето спря. Терминус се изправяше, а неговите нараменници, ръце и ръкавици се тресяха, целият корпус потрепваше в желязно хълцане и в тези спазматични разтърсвания Пиркс прочиташе пак:
	— К-о-й-г-о-в-о-р-и… к-о-й… к-о-й…
	— Престани!!! — изкрещя още веднъж. Гледаше го отстрани; тръпка пронизваше тежките плещи и бликовете на светлината, пречупена в корпуса, повтаряха:
	— К-о-й…
	Като изтощен от буря, преминала през него, автоматът се окова. Издигайки се над пода, той с продължително скърцане се хвана за хоризонталното разклонение на тръбопровода и увисна като закачен в мъртва неподвижност, но като се вгледа, Пиркс улови милиметрови потрепвания на безсилно отпуснатите ръце.
	— К-о-й…
	Не разбра кога се е озовал в коридора. Вентилаторите шумяха. Плуваше напред, под прииждащия от горните палуби хладен сух вятър, осветените кръгове на лампите преминаваха по лицето му.
	Вратата на каютата не беше добре затворена. На бюрото гореше лампа, плоските клинове светлина по пода опираха в стената; таванът беше тъмен.
	Кой беше? Кой го викаше така? Саймън? Уейн? Но тях ги нямаше! Бяха мъртви от 19 години!
	А тогава кой — Терминус? Но той само уплътняваше тръбопроводите. Знаеше много добре какво ще чуе, ако реши да го разпитва — дрънкане за рентгени, утечки и пломби. Той дори не подозира, че отгласът на неговата работа се подрежда в призрачен ритъм.
	Едно е сигурно: този запис — ако е запис — не е мъртъв. Каквото и да са тези хора — тези гласове, тези удари, — с тях може да се разговаря. Само да имаш смелост…
	Отблъсна се от тавана и заплува, люлеейки се, към отсрещната стена. По дяволите! Искаше му се да ходи, да ходи с бързи крачки, да усеща тежестта си, да удари силно с юмрук по масата! Това привидно толкова удобно състояние, при което предметите и собственото тегло се превръщаха в нематериални сенки, беше кошмарно. Всичко, до което се докоснеше, бягаше, отплуваше, несигурно, лишено от опора, ставаше надута празнина, привидност, сън…
	Сън?
	Чакай. Когато сънувам някого и му задавам въпрос, не зная отговора, докато не се отрони от устните му, а всъщност този сънуван човек не съществува извън моя мозък и е само негова временно обособена част. Всеки се разделя така почти всеки ден, по-точно всяка нощ — давайки начало на временни, възникнали за нуждите на едно видение псевдоличности. Те могат да бъдат същества измислени — или действителни. И нима не сънуваме понякога мъртвите? Нима не водим разговори с тях?
	Мъртвите.
	Нима Терминус…
	В своето полуосъзнато кръжене по каютата, планирайки от едната стена до другата, отблъскван от твърдите плоскости, Пиркс достигна до вратата и се хвана за нея. Виждаше тъмен отрязък от коридора с падаща в тази тъмнина светла ивица.
	Да се върне там?
	Да се върне — и да пита?
	Това, е някакво физическо явление — по-усложнено от обикновен запис; в края на краищата автоматът не е уред за записване на звуци. В него е възникнал запис, притежаващ известна, автономност, променчивост, на който — колкото и странно да звучи — можеш да задаваш въпроси и да разбереш всичко. Да узнаеш съдбите на Саймън, Нолън, Поттер и онова неразбираемо, ужасяващо — мълчание на командира.
	Можеш ли да си представиш някакво друго обяснение?
	Навярно не.
	Беше сигурен в това и все пак не помръдваше от мястото си, сякаш чакаше нещо.
	В края на краищата тук няма нищо друго освен кръжене на токове в желязна кутия. Никой жив, никакво същество, загиващо в мрака на разбития кораб. Съвсем нищо!
	Да изчуква въпроси пред стъклените очи на Терминус? Но те, вместо да разказват свързано своята история, ще започнат да му крещят, да викат за кислород, за спасение! Какво ще им отговори? Че не съществуват? Че са само „псевдоличности“, изолирани островчета на електрическия мозък, негов мираж, негово хълцане? Че техният страх е само имитация на страх, а тяхната агония, повтаряна всяка нощ, не струва шепа цимент? Помнеше още предизвикания от своя въпрос бурен взрив от удари, онзи вик, пълен с удивление и неочаквано събудена надежда, с който го призоваваха, онази повтаряща се безкрай, натрапчива, припряна молба: „Обади се! Кой говори! Обади се!!!“
	Още кънтяха в ушите му, още усещаше във върха на пръстите си отчаянието и беса на тези удари.
	Не съществуваха ли? А кой го викаше — кой искаше помощ? И какво от това, ако специалистите кажат, че зад този вик няма нищо друго освен въртене на заряди и трептене на пробудени от резонанса тенекии? Седна на бюрото. Измъкна чекмеджето. Гневно притисна надигащите се с шумолене листове, намери този, който търсеше, простря го пред себе си и старателно го изглади, за да не пърха от дъха му. Вписваше последователно в напечатаните рубрики:
	МОДЕЛ: AST — Pm — 105/0044
	ТИП: __универсален ремонтен__
	НАЗВАНИЕ: __Терминус__
	ПОВРЕДА: __разпад на функциите__
	ЗАКЛЮЧЕНИЕ… Поколеба се. Приближаваше перото до хартията и го дърпаше. Мислеше за невинността на машините, които човек надари със способността да мислят и с това ги направи съучастници в своите безумства. За това, че митът за Голем, машина разбунтувана, опълчила се срещу човека, е лъжа, измислена, за да могат онези, които носят отговорността за всичко, да я отхвърлят от себе си.
	ЗАКЛЮЧЕНИЕ: __Да се предаде за старо желязо.__
	И в долния край на листа — с неподвижно лице — се подписа: __Първи навигатор Пиркс.__
