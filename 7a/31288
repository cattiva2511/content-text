	[* Рилке е писал това стихотворение по време на работата си над _„Дуински елегии“_ и то представлява отломък от същата мисловна сплав. Това се отнася и за следващото стихотворение _„Жалба“_.]

P>
	Моя любима,
	за мен предварително вече изгубена,
	още не зная желаните твои напеви.
	Аз не те търся. В бъдното вече не диря
	чертите ти. Всички големи картини
	в сърцето ми, всеки пейзаж, оживял в далнината,
	кули, мостове и селища,
	и ненадейни извивки на пътя
	през величави земи, над които
	надвесват ръка с благослов боговете,
	всичко възлиза от мен,
	за да стигне до тебе, която от мен си отиваш.

	Ти си градините.
	Ах, аз ги гледах с такава
	надежда. Разтворен прозорец
	на къща в полето — на него стоиш
	и за мен размишляваш. Из тесните улички
	сякаш долавям пак твоите стъпки;
	витрините, още смутени от твоето нежно лице,
	внезапно сега отразяваха моето.
	Кой знае през нас
	не напира ли още напева на същата птица
	която самотно ни пееше снощи?
@@	1913–1914
P$
