	[* В „Одисея“ от Омир, нимфа, задържала Одисеи седем години в плен на о-в Огигия.]

P>
	__Калипсо__
	О вие, облаци,
	носете мойта песен!
	Мъжът е грубост и злина,
	същински сатана.

	О вие, пясъци,
	това е моята повеля:
	догдето се опомнят, задушете
	във бавна бездиханност вий мъжете!

	О, ветрове,
	вий ударете по платната
	и променете острието на вълната,
	за да ги потопи.

	О вий, води,
	срещу греблата се втурнете,
	към сухи брегове го отнесете,
	там нека той от жажда да умре.

	О вие, небеса,
	пратете дъжд, за да измия
	солта от своите очи.

	Свидетели, земя и небеса,
	платната му са изтъкани
	от нишките ми, от кръвта ми.

	Свидетели, реки, земя, море,
	о, чуйте, чуйте ме,
	мъжът е сатана,
	не може нищо той да разбере.

	__Одисей__ _(откъм морето)_
	Тя в стомна даде ми вода,
	чудесни плодове, които утоляват жаждата,
	и златна цитра,
	с магия морските вълни да укротява;
	бокал със вино ми подаде тя,
	янтарно вино във кристална раковина,
	вода и сол ми даде тя,
	и палмови фурми,
	увити в палмов лист.

	Тя вълна даде ми и меки кожи,
	и сребърна лисица,
	и мечешка кафява кожа,

	тя даде ми слоновокостен гребен
	изми солта и тинята от мойто тяло
	и с хладни длани
	на ръждивата ми рана
	балсам сложи.
	Донесе ми вода
	и кошница със плодове,
	и плоски
	кошове със семена и жито,
	кълчищени кълбета
	за изкърпването на платната.

	Тя върбов кош ми даде
	да го спускам за змиорки
	в плитчините.

	Тя мир ми даде в пещерата си.

	__Калипсо__ _(откъм брега)_
	Той си замина,
	той ме е забравил;

	той лютнята ми и кристалната черупка взе
	и няма никога назад да се обърне.

	__Одисей__ _(откъм морето)_
	Тя флейта дървена ми даде
	и покривало,
	чиято вълна е пресуквала сама.

	__Калипсо__ _(откъм брега)_
	Мъжът е звяр и е глупец.
P$
