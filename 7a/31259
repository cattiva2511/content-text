	[* Елегията е посветена на физионома Рудолф Каснер (1873–1959), с когото Рилке се запознава в кръга на княгиня Мария фон Турн и Таксис в замъка „Дуино“, и представлява своеобразен отговор на психологическите възгледи на Каснер за „царството на отца“ (несъзнаваното, отворено съществуване) и „царството на сина“ (съзнаваното, затворено съществуване).]

P>
D>
	Посвещавам на Рудолф Каспер
D$

	Тварта прониква с множество очи
	в отворения свят. Еднички ние,
	в очи, извърнати като капани,
	разставени около нея, дебнем
	свободния й излаз. Вън какво е
	прочитаме единствено в лицето
	на звяра. Тъй като, невръстно още,
	насилваме детето да обръща
	назад очи и гледа към света
	на образите, не и към простора
	отворен, който е вдълбан в лицето
	на звяра. От смъртта освободен.
		Човек съзира само _нея_; звярът
	свободен има гибелта си вечно
	зад себе си, а бога си отпред,
	И като крачи, той върви вовеки,
	тъй както само изворите бликат.
		О, _ние_ нямаме дори за ден
	пред себе си, дори за ден едничък
	простора чист, където цветовете
	безспир растат. То винаги е свят
	и не е нивга Никъде без Нищо;
	онуй ненадзиравано и чисто,
	което диша и издъно _знае_
	човек, ала не пожелава. Нявга
	като дете из него може той
	да се залута несъзрян, но бива
	разтърсен. Или чрез смъртта се слива
	с _това_. Защото, щом се приближим
	до нея, не съзираме смъртта.
	И вече вън се втренчваме навярно
	с големите очи на звяра. Близо
	са любещите и се удивляват…
	Но другия закрива им очите.
	Като че грешка е онуй, което
	за другия се е разкрило… Никой
	през него не минава и отново
	му става свят. И взиращи се вечно
	в творението, само върху него
	за нас се отразява естеството
	свободно, затъмнено в нас. Или пък
	през нас понявга звярът кротко гледа.
	Съдба: да бъдеш винаги насреща
	и всякога насреща — нищо друго.

	Да бе дарено с нашето съзнание
	животното уверено, което
	в обратната посока ни притегля,
	нас то би повлякло в своя ход.
	Ала за него битието няма
	предели и обхват, то няма поглед
	за състоянието си — тъй чисто,
	какъвто е и външният му облик.
	Там, гдето бъдеще ни чака, него
	го чака Всичкото, а то съдържа
	го в себе си и навсегда лекува.
	И все пак в зорко-топлото животно
	съжителствуват грижата с теглото
	на някаква голяма меланхолия.
	Защото и на него е присъщо,
	което често ни надвива — споменът,
	като че ли това, което ние
	желаем, вече е било по-близко,
	по-скъпо и в безкрайно нежен допир.
	Тук всичко става разстояние,
	а там бе дъх. След първата родина
	го чака двойствена и ветровита.
		Блаженство на тварта невръстна, дето
	_остава_ вечно в лоното кърмилно;
	и на мушичката, която вътре
	подскача още — нищо, че е сватба:
	защото Всичкото е лоно. Виж
	полусигурността на тая птица,
	която двойния си произход
	почти познава, сякаш е душа
	етруска на мъртвец, приет в пространство,
	от изваяние успокоено
	покрит. И колко е смутено нещото,
	което трябва да лети, а иде
	из лоно някое. И сякаш бяга
	от себе си уплашено, прорязва
	небето, сякаш е пукнатина
	растяща върху чашата. Тъй дращи
	следа от прилеп по глечта на здрача.

	А ние: зрители и Тук, и Там,
	към всичко сме обърнати и нивга
	от нищо неизлизащи. Препълва
	ни то — подреждаме го. То се срива
	подреждаме го пак и ний самите
	се сриваме. Но кой ни е обърнал
	обратно, че каквото и да правим,
	приличаме на оня, който си отива
	и от хълма последен, в шир и длъж
	за сетен път разкрил му долината
	рождена, се обръща и се спира —
	така в сбогуване безспир живеем.
@@	1922
P$
