P>
	Петнадесет дълги години ти вече лежиш сред полето.
	Дъската над твойто лице се продъни, земята отгоре
	се слегна, утихна отвън на дъжда шумоленето,
	онази трева си отиде — прогниха й корените.

	Тъй дълъг изглежда покоят след толкова подвизи.
	Войнико, светът подир теб не е спрял своя ход.

	С платненото простичко кепе момите не ще заплениш —
	когато удари часът ти, те бяха едва шестгодишни.

	Дотяга ми даже и в книгите „Обсадата на Суасон“*.
	[* Град във Франция, където през Първата световна война са се водили кръвопролитни сражения.]
	Момчетата пак се записаха в Американския легион* —
	[* Американска военна фашистка организация, създадена в 1919 г.]

	колани и духова музика, и дамски резерв. В Калифорния
	запасните маршируват с копринени униформи.

	Ний пак сме си цивилизовани и всичко е обичайно.
	За тези неща се приказва спокойно на чаша чай…

	Животът е сума от факти, наречена Икономика.
	А теб те измамиха просто експлозиите на бомбите.

	Във твойта представа войната бе рицарска смърт и безстрашие.
	Красивите думи вещаят нещастие, не разбра ли?

	Сега ние всичко разбираме и съдим съвсем обективно.
	Естествено, съжаляваме, че не остана жив —

	излязоха страстни романи на разни жени-сърцеведки
	на тема: безцелната смърт на мъртвите е трагедия.

	Но да предъвкваш злъчта, е глупаво. Най-разярените
	писатели си поднесоха взаимните извинения.

	Германците, ниско остригани, се връщат в Миди (навик стар!)
	а англичаните пият чудесната бира в Бавария.

	Почивай, войнико, сега под дъжда във белгийската твърд —
	сега всичко вече е ясно и всичко — отдавна забравено,
	сега дървесината гние, земята е страшно корава,

	сега ти си мъртъв…
P$
