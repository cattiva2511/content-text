P>
	Тя вдигна очи
	и видя как цялото небе се пръсна,
	разби се на оранжеви парчета.
	Това е цветът на златните рибки — каза тя.
	Нямаше още три години.
	През май беше видяла големи хартиени риби —
	червени и златни —
	да плуват в небето над нея.
	Японските момчета пущаха
	риби-хвърчила за щастие.
	Хвърчилата летяха, издуваха се
	и пълнеха черните й очи с учудване.
	Когато вдигна очи в утрото на август,
	небето беше бездна от вихрена светлина.
	Светлина с цвета на златни рибки
	нахлу в главата й — две огнени струи.
	Дойдоха да прегледат крехкото й тяло.
	Повдигнаха клепачите —
	откриха, че очите са се разтопили.
	Но онзи цвят е още жив,
	не само като спомен.
	Понякога нахлува страшната умора,
	оранжевият цвят се връща и напира в черепа,
	сякаш иска да го пръсне.
	Сезоните идват и си отиват,
	но тя ги вижда само с пръсти.
	Прави книжни цветя
	и знае, че е пролет, лято, есен,
	защото в ръцете й се разпукват
	пролетните пъпки,
	розите на лятото,
	хризантемите на есента.
	Прави и книжни жерави,
	жерави за здраве,
	жерави — молитви за мир.
	„Отново е май, но аз съм сляп“ —
	държеше надпис просяк в един град на Европа.
	За своя радост, зарад вината си на зрящи
	хората пълнеха просяшката паничка.
	Тя би могла да каже:
	„Отново е август, но аз съм безока.“
	Ала мълчи, не проси милостиня.
	Прави книжни цветя за паничка ориз.
	Как ще измием своята вина?
	Ние, от чието име смъртта в окраската на златна
	изпълни бездната на небесата.
	Смъртта, гигантски цвят на злото,
	вина за разтопените очи във Хирошима.
P$
