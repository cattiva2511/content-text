P>
	Знам, аз съм „черният проблем“.
	Устройват ми банкети цели,
	аз отговарям на въпроси,
	родени в мозъците бели.
	А те стараят се да вникнат
	привидно, но съвсем учтиво
	във всичките „защо“ и „как“
	на братята ми негри в САЩ
	и се учудват как така
	заплел се е въпросът наш.
	В поредна нощ демократична,
	над пресни ягоди с каймак,
	един глас чува се едвам:
	„Че бял съм, даже ме е срам.“

	А раците са много вкусни
	и виното блести — елмаз.
	Във центъра на тази маса
	и разговорите съм аз.
	Наистина не е тъй лошо
	да си „проблем“ сред полумрака
	на ресторант в Парк Авеню*.
	[* Централна улица в Ню Йорк.]
	Решението на проблема,
	о, то се знае, ще почака.
P$
