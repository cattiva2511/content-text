P>
	Загубени в просторите на пустия Пасифик,
	хиляда мои дни на болка и изгнание
	ми казват сбогом. Загадъчният Южен кръст
	се върна в своето небе, цял континент
	се гмурна под вълните и островите се разтвориха
	в соления си елемент.
	Сега на палубата морската мъгла забулва
	усмивката, с която бих могъл
	да пръсна всяка тъмнина
	и да поискам прошка за нещата,
	донесли срам и смърт — на милиони хора и на мене.
	Не возим стоки и суровини от Изтока,
	а смръщени мъже в мъждиви трюмове
	и лунатици между палубите струпани;
	огромен, призрачният кораб пръска
	болезнено-сладникав дъх на унижение
	и мнозинството, незасегнати от меч или невроза,
	се взират с похотливи погледи
	и са готови хищно да разграбват
	блестящи магазини и момичета.

	Затуй че ме гневят такива добродетели —
	и свойствени, и непривични за войнишкия живот, —
	стоя тук сам и мразя тези хора
	кафяво-зеленикави, които лазят
	като гадини по набръчканата кожа на земята
	и в корабите пропълзяват. Не, иначе не бих могъл
	да се навеждам и да гледам през мъглата
	за моста на изгнанието и завръщането.
	Сълзите ми извират от сърцето, не са лирични стихове
	за Щатите; усмивката ми е молитва.
	И ескортирани от мъртвото вълнение и чайки,
	прехапали тревожните си чувства,
	с мълчание и тайнственост навлизаме
	във териториалните води. И чак тогава
	една ужасна конвулсивна радост, по-бляскава
	и по-внезапна от експлозия на кораб,
	разкъсва напрежението в небесата и морето,
	за да разбие сто хилядите черепи
	и да освободи в огромен изблик на любов
	пленените души — и на войниците, и моята.
P$
