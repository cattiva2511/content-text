P>
		Касапин на свине прочут в света,
		ковач на сечива, житар,
		жонгльор с железопътни линии и товарач на стоките
		от цялата страна;
		бурен, дрезгав, гневен,
		град със широки рамене.
	Казват ми, че си покварен и аз вярвам, защото съм видял
		как боядисаните ти жени примамват момчета от фермите
		под уличните лампи.
	Казват ми, че си престъпен и аз отвръщам: Да, истина е,
		виждал съм бандитът как убива и после тръгва,
		свободен да убива пак.
	Казват ми, че си жесток и моят отговор е: По лицата на жени
		и на деца личат следи от страшен глад.
	След тези отговори аз отново се обръщам към ония, които
		хулят моя град, запращам хулите обратно и им
		казвам:
	Елате и ми покажете друг град, глава изправил и запял
	с такава гордост, че е жив и груб, и здрав, и ловък.
	Град, който мята яростно проклятия, докато трескаво се
		труди, изправен като снажен смел побойник до
		малките и кротки градове;
	свиреп като насъскан пес, език изплезил; решителен като
		дивак,
		готов да тръгне сам срещу пустините.
		Застанал гологлав,
		той рине,
		разрушава,
		планира,
		строи, събаря и строи отново,
	обвит от дим, с прах по устата, той се смее
		с белите си зъби,
	притиснат от товара на съдбата, той се смее
		като младеж,
	като неопитен борец, негубил още
		схватка,
	той се хвали и се смее, защото под китката му бие пулса,
		а под ребрата му — сърцето на народа.
		Той се смее!
	Смее се с бурния, дрезгав, гневен смях на младостта;
		полугол, изпотен, горд, че е касапин на свине,
		ковач на сечива, житар, жонгльор с железопътни
		линии и товарач на стоките от цялата страна.
P$
