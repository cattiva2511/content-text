P>
	Това е той — несъществуващият звяр.*
	[* _„Еднорогът има старо, празнувано през цялото средновековие значение на девственост. Ето защо се твърди, че той — несъществуващият за невежите — възниква, щом се появи «в огледалото», което му държи девойката. Възниква и «в нея», като във второ огледало, също така чисто и тайнствено. Виж гоблените от XV век.“_ (Бележка на Рилке.)]
	Не го познават, ала влюбени са те
	в походката му, в шията му, в оня чар
	на погледа и тяхната любов расте.

	Измислен звяр. Но го обичат — затова
	той всъщност е най-истинското същество.
	Създават му пространство. Вдигайки глава
	в това прикътано пространство, за какво

	да бъде тук? Не са го хранили с овес,
	а само с вероятността да е живял.
	С такава сила го изпълни този жест,

	че дълъг рог на челото му се изви.
	Той приближи една девойка, беше бял —
	и в огледалото, и в нея се яви.
@@	1922
P$
