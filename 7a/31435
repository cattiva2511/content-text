P>
	Сред пустото поле от здрач застигнат,
	когато гасне залезът червен,
	когато папратите свеждат листи
	и свършва изморителният ден,

	незастрашен от нежелани срещи —
	ни вълк тъдява има, ни чакал,
	лисица в тая пустош рядко броди,
	спи пепелянката под камък бял, —

	напряга пътникът последни сили,
	забързва — в къщи да се прибере,
	макар усмивка там да не очаква
	и в къщи да не е чак тъй добре.

	Не иска той под някой храст да легне
	и да поспи на полска тишина,
	към къщи се стреми, където чака
	мърмореща и смръщена жена.

	Към къщи — през блата и камънаци,
	към къщи — през настъпващия мрак,
	към своя син — не проговорил още,
	и дъщерята — недоволна пак.

	Готов да бъде хокан и упрекван,
	да му натякват в радост и в беда,
	но да е в къщи. Нищо по-ужасно
	да бъдеш сам, с премного свобода.
P$
