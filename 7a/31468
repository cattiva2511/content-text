P>
	Ще си спомниш целувките, истинските и мечтаните,
	ще си спомниш лица на хора и разменени думи;
	ще си спомниш оня миг, пълен със смисъл, и минутата
			на болка, и безцелните часове;
	ще си спомниш градовете, полята, планините
			и морето;

	ще си спомниш приятелския глас на убиеца и
			неземно сладкия глас на пастора;
	ще възкръсне в тебе тържествуващата усмивка на измамените;
	няма да забравиш състраданието в очите на лихваря,
			когато ти отказва, нито скритата под
			сърдечността на търговеца нечиста мисъл;
	няма да забравиш треперливия глас на подкупеното
			правосъдие в съдебната зала, пълна с проститутки
			и сводници,
	величието на държавника пред микрофона и сдържаното
			величие на слушащия го чиновник,
	лъчезарното лице на глупака, отпечатано във вестника
			или на екрана;
	ще си спомниш надеждата, родена над пълна чаша в бара
		и прозвучала в уверените думи на загубените,
	щастието, изложено за показ по рекламните плакати,
	любовта, безцеремонно разкрита в списанията и романите
			или заявена публично от немощните крайници
			на престарял милионер;
	ще си спомниш победата, лесно очертана от самозван месия,
			победата, приела форма на хляб в ръцете на
			майка от гетото или искряща в надписа върху
			гроба на патриот;
	ще си спомниш своя смях, понесен заедно с изпаренията
			от паважа на улицата —
	ту от омраза, ту от съжаление.
	Това са нещата, които ще възкръснат и ще се върнат при теб,
	за да се смесват с дните и нощите, с рева на моторите
			и с топлината на слънцето,
	с умората и желанията,
	докато се трудиш, спиш, говориш, смееш се, умираш.
P$
