	[* _Йонатан_ — син на израилтянския цар Саул и любим приятел на младия Давид, загинал заедно с баща си в битката при планината Гелвуя; оплаквайки го, Давид изпял в негова чест елегията „Песента на лъка“ из „Книга на праведника“. (2 Цар. 1;17–27)]

P>
	Царете също тръпнат пред смъртта —
	от нас те нямат участ по-щастлива,
	макар че образът им се отлива
	като печат на пръстен сред пръстта.

	Но как умря и ти, нали
	сърцето ти бе твой инициал?
	Животът ми сега ще бъде бреме.
	Да би те някой втори път създал,
	ако би имал още живо семе.

	От чужденец коварен си загинал,
	далеч оттук, без да те браня аз;
	вестта посрещам твърдо в тоя час,
	защото тъй скърбя, че бих се сринал
	и като звяр ранен надал бих глас.

	Изкорениха те от мен изцяло,
	дори от най-интимните места,
	и косъм нямам аз по мойто тяло,
	ни там, отдето давах сладостта.

	От моя хаос как да се избавя,
	да се почувствувам и аз спасен?
	Погледнах те и станах твой тогава —
	но се изплъзна ти сега от мен.
@@	1908
P$
