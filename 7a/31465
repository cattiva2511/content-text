P>
	Виж негърът,
	допрял до устните тромпет —
	умора тъмна в черните зеници,
	по тялото му — спомена парлив
	за робски кораби
	и удари с камшици.

	Виж негърът,
	допрял до устните тромпет —
	върху главата му — косата непокорна,
	опитомена с много труд и жар,
	блести като корона
	от черен кехлибар.

	Мелодията
	на тромпета,
	до устните допрян,
	е като мед,
	примесен с огнено очарование
	и ритъмът-екстаз
	на светлия тромпет до устните допрян
	е дестилиран от вековното желание.

	Желание —
	копнеж за лунна светлина,
	която като малка точица
	сега в очите му светлее.
	Желание —
	копнеж за синьото море,
	което като капка
	в чашата на бара се люлее.

	А негърът,
	допрял до устните тромпет,
	в жакет модерен на райета,
	дори не знае
	от кой риф музиката спуска
	пронизваща игла в сърцето.

	Но неусетно,
	мелодията щом се залюлее тук,
	скръбта му се превръща
	в златен звук.
P$
