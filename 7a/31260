P>
	Дърво израсна*, чак до небесата!
	[* _Дърво израсна_ — Вж. бел. към _„Пак у дома съм между ден и сън“_.]
	Орфей запя! В ухото — ствол висок!
	Светът немееше. Но тишината
	бе превращение, начало, скок.

	Животни тичаха в гората ясна,
	напускаха гнезда и пещери.
	Но не страхът, не хитростта дори
	за първи път към тишина ги тласна —

	а жаден слух. Най-дивото ръмжене
	нищожно им се стори… Там, където
	къщурка с глухо скърцащи греди,

	подслон, край който тъмна ярост стене,
	мълчеше в пустошта на битието —
	ти храм велик в слуха им изгради.
@@	1922
P$
