P>
	Къде са Елмър, Хермън, Бърт, и Том, и Чарли,
	безводният, мъжественият, веселякът,
	пияницата и войникът?
	Те всички, всички са заспали там, на хълма.

	Единият във треска изгоря,
	а беше изгорен във рудник вторият,
	при свада улична бе третият убит,
	четвъртият умря в затвора,
	а петият се строполи от мост в желанието си семейство да изхрани.
	Те всички, всички са заспали там, на хълма са заспали.

	Къде са Ела, Кейт, и Мег, и Лизи, и Едит,
	сърцето нежно, простата душа, нетрепващата, гордата, щастливата?
	Те всички, всички са заспали там, на хълма.

	От срамно, извънбрачно раждане умря едната,
	в любов нещастна втората погина,
	а третата — във публичния дом, в ръцете на садист,
	четвъртата — от гордост унизена, че своя блян заветен
	не постигна,
	за петата, подир живот в далечен Лондон и Париж,
	бе отделено малко място покрай Ела, Кейт и Мег.
	Те всички, всички са заспали, всички са заспали там, на хълма.
	Чичо Айзак и леля Емили къде са,
	и Тауни Кинкед, и Севин Хотън,
	и майор Уокър, който разговаряше
	с почтените мъже от времето на революцията?
	Те всички, всички са заспали там, на хълма.
	Донесоха им от войната мъртви синове
	и дъщери разбити от живота,
	и плачещите им деца осиротели.
	Те всички, всички са заспали, всички са заспали там, на хълма.

	Къде е старият свирач — свирачът Джонс,
	който игра с живота цели деветдесет години,
	с оголени гърди излизаше сред дъжд и сняг,
	който пиян, разгулен, не мислеше ни за жена, ни за деца,
	нито за злато, за любов или за рая?
	Чуйте! И в гроба той бърбори за някогашните гуляи,
	за конните надбягвания в Клерис Гроув,
	за онова, което е говорил Линкълн
	отдавна някога в Спрингфийлд.
P$
