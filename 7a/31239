P>
	Ти си видял на пътя две момчета
	как се преплитат в гневен възел, който
	се мята от омраза под земята,
	като животно под рояк пчели;
	ти си видял актьори и лъжци,
	връхлитащи се яростни коне,
	с оголващи се ядно зъби, сякаш
	ще лъснат черепите през гърлата.

	Ти можеш да забравиш за това:
	пред себе си ти виждаш чаша с рози,
	незабравима и до края пълна
	със жизненост, накланяща се нежно
	към всички нас, но без да се отдава…
	и тя живее, за да бъде наша.

	Безмълвно битие, цъфтеж безкраен,
	потребност от простор, но не в пространство,
	което от нещата е стеснено,
	почти неочертано, незаето
	и звучно вътрешно, и странно нежно,
	и осветило себе си докрай:
	нима познаваме подобно нещо?

	А също тъй дали възниква чувство,
	когато две листенца се докоснат?
	Виж как едно като клепач се вдига,
	под него други спят като слепени
	клепачи, сякаш десеторно спящи*,
	[* _Клепачи, сякаш десеторно спящи_ — Розата у Рилке е дълбок символ на безмълвно битие и безкраен цъфтеж. Надгробната плоча на поета в двора на църквата в Рарон носи надпис, определен от самия него: „Роза, о чисто противоречие, радост ничий сън да не бъдеш под толкова много клепачи.“]
	за да притулят вътрешния поглед.

	През всичките листенца светлината
	ще трябва да премине — от небето
	прецеждат всяка капка мрак, в чиито
	отблясъци обърканата китка
	на тичинките пламва и се вдига.

	Движението в розите погледай!

	Виж — всеки жест едва се отклонява
	и е почти невидим, но лъчът му
	се разпростира в цялата вселена.

	Виж бялата — изправена блажено,
	с големи и разтворени листенца
	като Венера в сребърната мида.
	Виж — руменеещата е смутена
	и към безчувствената се накланя,
	а тази се отдръпва и затваря
	дълбоко в себе си, стои студена
	сред цъфналите, снели вече всичко.
	Това, което снемат, ни изглежда
	като крило, товар или наметка,
	и маска може би според това
	_Как_ го захвърлят: като пред любима.

	Какво не са: виж жълтата, онази
	която е разтворена, не е ли
	обвивката на плод, а жълтината
	е негов кървавооранжев сок.
	А тази може ли да разцъфти,
	щом нежната й розовост без име
	е с възгорчив оттенък на лилаво?
	Батистената — тя не е ли дреха,
	която още пази онзи топъл
	и тънък дъх на ризата, свалена
	край горско езеро през ранна утрин?
	Виж тази — сякаш от опалов фарфор,
	като китайска чашка, много крехка
	и пълна с малки, светли пеперуди —
	онази себе си сама съдържа.

	Със себе си не са ли пълни всички,
	щом означава: този външен свят
	и тази пролет, този дъжд и вятър,
	и чувство за вина, и безпокойство,
	и мрак над вечерна земя, и орис,
	и бяг на облаци преобразени
	от силата неясна на звездите,
	да се превърне в снопче Съкровеност.

	А тя искри в разтворените рози.
@@	1907
P$
