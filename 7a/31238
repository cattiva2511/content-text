	[* Древногръцката богиня на красотата, любовта, морето и всемирния живот Афродита (уподобена с римската богиня Венера) се родила според преданието от снежнобялата пяна на морските вълни, а вятърът я донесъл на остров Кипър. Сюжетът е увековечен в картина от Сандро Ботичели (1445–1510).]

P>
	В онази утрин след нощта, в която
	премина в бури, викове и грохот,
	морето пак избухна, изрева.
	Но щом ревът замря и от небето
	денят със своето начало падна
	сред бездната на рибите безмълвни —
	морето я роди.

	Огромната утроба на вълните
	проблясна с пяната от срамни косми
	и посред тях полека се изправи
	девойката — смутена, бяла, мокра.

	Като зелено, тръпнещо листо,
	което се разгъва и расте,
	снагата й полека се раздвижи
	в прохладата и в девствения вятър.

	Зад облаците на бедрата скрити,
	като луни изгряха коленете,
	прасците се отдръпнаха на сянка,
	нозете станаха внезапно зрими
	и оживяха ставите, като гърла
	на пиещи.

	А в чашата на таза тя лежеше,
	тъй както плод в ръката на дете.
	И мракът цял на светлия живот
	побираше се в чашката на пъпа.
	Отдолу мъничка вълна се плисна,
	заля извивките на слабините
	и в миг се чу там тихо шумолене.
	Ала прозрачен, все така без сянка,
	като априлска брезова горичка —
	срамът лежеше явен, топъл, празен.

	Трептящата везна на раменете
	затихна над изправеното тяло,
	избликнало като фонтан от таза —
	със струите на стройните ръце
	и с пищните потоци на косите.

	След туй премина и лицето —
	от мрака къс на своя лек наклон
	в една въззетост светло-равномерна.
	Отзад брадичката се сключи стръмна.

	Сега вратът бе сякаш тънък лъч
	или стъбло, в което сок напира;
	извиха се ръцете — като шии
	на лебеди, потърсили брега.

	На тялото в предутринния сумрак
	първия дъх полъхна като вятър.
	В най-нежното преплитане от вени
	възникна шепот и кръвта пое
	по своя път към слабини и гънки.
	А вятърът растеше: той се втурна
	изду с дъха с новите гърди,
	изпълни ги — и те, като платна
	от далнини обзети, към брега
	отнесоха най-леката девойка.

	Богинята се приземи.

	Зад нея,
	пристъпваща по девствения бряг,
	тревите и цветята цяла сутрин
	се люшкаха и топли, и смутени —
	като след ласка. Тръгна тя, затича.

	Но в оня най — ужасен час, на обед,
	морето се надигна пак, изхвърли
	край същите места един делфин.
	Червен, разтворен, мъртъв.
@@	1904
P$
