P>
	Край пътя за инфекциозната болница,
	под морето, боядисани
	в синьо облаци — студен вятър. Отвъд —
	широките, пусти, кални полета,
	кафяви от мъртви бурени, прави и повалени.

	Петна от неподвижна вода,
	разхвърляни високи дървета.

	По целия път червеникави,
	морави, криви, щръкнали, клонести
	кичури храсти и дребни дървета
	с мъртви, кафяви листа, а под тях
	безлистни лози —
	безжизнени на вид, лениви,
	замаяни предвестници на пролетта.

	Те идват в новия свят голи,
	студени, неуверени във всичко,
	освен че идват. Навсякъде около тях —
	студеният, познат вятър.

	Днес тревата, утре
	вкочаненото листо на дивия морков.
	Един след друг предметите се очертават —
	и все по-бързо: блясъкът, контурът на листото.

	Сега това е само дръзкото достойнство
	на появата. Все пак голямата промяна
	е настъпила: дълбоко впили корени,
	започват те да се пробуждат.
P$
