	[* Емпайър Стейт — щатът Ню Йорк.
	Емпайър Стейт Билдинг — един от най-високите небостъргачи в Ню Йорк — 102 етажа.]
P>

	Аз съм затворник — от плът, кости,
	навици и връзка ключове.
	Аз съм наемател на раздрани небеса
	Аз съм ездач на асансьори,
	които ме издигат на сто етажа
	до моя стол,
	високо горе.

	И от върха на тази планина от алуминий
	аз пускам странни птици над града —
	стихове, предрешени като птици,
	телетайпни гълъби,
	същества от болтове и зъбци,
	създадени от клавишите
	на пишещата ми машина,
	чудеса на техниката,
	които политат над градските кули.

	Идва нов работен ден.
	Отново в сивото утро
	пет милиона будилника
	приветствуват в хор слънцето,


	а Централният съединител на поточния индикатор
	завърта Главния лост.
	В същия миг фотоелектрическият измервач
	върху Дистанционното контролно табло ме
	намира,
	грабва,

	понася,
	сортира,
	измерва,
	стисва,
	блъска,
	обработва,
	наляга,
	разлага,
	смила,
	душесмачква,
	за да мога да се влея в изтичащата
	сива, безразлична,
	тинеста,
	първична човешка маса,
	която захранва
	огромната фабрика за преработка на души
	и смазва исполинските й колела.

	И дълбоко долу,
	в тъмнината на дъното,
	на моето подземие,
	на собственото ми ложе,
	аз съм сдъвкана, изплюта и мигом изстреляна
	на разстояние от няколко светлинни години.
	Летя над чудовищни куполи,
	похлупили всичките пари на земята,
	край часовници, отмерващи времето с бесен ритъм,
	докато внезапно се озовавам там —
	владетел, наследник и роб,
	прикован като кол
	на висящ сред пространството
	стол.
P$
