P>
	В гората зърна ли прегънати брези
	край другите изправени дървета,
	обичам да си мисля — някое момче ги е люляло.
	Но от люлеене те не остават тъй,
	а от виелиците. Можеш да ги видиш,
	покрити с лед, през утрините зимни
	подир суграшицата. Те се чукат
	една във друга, стават многоцветни
	и пукат, и събарят своя гланц.
	След туй от слънчевата топлина с кристали
	поръсват снежната кора отдолу —
	такива купища накълцано стъкло,
	че мислиш — небосводът се е счупил.
	До папратта ги свежда тежестта им,
	те няма да се счупят,
	но няма да се изправят вече.
	И след години можеш да ги видиш
	все тъй прегънати, листата виснали —
	като момичета, които лазят
	със спуснати коси — да ги сушат.

	Но друго щях да кажа аз, когато
	се вмъкна истинското обяснение
	за снежните виелици — че предпочел бих
	едно момче да е прегъвало брезите,
	момче, излязло кравите да прибере,
	израснало далече от града,
	и не успяло бейзбол да научи,
	само измислило една-единствена игра,
	и зиме, лете нея все играе.
	То е превивало дърветата в гората,
	додето силата на всяко е сломило,
	и не остава, не остава ни едно
	да му се противи. То е научило,
	което трябва — че не бива изведнъж
	брезите към земята да навежда,
	то пази чак догоре равновесие,
	катери се грижливо със усилието,
	с което се налива вино в чаша —
	до тънката черта, дори над нея.
	Тогава скача със крака напред
	и рита въздуха, докато стигне долу.

	Тъй някога и аз брези прегъвах,
	и днес мечтая пак да ги прегъвам.
	Когато ме гнетят съображения,
	когато целият живот прилича
	на лес непроходим и по лицето
	ми лазят паяжини и сълзят очите
	от ударите на коварни клончета,
	бих искал да се вдигна от земята
	и да се върна, и отново да се вдигна.
	Съдбата да не ме разбира криво,
	да не ме носи в своята оскъдност
	без път обратен. Истинското място
	за обич е земята. Друго няма.
	Как искам да се качвам по брези,
	по белите стъбла все към небето
	и те да не издържат мойта тежест,
	и връх да свиват, долу да ме връщат.
	На този свят аз знам неща, по-лоши,
	отколкото брезите да прегъваш.
P$
