P>
#	I
	Строшената опора на крилото се врязва в кървавото рамо,
	крилото се влече като сразено знаме,
	небето вече няма да потрябва, остават малко дни
	на глад и болка: вълкът и котката
	не ще скъсят очакването на смъртта: за тях играта няма риск.
	Ястребът стои под дъбовия храст и чака
	несигурните стъпки на спасението; а през нощта си спомня свободата.
	Сънува, че лети, и среща утринта измамен.
	За силни като него болката е по-мъчителна.
	Настъпи ли денят, от разстояние го дебнат кучета,
	но друг освен смъртта не ще смири главата му,
	настръхнала за бой, и страшните очи.
	Понякога и дивият библейски бог е милостив към тези,
	които търсят милост, но не и към надменните.
	Нали го помните, набожни хорица, не сте забравили?
	Жесток и гневен, ястребът го помни.


#	II
	По-скоро бих убил човек, но не и ястреб.
	Страдание и немощ, това му бе останало:
	костта, непоправимо смазана, крилото в ноктите заплетено.
	Шест седмици го хранихме и после го оставихме на воля.
	Той отлетя зад хълма и привечер отново се завърна.
	Дошъл бе да умре.
	Но не като нещастен просяк, в очите му гореше старата
	непоклатима гордост. Застрелях го на залез.
	Тялото, което рухна, бе пухкаво, със меки женствени пера.
	Но другото, което с бесен порив се въззе, изпълни с ужас
	притихналите чапли,
	преди да се загуби, отърсено от всичко земно.
P$
