	[* Погрешно набрано „молец“ вместо „мамонт“ (Бел. на автора). На английски „moth“ и „mamoth“ (Бел. на преводача).]

P>
					Тук и там горе
	процепите между сградите са пълни
	с разбита лунна светлина.
	Цялата сянка на Човека не е по-голяма от неговата шапка.
	Тя лежи пред краката му като кръг,
	в който може да застане кукла,
	а Човекът прилича на обърната топлийка
	с връх, устремен към магнита на луната.
	Той не вижда луната; гледа само огромните й владения
	и усеща върху дланите си странната й светлина —
	нито топла, ни студена, с температура,
	неуловима за термометрите.

					Когато Човекът-молец
	излиза — рядко и все пак редовно — на повърхността,
	луната му изглежда съвсем друга. Той се появява
	из отвора под някой тротоар
	и започва да измерва лицата на сградите.
	Той мисли, че луната е малка дупчица на върха на небето,
	която доказва, че небето е съвсем ненадеждна закрила.
	Той трепери, но иска да проникне колкото може по-нагоре.

					Изкачва се страхливо
	по фасадите, сянката му се влачи след него като черно
	фотографско платно,
	а той си мисли, че този път ще успее да провре глава
	през далечното кръгло отверстие,
	че ще успее да се измъкне по черните спирали като през тръба
	и да излезе на светло.
	(Човекът, който стои под него, няма такива илюзии.)
	А Човекът-молец трябва да извърши това, от което
	най-много се бои,
	макар че, то се знае, не сполучва и пада уплашен,
	но невредим.

					После се връща
	в бледните циментови коридори на подземната железница,
	които нарича свой дом.
	Той полита, пърха, но не успява да се качи
	в бездушните влакове веднага,
	както би искал. Вратите се затварят стремително.
	Човекът-молец сяда с лице в обратната посока
	и влакът потегля изведнъж, със шеметна бързина,
	без да сменя скорости, без да набира сила.
	Той не може да определи с каква бързина се движи назад.

					Всяка нощ той пътува
	през изкуствените тунели и сънува сънища, които се повтарят.
	Както траверсите се редуват под влака, тъй и те се редуват
	в пламналия му мозък. Не смее да гледа през прозореца,
	защото третата релса*, неспирния поток отрова,
	[* _Третата релса_ — в нюйоркската подземна железница има трета релса, по която тече ток с високо напрежение, докосването й е самоубийство.]
	минава край него.
	Той смята това за болест, към която има вродена склонност.
	Затова държи ръце в джобовете си, както другите —
	в ръкавици.

				Ако го уловите,
	осветете с фенерче окото му. То е само една черна зеница,
	една цяла черна нощ, чийто космат хоризонт ще се стесни,
	когато срещне погледа ви, и ще закрие окото.
	Тогава от клепачите ще се отрони една сълза,
	неговото едничко достояние, както жилото — за пчелата.
	Той тайно ще я вземе в дланта си и ако не забележите,
	ще я глътне.
	Но ако видите, той ще ви я поднесе —
	тъй хладна, сякаш идва от подземен извор, и тъй чиста, че
	може да се изпие.
P$
