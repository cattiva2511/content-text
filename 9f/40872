D>
	На човека, който ни научи, че все още може да вярваме в герои, Ян Флеминг
D$


>	Бележка на автора

	Това е художествено произведение, но с малки изключения споменатите тук организации съществуват реално. Светът на разузнаването, контраразузнаването и шпионажа си служи с акроними и стенография. Тъй като азбучният бульон от агенции за сигурност може да е малко стряскащ, реших, че речникът може да помогне. Намира се в края на книгата.
@	Дж. Дивър


>

E>
	Необходима е нова организация, която да координира, вдъхновява и подпомага населението на потиснатите страни… Нуждаем се от абсолютна секретност, известна доза фанатичен ентусиазъм, желание за работа с хора от различни националности и пълна политическа надеждност. Според мен организацията трябва да бъде напълно независима от механизмите на Министерството на отбраната.
@	Хю Далтън, министър на финансите, описвайки сформирането на Британското управление „Специални операции“, включващо шпионаж и саботаж, в началото на Втората световна война
E$


>	Неделя
>	Червеният Дунав

>>	Първа глава

	Сложил ръка на ръчката за тягата, машинистът на сръбския дизелов локомотив почувства тръпката, която винаги изпитваше по този участък от железопътната линия, докато се отправяше на север от Белград и наближаваше Нови Сад.
	Това беше маршрутът на прочутия „Арлберг Ориент Експрес“, който от трийсетте до шейсетте години на миналия век тръгваше от Гърция, минаваше през Белград и се насочваше на север. Разбира се, машинистът не караше лъскав парен локомотив „Пасифик 231“, теглещ елегантни вагони, облицовани в махагон и месинг, апартаменти и спални, където пътниците пътуваха в лукс и трепетно очакване, а очукана американска таратайка, която дърпаше низ от повече или по-малко надеждни клатушкащи се товарни вагони, натъпкани догоре с обичайните неща.
	Човекът обаче пак усещаше вълнението на историята във всяка гледка, която пътуването предлагаше, особено когато наближиха реката, _неговата_ река.
	И въпреки всичко, той беше неспокоен.
	Сред вагоните, пътуващи за Будапеща, пълни с въглища, метални отпадъци, потребителски стоки и дървен материал, имаше един, който много го тревожеше. Беше натоварен с цилиндри, съдържащи метилов изоцианид, предназначен за производство на гума в Унгария.
	Машинистът, закръглен плешив мъж с оръфана фуражка и работна униформа на петна, беше получил подробни инструкции за смъртоносното химично съединение от началника си и от някакъв кретен от сръбското Министерство за надзор на сигурността и безопасен транспорт. Преди няколко години веществото убило осем хиляди души в Бопал, Индия, само за броени дни, след като изтекло от местен производствен завод. Машинистът разбираше опасността, която представляваше товарът, но тъй като беше ветеран железничар и член на профсъюза, попита:
	— Какво по-точно означава това за пътуването до Будапеща?
	Шефът и бюрократът си размениха погледи, подобаващи на служебното им положение, и след кратко мълчание отвърнаха:
	— Бъди внимателен.
	Светлините на Нови Сад, втория по големина град в Сърбия, започнаха да проблясват в далечината и отпред в настъпващата вечер като бледа ивица се появи Дунав. Реката беше възпята в историята и музиката. В действителност беше кафява, спокойна и осеяна с шлепове и танкери. Нямаше осветени със свещи плавателни съдове, пълни с влюбени и с виенски оркестри, но въпреки това Дунав си оставаше икона на балканската гордост и машинистът изпъчи гърди, докато превеждаше влака по маршрута преди моста.
	Неговата река…
	Той надзърна през изцапаното с петна предно стъкло и огледа линията отпред на светлината на фара на дизеловия двигател „Дженерал Електрик“. Нямаше за какво да се притеснява.
	Клапанът за тягата имаше осем степени. Първата беше най-ниската. В момента беше на пета и машинистът намали на трета, за да забави движението на влака, докато навлизаше в поредица завои. Моторът с четири хиляди конски сили забръмча по-тихо.
	Вагоните се заизнизваха по правата отсечка към моста и машинистът увеличи тягата на пета и после на шеста степен. Локомотивът запулсира по-шумно и бързо и отзад се чу силно дрънчене и тракане. Машинистът знаеше, че звукът се разнася от болтовите съединения между вагоните, които протестират срещу промяната на скоростта, минорна какофония, която беше чувал хиляди пъти по време на работа. Въображението му обаче настоя, че шумът идва от металните контейнери със смъртоносното химично съединение в третия вагон. Те се блъскаха един в друг с риск да избълват отровата си.
	Глупости — помисли си той и се съсредоточи върху поддържането на равномерна скорост. И после, без някаква особена причина, освен че се бе почувствал по-добре, машинистът дръпна сигналната свирка.


>>	Втора глава

	Мъж със сериозно лице и поведение на ловец, легнал в тъмните треви на върха на хълма, чу вопъла на свирката в далечината, на няколко километра оттам. Погледна и видя, че звукът идва от влак, който се приближава от юг. Щеше да пристигне след десет-петнайсет минути. Човекът се запита как този факт може да повлияе на рискованата операция, която се готвеше да изпълни.
	Той се премести леко и огледа дизеловия локомотив и дългия низ от вагони с монокъла си за нощно виждане.
	Джеймс Бонд прецени, че влакът няма да бъде от значение за него и плановете му, отново насочи монокъла към ресторанта и хотела в балнеологичния курортен център с минерални извори и се втренчи в мишената си през прозореца. Старата сграда беше голяма, измазана с жълта мазилка и с кафяви рамки на прозорците. Очевидно беше любима на местните жители, съдейки по броя на колите „Застава“ и „Фиат“ на паркинга.
	Часът беше двайсет и четирийсет минути и неделната вечер беше ясна. Близо до Нови Сад Панонската низина се издигаше в пейзаж, който сърбите наричаха „планински“, въпреки че според Бонд определението беше избрано, за да привлича туристи. За ентусиазиран скиор като него възвишенията бяха обикновени хълмове. Майският въздух беше сух и хладен и наоколо цареше тишина като в параклис на погребална агенция. Краката му бяха обути в износени кожени ботуши, направени за преследване и стабилна опора по време на схватка.
	Бонд се премести отново. Той беше на трийсет и няколко години, висок метър и осемдесет и тежеше седемдесет и седем килограма. Черната му коса беше сресана на една страна и над едното му око падаше кичур с формата на запетая. На дясната му буза имаше белег, дълъг осем сантиметра.
	Тази вечер се беше погрижил за облеклото си. Носеше тъмнозелено яке и водонепромокаеми панталони от американската компания „5:11“, най-добрите тактически дрехи на пазара.
	Нощта се спускаше и светлините в стария град Нови Сад на север се увеличаваха. Колкото и оживен и очарователен да беше, Бонд знаеше, че градът има мрачно минало. След като през 1942 година унгарците бяха избили хиляди граждани и изхвърлили труповете им в леденостудения Дунав, Нови Сад беше станал център на партизанска съпротива. Тази вечер той беше там, за да предотврати друга трагедия, различна по характер, но еднаква или дори по-голяма по мащаби.
	Предишния ден, събота, в британската разузнавателна общност се беше разпространило предупреждение. В щабквартирата на Британската правителствена комуникационна служба (БПКС) в Челтнам бяха разшифровали електронен шепот за атака в края на седмицата:
C>
	Среща в кабинета на ной. Потвърждение за инцидент в петък вечерта, на двайсети. Хиляди жертви в началото. Британските интереси неблагоприятно засегнати. Трансферът на финанси, както обсъдихме.
C$
	Не след дълго правителствените подслушвани засякоха и част от второ текстово съобщение, изпратено от същия телефон и в същия кодиращ алгоритъм, но до друг номер:
C>
	Среща в неделя в ресторант „Рощил“* край Нови Сад в 20:00. Висок съм метър и осемдесет и имам ирландски акцент.
	[* Роштиль (срб.) — барбекю. — Б.ред.]
C$
	И после Ирландеца, който любезно, макар и неволно, бе предоставил прякора си, беше унищожил телефона или извадил батерията, както бяха сторили и другите получатели на съобщенията.
	През нощта в Лондон се срещнаха Обединената комисия по разузнаването и членовете на КОБРА, комисията за управление на кризи, за да преценят риска от Инцидент 20, наречен така заради датата в петък.
	Нямаше солидна информация за произхода и естеството на заплахата, но в МИ6 бяха на мнение, че тя произлиза от племенните райони в Афганистан, където „Ал Кайда“ и филиалите й бяха започнали да наемат западни оперативни агенти в европейски страни. Шестима агенти в Кабул здраво се заловиха да научат повече. Трябваше да проучат и сръбската връзка. И така, в десет часа снощи тънките дълги пипала на тези събития се бяха протегнали и хванали Джеймс Бонд, който седеше в луксозен ресторант близо до Чаринг Крос Роуд с красива жена, чието подробно описание на живота й като неоценен художник вече бе станало отегчително. Съобщението на мобилния телефон на Бонд гласеше: „НТ. Обади се на координатора“.
	Сигналът „Нощна тревога“ изискваше незабавен отговор в колкото и часа да бъдеше получен. Обаждането до главния координатор за щастие беше прекъснало срещата и скоро Бонд пътуваше за Сърбия по заповед от Второ ниво на проекта, която го упълномощаваше да идентифицира Ирландеца, да постави проследяващи устройства и други уреди за наблюдение и да го следи. Ако това се окажеше невъзможно, заповедта възлагаше на Бонд задачата да залови Ирландеца и да го върне обратно в Англия или за разпит в някой черен обект в Европа.
	И Бонд лежеше сред белите нарциси и внимаваше да отбягва листата на това красиво, но отровно пролетно цвете. Вгледа се през прозореца на ресторант „Рощил“, от другата страна на който седеше Ирландеца. На масата пред него имаше чиния с недокосната храна. Той разговаряше с партньора си, който все още не беше идентифициран, но имаше славянски черти. Може би защото беше нервен, местната свръзка бе паркирал на друго място и беше вървял до ресторанта, затова Бонд не знаеше номера на колата му.
	За разлика от него Ирландеца не беше толкова плах. Евтиният му мерцедес бе пристигнал преди четирийсет минути. Регистрационните табели разкриха, че колата е наета днес и платена в брой от човек с фалшиво име и фалшиви британска шофьорска книжка и паспорт. Мъжът беше на годините на Бонд, вероятно малко по-възрастен, висок метър осемдесет и пет и слаб. Той влезе в ресторанта тромаво, като стъпваше на външната страна на петите си. Над високо му чело падаше рус бретон и скулите му се извиваха под остър ъгъл към четвъртита брадичка.
	Бонд беше доволен, че този човек е мишената му. Два часа по-рано той отиде в ресторанта да пие кафе и постави подслушвателно устройство на предната врата. Мъжът дойде в уречения час и заговори на главния сервитьор на английски — бавно и високо, както често правят чужденците, когато се обръщат към местни жители. За Бонд, който подслушваше чрез специално приложение в телефона си от разстояние трийсет метра, акцентът беше ълстърски, най-вероятно от Белфаст или околността. За жалост срещата между Ирландеца и местната свръзка се провеждаше извън обхвата на „бръмбара“.
	Бонд внимателно огледа противника и запомни всеки детайл. _Дребните улики те спасяват, а дребните грешки те убиват_, имаха навика да му напомнят инструкторите от Форт Монктън. Той забеляза, че Ирландеца има пестеливи движения и не прави излишни жестове. Партньорът му нарисува чертеж и Ирландеца го приближи до себе си с гумичката на молив, за да не остави отпечатъци. Седеше с гръб към прозореца и пред партньора си и Бонд не можеше да разбере какво говорят, четейки по устните им. Ирландеца се обърна бързо веднъж и погледна навън, сякаш воден от шесто чувство. Светлите му очи бяха безизразни. След известно време той се съсредоточи върху яденето си, което очевидно не го интересуваше.
	Срещата, изглежда, приключваше. Бонд слезе от хълма и си проправи път между растящите на разстояние един от друг смърчове, борове и анемични храсти с кичести бели цветчета, каквито имаше навсякъде. Той мина покрай избелялата табела на сръбски, френски и английски, която го беше разсмяла на идване:
C>
#	Минерални бани и ресторант „Рощил“
	Намират се в оторизиран терапевтичен район и се препоръчват на всички за възстановяване след операции. Особено помагат за остри и хронични заболявания на дихателните органи и анемия. Бар с разнообразни напитки.
C$
	Бонд се обърна към временния пост зад порутена градинарска барака, която миришеше на моторно масло, бензин и урина, близо до алеята към ресторанта. Двамата му „другари“ чакаха там.
	Джеймс Бонд предпочиташе да действа сам, но планът, който беше измислил, изискваше двама местни агенти. Те работеха за БИА, сръбската Служба за национална сигурност — благовидно наименование за шпионска организация. Мъжете бяха под прикритие, преоблечени в униформите на полицията от Нови Сад, и носеха значки на Министерството на вътрешните работи.
	Лицата им бяха овални, а главите кръгли. Не се усмихваха. Косата им беше късо подстригана под морскосините фуражки. Вълнените униформи бяха в същия цвят. Единият беше четирийсетгодишен, а другият на двайсет и пет. Въпреки ролите си на местни полицаи, те бяха дошли подготвени за престрелка. Носеха тежки пистолети „Берета“ и купища боеприпаси. На задната седалка на взетата назаем полицейска кола, „Фолксваген Джета“, имаше два автомата „Калашников“ в тъмнозелен камуфлажен цвят, картечни пистолети „Узи“ и брезентова чанта, пълна с осколочни ръчни гранати — сериозни, швейцарски HG85.
	Бонд се обърна към по-възрастния агент, но преди да заговори, чу силно шумолене зад гърба си. Ръката му веднага се стрелна към неговия „Валтер PPS“. Той се завъртя и видя по-младия сърбин, който мачкаше пакет цигари върху дланта си — ритуал, който Бонд, бивш пушач, винаги бе смятал за абсурдно смущаващ и излишен.
	Къде му беше умът на този човек?
	— Тихо — студено прошепна той. — И махни тези неща. Няма да пушиш.
	В черните очи на сърбина боязливо проблесна озадаченост.
	— Брат ми непрекъснато пуши, докато е на операция. В Сърбия това изглежда по-нормално, отколкото да не пушиш.
	На идване младият мъж беше дърдорил надълго и нашироко за брат си, старши агент в прословутия ЕСО, Екип за специални операции, сръбските спецчасти със статут на подразделение на държавните тайни служби, макар Бонд да знаеше, че всъщност това е паравоенна групировка за черни операции. Младият агент се изпусна, вероятно нарочно, защото гордо заяви, че брат му се е бил с „Тигрите“ на Аркан, безмилостна банда, извършила някои от най-чудовищните зверства в Хърватия, Босна и Косово.
	— Може би по улиците в Белград цигарата няма да бъде забелязана, но това е тактическа операция. Разкарай ги — заповяда Бонд.
	Сърбинът бавно се подчини и сякаш се накани да каже нещо на партньора си, но после размисли. Вероятно се сети, че Бонд има работни знания по сърбохърватски.
	Бонд отново погледна към ресторанта и видя, че Ирландеца оставя динари върху метален поднос. Естествено, не използваше кредитна карта, която можеше да се проследи. Съучастникът му обличаше якето си.
	— Добре. Време е.
	Бонд повтори плана. Щяха да проследят с полицейската кола мерцедеса на Ирландеца, докато се отдалечеше на километър и половина от ресторанта. Сръбските агенти щяха да спрат колата и да му кажат, че отговаря на описанието на превозно средство, което е използвано за престъпление, свързано с наркотици в Нови Сад. Щяха учтиво да помолят Ирландеца да слезе и да му сложат белезници. Мобилният телефон, портфейлът и документите му щяха да бъдат сложени в багажника на мерцедеса и той щеше да бъде отведен настрана и накаран да се обърне с гръб към автомобила.
	В това време Бонд щеше да се вмъкне в мерцедеса от задната седалка на патрулната кола, да преснима документите, да запише каквото може от телефона, да прегледа преносимите компютри и багажа и да постави проследяващи устройства.
	Дотогава Ирландеца щеше да е загрял, че това е изнудване, да е предложил подходящ подкуп и после да бъде освободен да върви по пътя си.
	Ако местният партньор тръгнеше с него, те щяха да изпълнят по същество същия план, само че с двамата.
	— Деветдесет процента съм сигурен, че Ирландеца ще ви повярва — добави Бонд. — Но ако не стане така и ви нападне, запомнете, че той не трябва да бъде убит при никакви обстоятелства. Нужен ми е жив. Целете се в ръката, с която си служи, близо до лакътя, не в рамото.
	Въпреки онова, което показват във филмите, раната в рамото обикновено е фатална като тази в корема или гърдите.
	Ирландеца излезе навън, като стъпваше накриво. Спря и огледа района. Сигурно преценяваше дали нещо се е променило. Бяха ли пристигнали нови коли, откакто беше влязъл в ресторанта? Имаше ли нещо важно около тях? Той очевидно реши, че няма заплаха, и двамата с партньора му се качиха в мерцедеса.
	— Двамата са — отбеляза Бонд. — Същият план.
	Ирландеца включи двигателя и запали фаровете.
	Бонд сложи ръка на валтера си, уютно прибран в плоския кожен кобур „Д. М. Булард“, седна на задната седалка на полицейската кола и забеляза празна алуминиева кутия на пода. Някой от другарите му се беше насладил на „Йеленско пиво“, докато Бонд извършваше наблюдението. Нехайството го притесняваше много повече от неподчинението. Ирландеца можеше да заподозре нещо, когато го спреше ченге, чийто дъх мирише на бира. Егото и алчността можеше да помогнат, но некомпетентността беше безполезна и непростима опасност.
	Сърбите се настаниха отпред. Моторът забръмча. Бонд почука по слушалката на своя късовълнов предавател, използван за тактически операции.
	— Втори канал — напомни им той.
	— Да, да — отегчено каза по-възрастният агент и двамата сложиха слушалките в ушите си.
	Бонд отново си зададе въпроса дали планът му беше правилен. Въпреки бързината, с която беше организирана операцията, той прекара часове, формулирайки тактиката, и смяташе, че е предвидил всеки възможен вариант.
	С изключение на един.
	Ирландеца не направи онова, което абсолютно задължително трябваше да се случи.
	Той не потегли по шосето.
	Мерцедесът зави от алеята за коли, излезе от паркинга и тръгна по моравата край ресторанта, от другата страна на висок жив плет, невидим за персонала и посетителите. Отправи се към буренясала нива на изток.
	— _Говно йедно!_ — кресна младият агент. — Какви ги върши?
	Тримата слязоха от патрулната, за да виждат по-добре. Възрастният сърбин извади пистолета си и понечи да хукне след мерцедеса, но Бонд му направи знак да спре.
	— Не! Почакай!
	— Той ще избяга. Знае за нас.
	Ирландеца обаче не караше така, сякаш го преследваха, а се движеше бавно. Мерцедесът се носеше напред като лодка по леко утринно вълнение. Освен това нямаше къде да избяга. Беше обграден от скалите, издигащи се над Дунав, насипа на железопътните релси и гората на ниската планина Фрушка Гора.
	Колата се приближи до релсите на стотина метра от мястото, където стояха Бонд и сръбските агенти. Намали, обърна и спря. Предният капак беше насочен към ресторанта. Беше близо до работната барака на железниците и стрелката, където от главната линия се отделяше втори релсов път. Двамата мъже слязоха и Ирландеца извади нещо от багажника.
	Целта на врага диктува реакцията ти. Бонд си припомни друга максима от лекциите в центъра за специално обучение във Форт Монктън в Госпърт. Трябва да разбереш какви са намеренията му.
	Но каква беше целта на Ирландеца?
	Бонд доближи монокъла до очите си, превключи на нощно виждане и нагласи фокуса. Партньорът на Ирландеца отвори табло, монтирано на семафора до стрелката, и започна да човърка частите вътре. Бонд забеляза, че вторият релсов път, който се отклоняваше надясно, беше ръждясал и неизползван и свършваше пред бариера на върха на хълма.
	Очевидно ставаше дума за саботаж. Ирландеца и партньорът му щяха да дерайлират влака, като го изместеха в глуха линия. Вагоните щяха да се прекатурят надолу по склона и да паднат в реката, която се вливаше в Дунав.
	Бонд насочи монокъла към дизеловия локомотив и вагоните зад него и съзря отговора. Първите два вагона съдържаха само метални отпадъци, но зад тях имаше покрита с платнище платформа, на която пишеше „Опасност!“ и беше нарисуван ромб за опасни материали, универсалният предупредителен знак, информиращ спасителите по време на евентуална авария за рисковете от товара. Тревожното беше, че този ромб имаше високи стойности за всичките три категории — здраве, нестабилност и запалимост. Най-отдолу означаваше, че веществото реагира опасно с вода. Вагонът пренасяше нещо от най-смъртоносната категория, с изключение на ядрени материали.
	Влакът беше на четиристотин метра от стрелката и набираше скорост, за да премине възвишението към моста.
	_Целта на врага диктува реакцията ти…_
	Бонд нямаше представа каква е връзката между саботажа и Инцидент 20, ако изобщо имаше такава, но непосредствената цел на противника беше ясна. Както и реакцията, която той инстинктивно формулира.
	— Ако се опитат да тръгнат, препречете пътя им и аз ще ги поема. И без смъртоносна сила — нареди Бонд на помощниците си.
	Той скочи зад волана на джетата и насочи колата към нивите, откъдето беше наблюдавал ресторанта. Освободи съединителя и настъпи педала на газта. Лекият автомобил се стрелна напред. Двигателят и скоростната кутия изстенаха от грубото отношение, докато колата мачкаше ниските шубраци, нарцисите и малиновите храсти, които растяха навсякъде в Сърбия. Разбягаха се кучета и проблеснаха светлините на околните селца. Жителите в градините си гневно размахаха ръце в знак на протест.
	Бонд не им обърна внимание и се съсредоточи да поддържа скоростта, докато караше към целта си, воден само от слабото осветление — непълната луна на небето и фара на обречения влак, много по-ярък и кръгъл от небесната лампа.


>>	Трета глава

	Неизбежната смърт му тежеше.
	Ниъл Дън клечеше сред бурените на десетина метра от железопътната стрелка. Той присви очи, втренчи се в помръкващата светлина на ранната вечер в кабинката на машиниста в приближаващия се товарен влак на сръбските железници и си помисли: _Трагедия._
	Смъртта обикновено беше разхищение, а Дън мразеше разхищенията. За него това граничеше с грях. Дизелови локомотиви, хидравлични помпи, подвижни мостове, електрически мотори, компютри, монтажни линии — всички машини бяха предназначени да изпълняват задачите си с възможно минимална загуба.
	Смъртта беше прахосване на продуктивност.
	Но тази вечер нямаше начин да я избегне.
	Той погледна на юг, към отблясъците бяла светлина от фара на влака върху релсите, и после се озърна наоколо. Мерцедесът беше паркиран под правилен ъгъл и не се виждаше от влака. Това беше поредното прецизно изчисление, което Дън бе включил в плановете си за вечерта. Той си спомни гласа на шефа си.
	_Това е Ниъл. Гениален е. Той е моят проектант._
	Дън забеляза сянката на главата на машиниста в кабината на дизеловия локомотив. Смърт… Той прогони мисълта.
	Влакът вече беше на около петстотин метра.
	Алдо Карич се приближи до него.
	— Скоростта? — обърна се Дън към сърбина на средна възраст. Добра ли е? Струва ми се бавна.
	— Не, добра е — отвърна сърбинът на развален английски. Сега я увеличава. Виж. Добра е.
	Грамадният като мечок Карич всмукна въздух през зъбите си. Беше нервен по време на вечерята. Призна, че не е, защото може да го арестуват или уволнят, а защото ще му бъде трудно да запази в тайна десетте хиляди евро, включително от съпругата и двете си деца.
	Дън отново погледна влака и пресметна скоростта, масата и наклона. Да, всичко беше точно. На този етап дори ако някой се опиташе да спре влака или диспечерът в Белград случайно забележеше, че нещо не е наред, обадеше се на машиниста и му заповядаше да удари спирачки, щеше да бъде физически невъзможно влакът да спре, преди да тръгне по релсите, сега преместени, за да го измамят.
	Дън си напомни, че понякога смъртта е необходима.
	Влакът беше на триста метра.
	Всичко щеше да свърши за деветдесет секунди. И после…
	Но какво беше това? Дън изведнъж съзря движение в близката нива. Неясен силует препускаше по неравната земя. Беше се насочил право към железопътната линия.
	— Виждаш ли това? — попита той.
	Карич ахна.
	— Да, виждам. Кола. Какво става?
	На бледата лунна светлина Дън видя малкия светъл автомобил, който препускаше по хълмчетата и заобикаляше дървета и части от огради. Как можеше шофьорът да кара толкова бързо по такъв терен? Изглеждаше невъзможно.
	Вероятно тийнейджъри щурееха в някоя от глупавите си игри. Докато гледаше лудешкото препускане, Дън изчисли скоростта и ъглите. Ако не намалеше, колата щеше да прекоси линията секунди преди да мине влакът, но трябваше да ги прескочи, защото там нямаше прелез. Ако се заклещеше на релсите, локомотивът щеше да я смачка като зеленчукова консерва. Ала това нямаше да повлияе на мисията на Дън. Малкият автомобил щеше да бъде запратен встрани и влакът щеше да продължи смъртоносния си ход.
	Почакай… Какво е това? Дън осъзна, че колата е полицейска. Но защо не бяха включени фаровете или сирената? Сигурно беше открадната. Самоубийство?
	Шофьорът обаче нямаше намерение да спира на релсите, нито да преминава от другата страна. Колата полетя във въздуха от върха на хълма, стовари се на земята, плъзна се и спря на петдесетина метра пред влака. Шофьорът изскочи навън. Мъж. В черни дрехи. Дън не го виждаше ясно, но човекът не приличаше на полицай. Не се опита и да спре машиниста. Хукна по средата на железопътната линия и спокойно приклекна пред локомотива, който се носеше към него с осемдесет-деветдесет километра в час.
	Обезумелият вой на свирката на влака изпълни нощта и от блокираните колела се разхвърчаха оранжеви искри.
	Когато влакът се приближи на няколко метра от него, мъжът се хвърли встрани от релсите и изчезна в канавката.
	— Какво става? — промълви Карич.
	И в следващия миг от релсите пред дизеловия локомотив избухна бял пламък, а миг по-късно Дън чу пукот, който позна — експлозия на малко импровизирано експлозивно устройство или граната. След няколко секунди последва още един подобен взрив.
	Шофьорът на полицейската кола, изглежда, имаше свой план.
	Замисъл, който прецака намеренията на Дън.
	Не, мъжът не беше полицай, нито самоубиец. Той сигурно беше детектив и имаше опит с експлозивите. Първата експлозия взриви клиновете, които прикрепваха релсата към траверсите, а втората леко отмести встрани необезопасената линия, така че предните леви колела на локомотива да се приплъзнат.
	Карич измърмори нещо на сръбски. Дън не му обърна внимание. Гледаше как дискът на фара на локомотива примигва. И след това, с грохот и страховито стържене, локомотивът и грамадните вагони, които теглеше, излязоха от релсите и вдигайки облаци прах, откъртиха камъни от релсовия път и тръгнаха по земята.


>>	Четвърта глава

	Джеймс Бонд лежеше в канавката и наблюдаваше как локомотивът и вагоните продължават да се движат. Намалиха скоростта, когато заораха в меката земя, изкъртиха релсите и разпръснаха пясък, пръст и камъни навсякъде. Той най-после стана и прецени положението. Разполагал беше само с няколко минути, за да реши как да избегне катастрофата, която щеше да изхвърли смъртоносното вещество в Дунав. След като бе ударил спирачки, Бонд беше грабнал две от гранатите, които сърбите бяха донесли, и после бе скочил на релсите да постави устройствата. Той потърка рамото си. Свистящ шрапнел беше разкъсал якето му и разрязал кожата.
	Както беше пресметнал, локомотивът и вагоните бяха останали изправени и не се прекатуриха в реката. Той беше режисирал свое дерайлиране там, където земята беше равна, за разлика от замисленото място на саботажа на Ирландеца. Накрая, съскайки, стенейки и скърцайки, влакът беше спрял недалеч от Ирландеца и партньора му, въпреки че Бонд не ги виждаше през прахоляка и пушека.
	Той заговори в предавателя.
	— Тук Водач 1. Там ли сте? — Мълчание. — Там ли сте? Отговорете.
	Разнесе се пращене и най-после глас:
	— Влакът дерайлира! — възкликна по-възрастният сърбин. — Видя ли? Къде си?
	— Слушайте внимателно.
	— Какво се е случило?
	— Нямаме много време. Мисля, че те ще се опитат да взривят или да стрелят по контейнерите с опасни материали. Това е единственият начин да разпръснат съдържанието им. Аз ще стрелям към тях и ще ги принудя да се качат в колата си. Изчакайте, докато мерцедесът отиде в калния район близо до ресторанта, и после стреляйте в гумите и дръжте хората в колата.
	— Може да ги хванем и сега!
	— Не. Не правете нищо, докато те са до ресторанта. В мерцедеса няма да имат отбранителна позиция и ще трябва да се предадат. Разбирате ли?
	Предавателят млъкна.
	По дяволите. Бонд тръгна в прахоляка към мястото, където третият вагон, онзи с опасния материал, чакаше да бъде разбит и отворен.

	* * *

	Ниъл Дън се опита да осмисли случилото се. Знаеше, че може би ще му се наложи да импровизира, но не му беше минавало през ума подобно нещо — превантивен удар на неизвестен враг.
	Той надникна предпазливо от наблюдателния си пост, храстите близо до локомотива, който димеше, тракаше и съскаше. Нападателят не се виждаше. Беше скрит от нощния мрак, праха и изпаренията. Може би беше премазан и умрял. Или избягал. Дън преметна на рамо раницата и тръгна да заобикаля дизеловия локомотив от далечната страна, където дерайлиралите вагони щяха да му осигурят прикритие от натрапника — ако още беше жив и там.
	Странното беше, че Дън се успокои от глождещото го безпокойство. Смъртта беше избегната. Той беше закоравял и готов на всичко за шефа си, разбира се, но намесата на другия човек уреди въпроса.
	Докато се приближаваше към локомотива, Дън не можа да не се възхити на огромната машина. Беше американски „Дженерал Електрик Даш 8-40B“, стар и очукан, каквито обикновено виждаш на Балканите, но класически красавец, с четири хиляди конски сили. Дън забеляза стоманените плоскости, колелата, отдушниците, подшипниците и клапаните, пружините, маркучите и тръбите… всичките красиви и елегантни в семплата си функционалност. Беше истинско облекчение, че…
	Стресна се от човек, който се влачеше, залитайки, към него и молеше за помощ. Машинистът. Дън изстреля два куршума в главата му.
	Беше голямо облекчение, че не бе принуден да причини смъртта на тази чудесна машина, както се бе опасявал. Той прокара пръсти по локомотива така, както баща гали косата на болно дете, което току-що е вдигнало висока температура. Дизеловият локомотив щеше да се върне на работа след няколко месеца.
	Ниъл Дън намести раницата по-високо на рамото си и се вмъкна между вагоните, за да се залови за работа.


>>	Пета глава

	Двата изстрела, които Джеймс Бонд чу, не бяха поразили вагона с опасните материали. Той наблюдаваше от трийсетина метра разстояние. Предположи, че жертвите са машинистът и вероятно помощникът му.
	И после видя Ирландеца в прахоляка. Държеше черен пистолет и стоеше между двата вагона, спрели под остър ъгъл точно зад локомотива и пълни с метални отпадъци. Носеше раница. Изглеждаше пълна и това означаваше, че ако възнамерява да взриви контейнерите с опасните материали, все още не е поставил експлозивите.
	Бонд насочи пистолета си и стреля два пъти в близост до Ирландеца, за да го накара да се върне в мерцедеса. Мъжът се сепна, наведе се и бързо изчезна.
	Бонд погледна железопътната линия откъм ресторанта, където беше паркиран мерцедесът, и стисна зъби. Сръбските агенти не бяха изпълнили заповедите му. Те бяха повалили партньора на Ирландеца на земята до бараката с инструменти и слагаха найлонови белезници на китките му. След това тръгнаха към влака.
	Некомпетентност…
	Бонд скочи, наведе се и хукна към тях.
	Сърбите сочеха релсите. Раницата беше на земята, сред високите растения до локомотива и закриваше някакъв човек. Агентите предпазливо се промъкваха към него.
	Раницата беше на Ирландеца… но мъжът зад нея не беше той, а вероятно трупът на машиниста.
	_Не_ прошепна Бонд по предавателя. _Това е номер! Там ли сте?_
	Но по-възрастният агент не слушаше. Той пристъпи напред и изкрещя:
	— Не мърдай!
	В същия миг Ирландеца се показа от прозореца на кабината на локомотива, изстреля откос с пистолета си и улучи сърбина в главата. Агентът се строполи на земята.
	Колегата му предположи, че стреля човекът зад раницата, и изпразни автоматичното си оръжие в трупа на машиниста.
	— Опасност! — извика Бонд, но вече беше късно.
	Ирландеца отново се подаде от кабината и простреля младия агент в дясната ръка, близо до лакътя. Сърбинът пусна пистолета си и падна по гръб.
	Докато скачаше от влака, Ирландеца изстреля пет-шест куршума към Бонд, който отвърна на огъня, като се целеше ниско в краката и глезените му, но не улучи. Ирландеца прибра пистолета си в кобура, нарами раницата и повлече младия агент към мерцедеса. Двамата се скриха от поглед.
	Бонд се втурна към джетата, метна се зад волана и потегли. Пет минути по-късно той прехвърли хълма и се приземи в нивата зад ресторант „Рощил“. Настана пълен хаос, когато посетителите и персоналът панически побягнаха. Мерцедесът беше изчезнал. Бонд погледна към дерайлиралия влак и видя, че Ирландеца беше убил не само по-възрастния агент, но и партньора си — сърбина, с когото беше вечерял. Беше го застрелял, докато мъжът е лежал по корем със завързани ръце.
	Бонд слезе от джетата и претърси трупа, но Ирландеца беше взел портфейла и другите неща от джобовете му. Бонд извади слънчевите си очила „Оукли“, избърса ги и допря палеца и показалеца на мъртвеца до стъклата. Отново се качи в колата и подкара след мерцедеса, движейки се със сто и десет километра в час, въпреки криволичещия път и дупките в настилката.
	След няколко минути той съзря нещо светло на цвят на отбивка отпред. Удари спирачки, като едва удържа автомобила да не занесе и да не се плъзне, и спря. Колата се обви в пушека от собствените си гуми. Намираше се само на няколко метра от младия агент. Бонд слезе и се наведе над сърбина, който трепереше и ридаеше. Раната в ръката му беше сериозна и бе загубил много кръв. Едната му обувка и нокътят на пръста липсваха. Ирландеца го беше изтезавал.
	Бонд отвори джобното си ножче, разряза ризата и превърза ръката му. След това намери пръчка, направи турникет и го сложи. Наведе се и избърса потта от лицето на мъжа.
	— Къде отиде?
	Агентът охкаше. Лицето му беше изкривено от болка. Говореше несвързано на сърбохърватски, но после осъзна кой е Бонд и рече:
	— Обади се на брат ми… Трябва да ме закараш в болницата. Ще ти кажа къде да отидеш.
	— Искам да знам къде отиде той.
	— Не му казах нищо. Той се опита, но не му казах за теб.
	Разбира се, младежът бе изпял всичко, което знаеше за операцията, но в момента проблемът беше друг.
	— Къде отиде? — за трети път попита Бонд.
	— Болницата… Закарай ме и ще ти кажа.
	— Кажи ми сега или ще умреш след пет минути — монотонно рече Бонд и разхлаби турникета на дясната му ръка, откъдето рукна кръв.
	Сърбинът примигна, за да прогони сълзите.
	— Добре! Копеле! Той попита как да стигне до Е-75, бързия път за магистрала 21. Ще го отведе в Унгария. Отива на север. Моля те!
	Бонд отново затегна турникета. Разбира се, знаеше, че Ирландеца не отива на север. Този човек беше жесток и умен тактик. Не се нуждаеше от указания. Бонд виждаше в него собствената си пристрастеност към изкуството на занаята. Още преди да пристигне в Сърбия, Ирландеца сигурно беше запаметил географията около Нови Сад и бе поел _на юг_ по магистрала 21, единствения главен път наблизо.
	Бонд претърси джобовете на младия агент, извади мобилния му телефон и набра 112, номера за спешни случаи. Щом отговори женски глас, той подпря телефона до устните на сърбина и хукна към джетата. Съсредоточи се да кара колкото е възможно по-бързо по неравната повърхност на пътя и се вглъби в хореографията да удря спирачки и да маневрира.
	Взе един завой бързо и колата занесе и пресече бялата линия. Насреща застрашително се появи голям камион с надпис на кирилица. Свърна и шофьорът гневно натисна клаксона. Бонд се върна в лентата си, разминавайки се на сантиметри с него, и продължи да преследва единствената улика, с която разполагаха за Ной и хилядите жертви в петък.
	След пет минути наближи магистрала 21 и намали. Отпред проблесна нещо оранжево. Към небето се издигна пушек на кълба и закри луната и звездите. Бонд скоро пристигна на местопроизшествието. Ирландеца не беше успял да вземе остър завой и бе потърсил спасение в нещо, което приличаше на широка затревена отбивка, но всъщност не беше това. Редица храсти замаскираха стръмен склон. Колата беше паднала и се бе преобърнала. Двигателят гореше.
	Бонд спря, угаси мотора и слезе. Извади валтера си и се затича надолу по хълма към мерцедеса, но не видя нищо. Приближи се и се закова на място. Ирландеца беше мъртъв. Предпазният му колан още беше закопчан. Беше обърнат с главата надолу и ръцете му висяха. На тавана на колата се уголемяваше локва кръв.
	Бонд присви очи от изпаренията и ритна стъклото на шофьора, за да измъкне тялото. Щеше да вземе мобилния телефон на Ирландеца и каквото намереше в джобовете му и после да разбие багажника и да прибере багажа и преносимите компютри.
	Той отново отвори джобното си ножче да среже предпазния колан. В далечината се чу настойчив вой на сирени, който се усилваше. Бонд погледна към пътя. Пожарните коли все още бяха на няколко километра, но скоро щяха да дойдат. _Продължавай!_ — помисли си той. Пламъците от двигателя ставаха все по-буйни. Пушекът беше зловонен.
	Бонд се залови да прерязва колана, но изведнъж му хрумна: _Пожарникари? Вече?_
	Нещо не се връзваше. Полицията, да, но не и пожарната. Той хвана окървавената коса на шофьора и обърна главата му.
	Не беше Ирландеца. Бонд погледна якето на мъжа. Буквите на кирилица бяха същите като на камиона, в който едва не се беше блъснал. Ирландеца беше принудил камиона да спре, бе прерязал гърлото на шофьора, беше го сложил в мерцедеса и бе бутнал колата по склона, а след това се беше обадил на пожарната, за да забави трафика и да попречи на Бонд да го проследи.
	Ирландеца несъмнено беше взел раницата и всичко останало от багажника. Но в колата, върху преобърнатия таван, близо до задната седалка, имаше няколко късчета хартия. Бонд ги пъхна в джобовете си, преди пламъците да го накарат да се дръпне. Той побягна към джетата и подкара по магистрала 21, далеч от приближаващите се проблясващи светлини.
	Извади мобилния си телефон, който приличаше на айфон, но беше малко по-голям и имаше специална оптика, аудиосистеми и друг хардуер. Съдържаше и множество телефони — един от тях можеше да се регистрира на официалната или неофициалната самоличност под прикритие на агента, друг имаше скрито устройство със стотици оперативни приложения и пакети за разкодиране. (Устройството беше разработено от отдел „Кю“ и някой умник в офиса веднага го беше кръстил айкюфон*.)
	[* IQ — коефициент за интелигентност (англ.). — Б.пр.]
	Бонд отвори приложението, което му осигуряваше приоритетна връзка с БПКС, центъра за проследяване. Свърза се със системата за разпознаване на гласа и издиктува описание на жълтия камион „Застава Еврозета“, който Ирландеца караше. Компютърът в Челтнам автоматично щеше да идентифицира местоположението на Бонд и да проектира маршрути към камиона, а после да насочи сателита да търси всяко превозно средство от този вид наблизо и да го проследи.
	Пет минути по-късно телефонът на Бонд забръмча. Отлично. Той погледна екрана.
	Ала съобщението не беше от подслушваните, а от Бил Танър, главния координатор на организацията на Бонд. Темата гласеше: БЪРЗО ПОТАПЯНЕ, което означаваше „спешен случай“.
	Бонд отмести очи от шосето и прочете съобщението:
C>
	Засечено от БПКС: Агентът от сръбските служби за сигурност, прикрепен към теб в операцията Инцидент 20, почина по пътя за болницата. Докладвал е, че ти си го изоставил. Сърбите имат приоритетна заповед за ареста ти. Евакуирай се незабавно.
C$


>	Понеделник
>	Вехтошаря

>>	Шеста глава

	След три и половина часа сън Джеймс Бонд се събуди в седем сутринта в апартамента си в Челси от електронния сигнал на будилника на мобилния си телефон. Очите му се фокусираха в белия таван на малката спалня. Той примигна два пъти и без да обръща внимание на болката в рамото, главата и коленете, стана от двойното легло, подтикван от желанието си да тръгне по следите на Ирландеца и Ной.
	Дрехите от мисията му в Нови Сад бяха на дървения под. Бонд сложи тактическото облекло в сак за тренировки, събра останалите дрехи и ги пусна в коша за пране, който имаше благодарение на Мей, безценната шотландска домашна помощница, която идваше три пъти седмично да подрежда домакинството му. Не можеше да позволи тя да събира мръсните му дрехи.
	Съблече се, влезе в банята, пусна колкото можеше да изтърпи гореща вода от душа и започна да търка тялото си с неароматизиран сапун. След това разхлади водата и стоя под смразяващата струя, докато вече не издържаше, излезе и се избърса. Огледа нараняванията си от предишната вечер — две големи морави синини на крака, няколко драскотини и раната на рамото от шрапнел от гранатата. Нищо сериозно.
	Избръсна се с тежък бръснач с двойно острие и дръжка от светъл рог на бизон. Използваше този изящен аксесоар не защото беше по-безвреден за околната среда от пластмасовите самобръсначки за еднократна употреба, с които си служеха повечето мъже, а защото бръснеше по-добре и изискваше умение да боравиш с него. Джеймс Бонд намираше утеха и в най-малките предизвикателства.
	В седем и петнайсет той беше издокаран в морскосин костюм „Канали“, бяла американска риза и бургундскочервена вратовръзка „Гренадин“, купена от „Търнбул & Асър“. Нахлузи черни обувки. Не носеше обувки с връзки, с изключение на бойните ботуши или когато занаятът изискваше да изпраща безмълвни съобщения на колега агент чрез предварително уговорени възли.
	Сложи на китката си своя стоманен „Ролекс Ойстър Перпетуал“, 34 милиметра в диаметър. Единствената сложност на часовника беше прозорчето с датата. Не му трябваше да знае фазите на луната, нито точния момент на прилива в Саутхамптън. И подозираше, че малцина се нуждаят от това.
	През повечето дни Бонд закусваше — това беше любимото му ядене за деня — в малък хотел близо до Понт Стрийт. Понякога си готвеше едно от няколкото неща, които можеше да приготви набързо в кухнята — три яйца, леко разбъркани с ирландско масло. Вдигащите пара яйца бяха придружени от бекон и хрупкава препечена филия пълнозърнест хляб с още ирландско масло и мармалад.
	Днес обаче заради неотложността на Инцидент 20 нямаше време за ядене. Бонд си направи чаша жестоко силно ямайско кафе „Блу Маунтин“ и го изпи от порцеланова чаша, докато слушаше Радио 4, за да научи дали дерайлирането на влака и последвалите убийства са влезли в международните новини. Не съобщиха нищо по въпроса.
	Портфейлът, парите и ключът на колата бяха в джоба му. Грабна найлоновата торбичка с нещата, които беше събрал в Сърбия, и заключената стоманена кутия с оръжието и боеприпасите си, която не можеше да пренесе легално в Обединеното кралство.
	Забърза надолу по стъпалата на апартамента си, който в миналото бе представлявал две просторни конюшни.
	Отключи вратата и влезе в гаража. Тясното пространство беше достатъчно за двете коли вътре плюс няколко резервни гуми и инструменти. Бонд се качи в по-новия от двата автомобила последен модел „Бентли Континентал GT“, със салон в отличителното за марката гранитносиво и мека черна кожа.
	Турбо двигателят W12 тихо забръмча. Бонд включи на първа скорост и излезе на улицата, оставяйки другата си кола, не толкова мощна и по-темпераментна, но също така елегантна „Ягуар тип Е“ от шейсетте години на миналия век, която принадлежеше на баща му.
	Подкара на север, маневрирайки в движението, наред с десетки хиляди други хора, които отиваха в офисите си, разпръснати из Лондон, в началото на поредната работна седмица, въпреки че в случая с Бонд този тривиален образ не отговаряше на истината.
	Абсолютно същото можеше да се каже и за работодателя му.
	Преди три години Джеймс Бонд седеше зад сиво бюро в богато украсена сива сграда на Министерството на отбраната в Уайтхол. Небето навън съвсем не беше сиво, а синьо като шотландско езеро в ясен летен ден. След като напусна Кралския военноморски резерв, той нямаше желание да се занимава със сметките на „Саачи и Саачи“, нито да преглежда търговския баланс на „Нат Уест“ и се обади на един бивш съотборник по фехтовка, който му предложи да се пробва във Военното разузнаване.
	След период на писане на анализи във Военното разузнаване, които можеше да бъдат определени като безцеремонни, но ценни, Бонд попита шефа си дали има шанс да се заеме с нещо по-вълнуващо.
	Скоро след разговора той получи загадъчно писмо, написано на ръка, а не имейл, което го канеше на обяд в Клуба на пътешественика на Пел Мел.
	Във въпросния ден въведоха Бонд в трапезарията и го сложиха да седне в ъгъла срещу едър мъж на шейсет и пет години, представен му като Адмирала. Човекът беше в сив костюм, който идеално подхождаше на очите му. Лицето му беше четвъртито, а главата увенчана с разпиляно съзвездие от белези от рождение, които се виждаха през оредялата, сресана назад, прошарена кестенява коса. Адмирала гледаше Бонд спокойно, без предизвикателност, презрение или прекалено анализиране. Бонд безпроблемно отвърна на погледа му. Човек, който беше убивал в битки и едва не беше убит, не се плашеше от погледа на никого. Той обаче осъзна, че няма абсолютно никаква представа какви мисли се въртят в съзнанието на Адмирала.
	Двамата не се ръкуваха.
	Дадоха им менюто. Бонд си поръча камбала с костите на пара с холандски сос, варени картофи и аспержи на грил. Адмирала избра бъбреци на грил и сетне попита:
	— Вино?
	— Да, моля.
	— Вие изберете.
	— Бих предложил бургундско. „Кот де Бон“? Или „Шабли“?
	— Може би „Алекс Гамбал Пулини“?
	— Идеално.
	Бутилката дойде минута по-късно. Сервитьорът елегантно показа етикета и наля малко в чашата на Бонд. Виното имаше цвета на светло масло, земно и превъзходно, с точната температура, не твърде охладено. Бонд отпи и чашите бяха напълнени до половината. Щом сервитьорът се отдалечи, по-възрастният мъж прегракнало заяви:
	— Вие сте ветеран като мен. Никой от нас не се интересува от салонни разговори. Поканих ви тук, за да обсъдим възможност за кариера.
	— И аз така предположих, сър.
	Бонд нямаше намерение да добавя последната дума, но беше невъзможно да не го направи.
	— Вероятно сте запознат с правилото в Клуба на пътешественика да не се носят делови документи. Опасявам се, че се налага да го нарушим. — Адмирала извади плик от вътрешния джоб на сакото си и го подаде на Бонд. — Това е нещо подобно на декларация по Закона за класифицираната информация.
	— Подписал съм…
	— Разбира се, че сте подписали, но за Военното разузнаване — гърлено отсече по-възрастният мъж. — Тази е по-хаплива. Прочетете я.
	Бонд прочете декларацията. Наистина беше по-хаплива, меко казано.
	— Ако не желаете да подпишете, ще довършим обяда си и ще обсъдим скорошните избори, лова на пъстърва на север или как проклетите Кивита* отново ни биха миналата седмица и ще се върнем в офисите си — повдигна едната си рунтава вежда Адмирала.
	[* Прякор на новозеландския отбор по футбол. — Б.ред.]
	Бонд се поколеба само за миг, после надраска името си и му върна декларацията. Адмирала веднага прибра документа, отпи малка глътка вино и попита:
	— Чували ли сте за Управление „Специални операции“?
	— Да.
	Разбира се. Бонд имаше няколко идола, но на едно от челните места в списъка му беше Уинстън Чърчил. На млади години, като репортер и войник в Куба и Судан, Чърчил бе започнал страхотно да уважава партизанските операции и по-късно, след избухването на Втората световна война, той и министърът на финансите Хю Далтън бяха създали УСО, за да въоръжат партизани зад германските фронтови линии и да спускат с парашути британски шпиони и саботьори. Наричано още „Тайната армия на Чърчил“, УСО бе причинило неизмерими щети на нацистите.
	— Добро управление — отбеляза Адмирала и после изръмжа: — Разформироваха го след войната. Заради някакви глупости между агенциите, организационни затруднения и вътрешни борби между МИ6 и Уайтхол.
	Той отпи от уханното вино и разговорът намали темпото си, докато двамата се хранеха. Ястието беше превъзходно и Бонд изказа възхищението си. Адмирала дрезгаво изграчи:
	— Готвачът знае какво прави. Няма амбиции да готви по американската телевизия. Запознат ли сте с разликата между МИ5 и МИ6?
	— Да, сър. Чел съм много за това.
	През 1909 година, в отговор на притесненията от германско нашествие и шпиони в Англия (любопитното беше, че бяха породени от популярни трилъри), Адмиралтейството и Министерството на войната бяха създали Тайната разузнавателна служба. Не след дълго ТРС се раздели на Управление за военно разузнаване Секция 5, или МИ5 за вътрешна сигурност, и Секция 6, или МИ6 за чуждестранни шпиони. МИ6 беше най-старата все още действаща шпионска организация в света, въпреки претенциите на Китай за противното.
	— Кой е елементът, с който и двете се отличават? — попита Адмирала.
	Бонд не можа да се досети.
	— Приемливо отричане — измърмори по-възрастният мъж. — И МИ5, и МИ6 са създадени като институции за събиране на информация, така че Короната, министър-председателят, Кабинетът и Министерството на отбраната да не цапат ръцете си с мръсния бизнес на шпионажа. Положението не се е променило. Действията на МИ5 и МИ6 се наблюдават внимателно. Подправени досиета, нарушаване на личното пространство, политически шпионаж, слухове за незаконни убийства на набелязани жертви… Всички вдигаха шум за _прозрачност_. Разбира се, никого не го е грижа, че лицето на войната се променя и другата страна вече не играе много по правилата. — Адмирала отново пийна вино. — Някои кръгове мислят, че и _ние_ трябва да сменим правилата на играта, особено след единайсети септември и атентатите в Лондон на седми юли 2005 година.
	— Ако разбирам правилно, вие готвите нов вариант на УСО, но технически да бъде част от МИ6, МИ5 и Министерството на отбраната.
	Адмирала погледна Бонд в очите.
	— Прочетох докладите за представянето ви през войната в Кралския военноморски резерв. Успели сте да се прикрепите към атакуващи бойни подразделения на сушата. За това се изискват големи усилия. — Студените очи го гледаха изпитателно. — Разбрах също, че сте участвали в мисии зад фронтовата линия, които не са били твърде официални. Благодарение на вас някои хора, които са причинили големи неприятности, не са получили шанс.
	Бонд се накани да отпие глътка „Пулини-Монтраше“, най-висшето превъплъщение на гроздето от сорта шардоне, но остави чашата си, без да го направи. Как, по дяволите, беше научил за тези неща?
	— Няма недостиг на момчета от Специалните военновъздушни сили или Специалните сили в Кралската флота, които умеят да си служат с нож и снайперова пушка — тихо и монотонно каза Адмирала. — Но не всички са подходящи за други, да ги назовем по-{e}деликатни{/e}, ситуации. И в МИ5 и МИ6 има множество талантливи хора, които знаят разликата между… — Адмирала погледна чашата на Бонд — „Кот де Бон“ и „Кот де Нюи“ и говорят свободно френски и арабски, но припадат при вида на кръв — своята или чужда. — Стоманеносивите му очи се втренчиха в Бонд. — Вие, изглежда, сте рядка комбинация на най-доброто от двете.
	— Аз…
	— За новия вариант на Управление „Специални операции“. Отговорът е да. Всъщност Управлението вече съществува. Интересувате ли се да се включите?
	— Бих го сторил — без колебание отговори Бонд, — въпреки че ми се иска да попитам с какво точно се занимава.
	Адмирала се замисли за миг, сякаш се мъчеше да изглади грапавините на отговора си:
	— Мисията ни е елементарна. Ние пазим Кралството… с всички необходими средства.


>>	Седма глава

	С лъскавото мъркащо бентли Бонд се приближи до централата на същата тази организация близо до Риджънтс Парк след половин час каране на зигзаг, което налагаше шофирането в централен Лондон.
	Името на работодателя му беше мъгляво също като това на Управление „Специални операции“ — „Група за международно развитие“. Генералният директор беше Адмирала, известен само като М.
	Официално ГМР подпомагаше базирани в Британия компании в откриването и разширяването на бизнес операции и инвестиране в чужбина. Официалното прикритие на Бонд беше анализатор по сигурността и почтеността. Работата му беше да пътува по света и да преценява рисковете за бизнеса.
	Веднага щом започна да работи там, той получи и неофициално прикритие с фалшива самоличност, прости се със счетоводните таблици на „Ексел“, снабди се с тактическа екипировка и се въоръжи с .308 пушка с оптически мерник „Никон Бъкмастър“. Случваше се да облече изящно ушит костюм, купен на Савил Роу, и да отиде да играе покер с някой чеченски търговец на оръжие в частния клуб „Киев“, за да прецени охраната му като подготовка за главното събитие на вечерта — предаването и отвеждането на човека в черен обект в Полша.
	Сгушена незабележимо в йерархията на Форин Офис, ГМР се помещаваше в тясна шестетажна сграда в стил „Крал Едуард“ на тиха улица близо до Девъншир Стрийт, отделена от оживената Мерилбон Роуд от безлични, но камуфлажни адвокатски кантори, офиси на неправителствена организация и лекарски кабинети.
	Бонд спря пред входа на тунела, водещ към паркинга зад сградата. Погледна в скенера за идентифициране на ириса и после отново беше проверен, този път от човешко същество. Бариерата се вдигна и той премина и потърси свободно място.
	Асансьорът също провери сините очи на Бонд и сетне го закара на партера. Той влезе в оръжейния офис до стрелбището и предаде заключената стоманена кутия на червенокосия Фреди Мензийс, бивш ефрейтор от Специалните военновъздушни сили и един от най-добрите оръжейници в занаята. Той щеше да се погрижи валтерът да бъде почистен, смазан и огледан за повреди, а пълнителите заредени с предпочитаните от Бонд патрони.
	— Тя ще бъде готова след половин час — рече Мензийс. — Държа ли се добре, 007?
	Бонд беше привързан професионално към някои от инструментите на занаята си, но не ги персонифицираше. И да не беше така, валтерът четирийсети калибър и дори компактният полицейски пистолет „Глок Шорт“ поне щяха да бъдат „той“.
	— Изпълни задълженията си добре — отговори Бонд.
	Той се качи с асансьора на третия етаж, слезе, зави наляво и тръгна по неприветлив, боядисан в бяло коридор. Монотонността на леко олющените стени беше нарушена от репродукции на Лондон от времето на кралица Виктория и бойни полета. Някой беше освежил первазите на прозорците със зеленина изкуствена, разбира се, защото истинската би означавала наемане на външен персонал да я полива и оформя.
	Бонд забеляза млада жена пред бюрото в дъното на голяма открита площ, пълна с работни станции. _Върхът_, помислил си беше, когато преди месец се запозна с нея. Тя беше дошла в ГМР временно, на принципа на ротацията. Лицето й беше сърцевидно, с високи скули и оградено с червеникава коса в стила на картините на Данте Габриел Росети, която се спускаше на вълни от великолепните й слепоочия до раменете. Малка, леко отместена встрани от средата трапчинка, която Бонд намираше за абсолютно очарователна, украсяваше брадичката й. Лешниковите й златистозелени очи го гледаха съсредоточено и за него фигурата й беше съвършена — слаба и елегантна. Красиво изрязаните й нокти не бяха лакирани. Носеше дълга до коленете черна пола и блуза с цвят на праскова и висока яка, но достатъчно тънка, за да се вижда дантелата отдолу нещо, подбрано с вкус и провокиращо. Краката й бяха увити в найлон с цвета на кафе със сметана.
	_Чорапи или чорапогащник?_ — зачуди се Бонд.
	Офелия Мейдънстоун беше анализатор по разузнаването от МИ6. Беше изпратена в ГМР като офицер за свръзка, защото целта на организацията не беше да събира разузнавателна информация, а да планира и извършва тактически операции. Подобно на Кабинета и министър-председателя, и ГМР беше консуматор на „продукти“, както се наричаше разузнаването. И главният му доставчик беше МИ6.
	Разбира се, външността и прямите обноски на Фили първи привлякоха вниманието на Бонд, а неуморните усилия и изобретателността й го задържаха. Не по-малко примамлива беше и страстта й към шофирането. Любимото й превозно средство беше BSA „Спитфайър“, модел 1966 година, A65, един от най-красивите мотоциклети, произвеждани някога. Не беше най-мощният в британската индустрия, но бе истинска класика и когато беше добре настроен (а тя го правеше сама, Бог да я благослови), мотоциклетът оставяше широки следи от гуми, щом потеглеше. Фили беше казала на Бонд, че обича да кара във всякакво време и си е купила непромокаем кожен екип, който й дава възможност да се движи по каквито пътища й харесват. Бонд си представи прилепналия по тялото й екип и повдигна едната си вежда. В отговор получи иронична усмивка, която му подсказа, че жестът му е рикоширал като лошо прицелен куршум.
	Оказа се, че Фили е сгодена и ще се омъжва. Бонд отново забеляза издайническия рубин на пръстена й.
	Е, това решаваше въпроса.
	Той се приближи до нея и тя го погледна със заразителна усмивка.
	— Здравей, Джеймс! Защо ме гледаш така?
	— Нуждая се от теб.
	Фили прибра паднал над очите й кичур коса.
	— С удоволствие бих ти помогнала, ако можех, но правя нещо за Джон. Той е в Судан. Всеки момент ще започне престрелка.
	Суданците се сражаваха с британците, египтяните и други съседни африкански държави и помежду си повече от сто години. Източният съюз, няколко судански щата близо до Червено море, искаше да се отдели и да създаде светска държава с умерена политика. Диктаторският режим в Хартум не беше доволен от инициативата.
	— Знам — отвърна Бонд. — Първоначално аз трябваше да отида там, но заминах за Белград.
	— Там храната е по-хубава — отбеляза тя със заучена сериозност. — Ако обичаш сливи.
	— Събрах някои неща в Сърбия и искам да ги прегледаш. Само това.
	— С теб никога не е „само това“, Джеймс.
	Мобилният й телефон забръмча, Фили се намръщи и погледна екрана. Докато отговаряше на обаждането, проницателните й лешникови очи загадъчно погледнаха Бонд.
	— Разбирам — каза тя и след като затвори, се обърна към него. — Задействал си връзки. Или си изтормозил някого.
	— Аз? Никога.
	— Изглежда войната в Африка ще се води без мен, така да се каже.
	Фили отиде до друга работна станция и предаде щафетата Хартум на колегата си.
	Бонд седна. На работното й място имаше нещо различно, но той не можа да установи какво. Вероятно го беше подредила или разместила мебелите, доколкото това беше възможно в тясното пространство.
	Фили се върна и фокусира очи в Бонд.
	— Е, добре. На твое разположение съм. Какво имаме?
	— Инцидент 20.
	— А, това ли. Аз не бях в списъка на късметлиите, затова по-добре ме информирай за случая.
	Също като Бонд, Офелия Мейдънстоун имаше разрешение за достъп до секретна информация от Агенцията за проучване на кандидати за въоръжените сили, Форин Офис и Скотланд Ярд, което й осигуряваше неограничен достъп до свръхсекретни материали, с изключение на най-секретните данни за ядрените оръжия. Бонд й разказа за Ной, Ирландеца, заплахата в петък и случилото се в Сърбия. Тя внимателно си водеше записки.
	— Искам да си поиграеш на детектив. Това е всичко, с което разполагаме — даде й той пазарската торбичка с късчетата хартия, които беше прибрал от горящата кола близо до Нови Сад, и слънчевите си очила. — Трябва ми установяване на самоличността — много бързо — и всичко друго, което изровиш.
	Фили вдигна телефона и поиска да вземат материалите за анализ в лабораторията на МИ6 или ако това се окажеше недостатъчно, в голямата лаборатория на Управление „Специални операции“ в Скотланд Ярд.
	— Куриерът идва.
	Тя намери пинцета в чантата си и извади двете хартийки. Едната беше сметка от кръчма близо до Кеймбридж със скорошна дата. За жалост беше платена в брой.
	На другото късче хартия пишеше: _Бутс* — 17 март**. Не по-късно_. Код ли беше или само напомняне отпреди два месеца да се вземе нещо от аптеката?
	[* Boots (англ.) — ботуши. — Б.пр.]
	[** На англ. March. Произнася се Марч. — Б.пр.]
	— Ами очилата „Оукли“? — Фили гледаше в чантата си.
	— В средата на дясното стъкло има отпечатък от партньора на Ирландеца. В джобовете нямаше нищо.
	Тя направи копия на документите, даде му единия екземпляр, запази другия за себе си и пъхна оригиналите в плика при очилата.
	След това Бонд й обясни за опасния материал, който Ирландеца се беше опитал да излее в Дунав.
	— Искам да знам какъв е бил и какви поражения би нанесъл. Боя се, че ядосах сърбите и те няма да искат да сътрудничат.
	— Ще се погрижа за това.
	В същия миг забръмча неговият мобилен телефон. Бонд погледна екрана, въпреки че добре познаваше отличителното чуруликане. Вдигна.
	— Мънипени — каза той.
	— Здравей, Джеймс. Добре дошъл отново тук — обади се нисък женски глас.
	— М.? — попита той.
	— М. — потвърди тя.


>>	Осма глава

	На табелката на кабинета на последния етаж пишеше: _Генерален директор_.
	Бонд влезе в антрето, където жена на трийсет и пет години седеше зад подредено бюро. Тя носеше бледокремава блуза и сако почти в същия оттенък като неговото. Лицето й беше продълговато, красиво и царствено, а очите й можеха да се променят от строги до състрадателни по-бързо от скоростна кутия на автомобил от „Формула 1“.
	— Здравей, Мънипени.
	— Изчакай малко, Джеймс. Той пак говори по телефона с Уайтхол.
	Стойката й беше изправена, а жестовете пестеливи. Всеки косъм от косата й беше на мястото си. Бонд си помисли, както често правеше, че военната й подготовка е оставила незаличим отпечатък. Тя беше подала оставка от Кралската флота, за да започне настоящата си работа като личен асистент на М.
	Малко след като се присъедини към ГМР, Бонд бе седнал на стола й и се беше усмихнал широко.
	— Била си лейтенант по ранг, нали, Мънипени? — закачливо подхвърли той. — Предпочитам да си те представям _над_ мен. — Бонд се бе уволнил като капитан.
	В отговор той получи не съкрушителния саркастичен отговор, който заслужаваше, а спокоен париращ удар:
	— Животът ме научи, че всяка позиция трябва да се спечели с опит. И със задоволство ще отбележа, че моето ниво в това отношение несъмнено все още не е _започнало_ да се доближава до твоето, Джеймс.
	Остроумието и бързината на отговора и употребата на малкото му име, наред със сияйната й усмивка, мигновено и необратимо определиха взаимоотношенията им. И оттогава останаха загрижени един за друг и близки, но винаги професионални. (Бонд обаче хранеше надеждата, че от всички агенти в Секция 00 Мънипени харесва най-много него.)
	Тя го огледа от главата до петите и се намръщи.
	— Чух, че там си прекарал страхотно.
	— Може да се каже.
	Мънипени погледна към затворената врата на М. и рече:
	— Положението с Ной е трудно, Джеймс. Навсякъде прелитат сигнали. М. си тръгна в девет снощи и дойде в пет сутринта. Тревожеше се за теб — прошепна тя. — Снощи имаше моменти, когато не можеха да се свържат с теб. Тогава той често говореше по телефона.
	Видяха, че лампичката на телефона й угасна. Мънипени натисна бутон и заговори по невидим вграден микрофон.
	— Тук е 007, сър.
	Тя кимна към вратата и Бонд тръгна. Знакът „Не безпокой“ над рамката светна. Това, разбира се, стана безшумно, но той винаги си беше представял, че светлината е съпътствана от звука на резе, което се отваря, за да приеме нов затворник в средновековна тъмница.

	* * *

	— Добро утро, сър.
	М. изглеждаше точно както на обяда в Клуба на пътешественика, когато се бяха запознали преди три години, и може би носеше същия сив костюм. Той посочи единия от двата функционални стола пред голямото дъбово бюро. Бонд седна.
	Подът на кабинета беше застлан с килим, а стените бяха отрупани с лавици. Сградата се намираше в граничната зона, където старият Лондон се превръщаше в нов и ъгловите прозорци на М. бяха свидетели на това. Старинните постройки на Мерилбон Хай Стрийт на запад рязко контрастираха на небостъргачите от метал и стъкло на Юстън Роуд, скулптурите с възвишени идеи и съмнителна естетика и асансьорните системи, по-умни от човека.
	Тези гледки обаче оставаха замъглени дори в слънчеви дни, тъй като стъклото на прозорците беше бронирано срещу куршуми и бомби и огледално, за да не позволи шпиониране от страна на някой изобретателен враг, висящ в балон с горещ въздух над Риджънтс Парк.
	М. вдигна глава и огледа Бонд.
	— Предполагам, че няма медицински доклад.
	Нищо не му убягваше.
	— Една-две драскотини. Нищо сериозно.
	На бюрото имаше голям тефтер с жълти листа, сложно командно табло с телефони, мобилният телефон на М., месингова лампа от времето на крал Едуард и кутия, заредена с тънките черни пури, които Адмирала понякога си позволяваше, докато пътуваше към Уайтхол или по време на кратките си разходки в Риджънтс Парк, придружаван от мислите си и двама охранители от отдел „П“. Бонд знаеше много малко за личния му живот, само това, че живее в имение от периода на Регентството* в края на гората Уиндзор, играе бридж, обича да лови риба и доста умело рисува цветя с водни бои. Представителен и талантлив ефрейтор на име Анди Смит го караше с добре излъскан десетгодишен „Ролс-ройс“.
	[* Периодът 1811–1820 г., когато регент е Джордж, принцът на Уелс. — Б.пр.]
	— Представи ми доклада си, 007.
	Бонд подреди мислите си. М. не понасяше обърканите разкази и многословието. „Ммм“ и „ъъъ“ бяха неприемливи като изказване на очевидното. Бонд разказа по същество какво се е случило в Нови Сад и добави:
	— В Сърбия намерих някои неща, от които може да извлечем детайли. В момента Фили ги анализира и проучва опасния материал във влака.
	— Фили?
	Бонд си спомни, че М. не обича използването на прякори, въпреки че самият той беше наричан с такъв от всички в организацията.
	— Офелия Мейдънстоун — обясни Бонд. — Свръзката от МИ6. Ако може да се открие нещо, тя ще го изрови.
	— Прикритието ти в Сърбия?
	— Работих по лъжливи улики. Шефовете в БИА в Белград знаеха, че съм от ГМР и каква беше мисията ми, но казахме на двамата им оперативни агенти, че съм от мироопазващите сили на ООН. Наложи се да спомена за Ной и Инцидента в петък, в случай че агентите на БИА попаднат на нещо, което се отнася до тях. Но онова, което Ирландеца е изтръгнал от по-младия сърбин, не е било компрометиращо.
	— Скотланд Ярд и МИ5 се питат за влака в Нови Сад. Мислиш ли, че Инцидент 20 е саботирането на железопътната линия там? И че Сърбия е била генерална репетиция?
	— И аз се питам същото, сър. Но подобна операция би изисквала много репетиции. Освен това партньорът на Ирландеца нагласи дерайлирането за около три минути. Нашите железопътни линии са много по-сложни от релсовия път на товарен влак в земеделска Сърбия.
	М. повдигна едната си рунтава вежда, вероятно оспорвайки твърдението.
	— Прав си. Не прилича на прелюдия към Инцидент 20.
	— Бих искал веднага да се върна в Станция „У“, сър. Ще вляза през Унгария и ще проведа операция по намирането и предаването на Ирландеца. Ще взема двама агенти 00. Ще открием камиона, който той открадна. Ще бъде трудно, но…
	М. поклати глава, докато се облягаше назад на протрития си трон.
	— Изглежда е станала издънка, 007. И ти си замесен.
	— Каквото и да твърдят от Белград, младият агент, който умря…
	М. нетърпеливо махна с ръка.
	— Да, да, _разбира се_, че случилото се е по тяхна вина. В това няма съмнение. Обясненията са признак на слабост, 007. Не знам защо го правиш.
	— Съжалявам, сър.
	— Говоря за нещо друго. Снощи в Челтнам са успели да получат сателитен образ на камиона, с който Ирландеца е избягал.
	— Отлично, сър.
	Проследяващото приложение на телефона на Бонд очевидно беше свършило работа. Но намръщването на М. му подсказа, че радостта му е преждевременна.
	— На двайсет и пет километра южно от Нови Сад камионът е спрял и Ирландеца се е прехвърлил на хеликоптер. Не е имал регистрация или идентификация, но БПКС му направиха МАСИНТ профил.
	Разузнавателните данни, свързани с измерванията и опознавателните характеристики, бяха най-новото във високотехнологичния шпионаж. Ако произлизаше от електронни източници като микровълнови предаватели или радиопредаватели на електронни сигнали, информацията беше ЕЛИНТ, от снимки и сателитни изображения АЙМИНТ, от мобилни телефони и имейли СИГИНТ, а от човешки източници — ХЮМИНТ*. При МАСИНТ уреди събираха и профилираха данни като топлинна енергия, звукови вълни, описание на въздушния поток, вибрации на перките и мотора на хеликоптери, отходни газове от реактивни двигатели, влакове и коли, схеми на ускорение и други.
	[* ELINT, IMINT, SIGINT, HUMINT. — Б.пр.]
	— Снощи МИ5 регистрираха МАСИНТ профил, съвпадащ с хеликоптера, с който Ирландеца е избягал — продължи генералният директор.
	По дяволите. Щом МИ5 бяха открили хеликоптера, това означаваше, че е в Англия. Ирландеца, единствената следа към Ной и Инцидент 20, беше там, където Джеймс Бонд нямаше пълномощия да го преследва.
	— Хеликоптерът се е приземил на североизток от Лондон в един часа след полунощ и след това е изчезнал. Загубили са следите му. — М. поклати глава. — Не разбирам защо Уайтхол не ни даде повече широта да действаме в родината си, когато ни писаха правата. Нямаше да е трудно. По дяволите, ами ако ти беше проследил Ирландеца до Окото на Лондон или Музея на мадам Тюсо? Какво трябваше да направиш? Да позвъниш на 999? За бога, в днешните времена на глобализация, интернет и Европейски съюз не можем да проследим улики в собствената си страна.
	Обосновката за това правило беше ясна — МИ5 извършваха блестящи разследвания. МИ6 бяха майстори на събирането на разузнавателни данни от чужбина и „подривни дейности“ като разрушаване на терористична клетка отвътре чрез подхвърляне на невярна информация. „Групата за международно развитие“ правеше много повече, включително понякога, макар и рядко, заповядваше на агентите си от Секция 00 да причакат врагове на държавата и да ги застрелят. Но да го направят в Обединеното кралство, колкото и да е морално оправдано или тактически изгодно, едва ли би се понравило на блогърите и драскачите от Флийт Стрийт.
	Да не споменаваме, че прокурорите на Короната можеше също да си кажат тежката дума.
	Ала като оставим политиката настрана, Бонд искаше да продължи да разследва Инцидент 20. Изпитваше особена неприязън към Ирландеца. Думите му към М. бяха добре премерени:
	— Мисля, че аз съм в най-добрата позиция да намеря този човек и Ной и да разбера какво кроят. Искам да продължа, сър.
	— Мислих по въпроса. И аз _искам_ да продължиш, 007. Сутринта говорих с МИ5 и Управление „Специални операции“ към Скотланд Ярд. Готови са да ти дадат ролята на консултант.
	— Консултант? — намусено попита Бонд, но после осъзна, че М. е водил трудни преговори, за да постигне толкова много. — Благодаря, сър.
	Адмирала отклони думите му, като махна с ръка.
	— Ще работиш с човек от Трето управление на име Озбърн-Смит.
	Трето управление… Британската сигурност и полицията бяха като човешки същества непрекъснато се раждаха, женеха, произвеждаха потомство и дори, както Бонд се пошегува веднъж, претърпяваха операции за промяна на пола. Трето управление беше едно от най-скорошните отрочета. Имаше някаква хлабава връзка с МИ5, досущ като ефирната връзка на ГМР с МИ6.
	_Приемливо отричане…_
	МИ5 имаше огромни възможности за разследване и наблюдение, но не разполагаше с властта да арестува и тактически офицери, докато Трето управление я притежаваше. Организацията беше потайна и уединена, с факири по високите технологии, бюрократи и бивши здравеняци от Специалните военновъздушни сили и Специалните сили в Кралската флота плюс сериозна огнева мощ. Бонд беше смаян от наскорошния им успех в разбиването на терористични клетки в Олдъм, Лийдс и Лондон.
	М. го гледаше равнодушно.
	— Знам, че си свикнал да имаш картбланш да изпълняваш мисиите така, както намериш за добре, 007. Притежаваш независима жилка, която ти послужи добре в миналото. — Генералният директор му хвърли мрачен поглед. — Повечето пъти. Но в родината пълномощията ти са ограничени. Значително. Ясен ли съм?
	— Да, сър.
	_Вече нямам картбланш_ — ядосано си помисли Бонд, _а по-скоро carte grise*._
	[* Регистрационен талон на автомобил (фр.). — Б.пр.]
	М. го погледна строго.
	— Има и усложнение. Конференцията по сигурността.
	— Конференция по сигурността?
	— Не си чел бюлетина на Уайтхол? — раздразнено попита М.
	Не, Бонд не беше прочел административното съобщение за вътрешните правителствени въпроси.
	— Съжалявам, сър.
	М. стисна челюсти.
	— В Обединеното кралство имаме тринайсет агенции по сигурността. Може би дори и повече от тази сутрин. Шефовете на МИ5, МИ6, Агенцията по тежката организирана престъпност, Обединеният център за анализ на тероризма, Антитерористичната полиция, Отбранителната разузнавателна агенция, цялата пасмина, включително аз, ще бъдем затворени в Уайтхол три дни по-късно през седмицата. А, ЦРУ и някои приятели от Европа също ще присъстват. Ще има брифинги за Исламабад, Пхенян, Венесуела, Пекин и Джакарта. И вероятно ще дойде и някой млад анализатор с очила като на Хари Потър, който ще се перчи с теорията си, че чеченските бунтовници са отговорни за избухването на проклетия вулкан в Исландия. Всичко това е адски досадно. — М. въздъхна. — Няма да имаш връзка с мен. Главният координатор ще ръководи операцията по Инцидент 20.
	— Добре, сър. Ще координирам действията си него.
	— Залавяй се със случая, 007, и не забравяй, че действаш в Обединеното кралство. Представи си, че си в страна, в която никога не си бил. И това означава да бъдеш дипломатичен с туземците, за бога.


>>	Девета глава

	— Гледката е много неприятна, сър. Сигурен ли сте, че искате да го видите? — попита бригадирът.
	— Да, незабавно — отговори мъжът.
	— Добре тогава. Ще ви закарам.
	— Кой друг знае?
	— Само отговорникът на смяната и младежът, който го намери. — Човекът погледна шефа си и добави: — Те ще си мълчат, ако това искате.
	Северан Хидт не отговори.
	Двамата мъже излязоха от товарното помещение на старата главна сграда и тръгнаха под облачното и прашно небе към близкия паркинг. Качиха се на миниван, украсен с емблемата на „Зелена инициатива“. Името на фирмата беше написано върху рисунка на изящен зелен лист. Хидт не даваше пет пари за дизайна, който му се струваше подигравателно моден, но му бяха казали, че изображението е оценено високо от фокусни групи и е подходящо за връзките с обществеността. (_Пфу, обществеността_ — бе отговорил той с прикрито презрение и без желание да го одобри.)
	Северан Хидт беше висок мъж — метър осемдесет и осем и широкоплещест. Подобният му на колона торс беше облечен в ушит по поръчка костюм от черна вълна. Гъстата му къдрава черна коса беше прошарена с бели кичури, както и брадата. Пожълтелите нокти на пръстите му бяха грижливо изпилени и дълги, но нарочно, а не от занемареност.
	Тъмните ноздри и още по-черните очи контрастираха на бледността му, а продълговатото лице изглеждаше по-младо от петдесет и шестте му години. Все още беше силен и бе запазил мускулите си от младостта.
	Миниванът потегли из територията на фирмата, повече от сто акра, осеяни с ниски постройки, места за изхвърляне на боклуци, контейнери, кръжащи чайки, пушек, прах…
	И разруха…
	Докато пътуваха по неравните пътища, вниманието на Хидт за миг се насочи към строеж, който се намираше на осемстотин метра от тях. Новата сграда скоро щеше да бъде завършена. Беше същата като други две, вече издигнати в двора пететажни кутии с комини. Небето над тях трептеше от надигащата се горещина. Сградите бяха известни като пещи за изгаряне на отпадъци. Терминът беше от викторианската епоха и Хидт го обожаваше. Британия беше първата страна в света, която произвеждаше енергия от градските отпадъци. През седемдесетте години на XIX век в Нотингам беше построена първата електроцентрала за тази цел и скоро стотици други работеха в цялата страна и произвеждаха пара, която се превръщаше в електричество.
	Пещта, която предстоеше да бъде завършена в центъра на бизнес владението за отпадъци и рециклиране на Хидт, теоретично не беше по-различна от мрачните си Дикенсови предшественици. Само че имаше скрубери и филтри, за да пречиства опасните отходни газове, и беше много по-ефективна, използваше получено от отпадъци гориво и произвеждаше енергия, предназначена за Лондон и страната (естествено, срещу заплащане).
	Всъщност „Зелена инициатива“ беше най-новото в дългогодишната британска традиция на нововъведения в използването и обработването на отпадъци. Хенри IV беше издал указ боклукът да се събира и изнася от улиците на малките и големите градове под заплахата от глоби. Търсачи на изгубени ценности пазеха чисти бреговете на Темза — срещу предприемаческа печалба, а не държавни заплати — и вехтошари продаваха вълнени отпадъци на заводите за производство на дреб. Още през XIX век в Лондон бяха наемани жени и момичета, които да сортират постъпващите боклуци и да ги разпределят с оглед на бъдеща употреба. През 1890 година беше основана Британската компания за хартия, за да произвежда рециклирана хартия.
	„Зелена инициатива“ се намираше на трийсет и два километра източно от Лондон, много по-нататък от правоъгълните сгради и офиси на Острова на кучетата и морската мина в „02“, най-големия увеселителен район в Гринич, Югоизточен Лондон, отвъд разхвърляния Канинг Таун и Силвъртаун, Докландс. За да стигнеш дотам, трябва да завиеш на югоизток по A13 и да караш към Темза. Скоро поемаш по тясно, неприветливо, дори вдъхващо страх шосе, обградено от храсти и растения без листа, бледи и прозрачни като кожа на умиращ болен. Асфалтовата ивица сякаш не води доникъде… докато не прехвърлиш ниско възвишение, откъдето се вижда огромният комплекс на „Зелена инициатива“, постоянно забулен в мъгла.
	Миниванът спря в средата на това странно царство на боклука, до очукан контейнер, висок метър и осемдесет и дълъг седем метра. Двама работници на четирийсет и няколко години в жълто-кафяви комбинезони с емблемата на „Зелена инициатива“ неловко стояха до контейнера. Смущението им не намаля, когато дойде президентът на компанията.
	— Леле божке! — прошепна единият на другия.
	Хидт знаеше, че те се страхуват от черните му очи, гъстата брада и застрашително извисяващата се фигура.
	И от ноктите на пръстите му.
	— Вътре ли е? — попита той.
	Работниците останаха безмълвни и бригадирът, на чийто работен комбинезон беше избродирано името Джак Денисън, отвърна:
	— Да, сър. — След това кресна на единия работник. — Слънчице, не карай господин Хидт да чака. Той няма цял ден на разположение, нали?
	Служителят забърза към едната страна на контейнера и с известни усилия отвори голямата врата, затегната с пружина. Вътре имаше купчини зелени контейнери за боклук и всевъзможни отпадъци — буркани, списания и вестници, които мързеливи хора не бяха отделили за рециклиране.
	И човешки труп.
	Млада жена или тийнейджър, съдейки по ръста. Не можеше да се каже много повече за тялото, защото смъртта очевидно беше настъпила преди месеци.
	Хидт се наведе и побутна трупа с дългите си нокти.
	Приятният оглед потвърди, че тялото е на жена.
	Той се вгледа в увисналата кожа, стърчащите кости, останалата след работата на насекомите и животните плът и почувства, че сърцето му ускорява ритъма си.
	— Няма да казвате на никого — обърна се към двамата работници.
	Те щяха да мълчат.
	— Да, сър.
	— Разбира се, сър.
	— Чакайте там.
	Те изтърчаха встрани. Той погледна Денисън, който кимна в знак на потвърждение, че работниците ще се държат добре. Хидт не се съмняваше в това. Той ръководеше „Зелена инициатива“ по-скоро като военна база, отколкото като склад за отпадъци и рециклиране. Охраната беше затегната, мобилните телефони бяха забранени, изходните комуникации се подслушваха и дисциплината беше строга. Но като компенсация Северан Хидт плащаше на хората си много добре. Урок от историята беше, че професионалните войници се задържат по-дълго от доброволците, ако имат пари. А в „Зелена инициатива“ този артикул никога не се изчерпваше. Изхвърлянето на нещата, които хората вече не искаха, беше и винаги щеше да бъде доходен бизнес.
	Хидт остана сам и коленичи до трупа.
	Да се открият човешки останки там се случваше често. От време на време работниците намираха кости от викторианската епоха в развалините на строеж или парцел за култивиране, понякога изсъхнали скелети в основите на сгради. Или пък труп на бездомник, умрял от студ, алкохол или наркотици, и безцеремонно захвърлен в контейнер. Понякога и жертва на убийство, когато убийците са били любезни да занесат трупа на сметището.
	Хидт никога не докладваше за мъртвите тела на полицията. Присъствието на ченгета беше последното, което искаше.
	Освен това защо да предава на властите такива съкровища?
	Той се наведе над трупа и допря колене до останките от дънките на жената. Миризмата на разложение — като на горчив мокър картон беше неприятна за повечето хора, но отпадъците бяха дългогодишна професия на Хидт и той не се отвращаваше от нея повече, отколкото автомобилен монтьор се притеснява от мириса на грес или работник в кланица от смрадта на кръв и черва.
	Денисън стоеше на разстояние от уханието.
	Хидт протегна единия си жълт нокът и докосна горната част на черепа, от който липсваше повечето коса, и после челюстта и кокалчетата на пръстите — единствените неща, оголени на места. И нейните нокти бяха дълги, но не защото бяха пораснали след смъртта. Това беше мит. Те _изглеждаха_ по-дълги, защото плътта под тях се беше свила.
	Хидт дълго съзерцава новата си приятелка и после без желание се отдръпна и погледна часовника си. Извади айфон от джоба си и направи десетина снимки на трупа.
	След това се огледа и посочи запустяло място между две големи могили боклуци, същински ръчни колички, вкопчени в пръстите на паднали воини.
	— Кажи на работниците да го заровят там.
	— Добре, сър — отвърна бригадирът.
	— Не много дълбоко — добави Хидт, докато се връщаше към минивана. — И да оставят знак, за да мога отново да го намеря.

	* * *

	Половин час по-късно Хидт беше в кабинета си и разглеждаше снимките на трупа, които бе направил. Седеше пред тристагодишна врата от затвор, монтирана на крака, която му служеше за бюро. Накрая прибра телефона и насочи черните си очи към други въпроси. А те бяха много. „Зелена инициатива“ беше един от основните лидери в събирането, обработването и рециклирането на отпадъци.
	Кабинетът беше просторен и слабо осветен. Намираше се на последния етаж в централата на „Зелена инициатива“, бивша фабрика за преработка на месо, създадена през 1896 година, ремонтирана и превърната в нещо, което списанията за вътрешно обзавеждане биха нарекли дрипав шик.
	На стените бяха окачени реликви от сградите, които фирмата беше разрушила — грапави боядисани рамки около стъклописи на петна, бетонни водоливници, диви животни и цветя, портрети и мозайки. Свети Георги и змеят бяха представени няколко пъти. Свети Йоан също. На един голям барелеф Зевс под прикритието на лебед обладаваше красивата Леда.
	Секретарката на Хидт влезе и излезе с писма за подпис, доклади за четене, договори за одобрение и финансови отчети за обмисляне. „Зелена инициатива“ вървеше изключително добре. На конференция за индустрията рециклиране Хидт веднъж се бе пошегувал, че пословицата за неизбежните неща в живота не трябва да се ограничава с две, а хората трябва да плащат данъци, да умират… и да предават отпадъците си за рециклиране.
	Компютърът му звънна мелодично и той отвори на екрана закодиран имейл от колега извън страната. Съобщението беше за важна среща утре, вторник, и потвърждаваше часа и мястото. Последният ред го развълнува. _Броят на мъртвите утре ще бъде значителен — приблизително сто. Дано ти хареса._
	Да, така беше. И желанието, което се надигна в него, когато бе видял трупа в контейнера, се разгоря още по-силно.
	Хидт вдигна глава, когато в кабинета влезе слаба жена на шейсет и пет години, облечена в черен костюм с панталони и черна риза. Косата й беше бяла и прибрана на делови кок. На тънкия й врат висеше платинена верижка с голям диамант без друга украса, а подобни скъпоценни камъни, макар и наредени в по-сложни фигури, украсяваха китките и пръстите й.
	— Одобрих черновите.
	Джесика Барнс беше американка. Беше родена в малък град близо до Бостън и регионалният напевен говор продължаваше очарователно да оцветява гласа й. Тя беше Кралица на красотата преди години, когато се запозна с Хидт, докато работеше като сервитьорка в елегантен нюйоркски ресторант. Двамата живяха заедно няколко години и за да я задържи близо до себе си, той я назначи да преглежда рекламите на „Зелена инициатива“ — друго занимание, към което проявяваше малко уважение и слаб интерес. Казаха му обаче, че от време на време Джесика взима добри решения в полза на фирмата.
	Докато я гледаше, забеляза нещо различно в нея.
	Улови се, че оглежда лицето й. Да, това беше. Той предпочиташе, или по-скоро настояваше тя да се облича само в черно и бяло и да не употребява грим. Днес обаче си беше сложила съвсем лек руж и може би — Хидт не беше сигурен — малко червило. Той не се намръщи, но Джесика проследи посоката на погледа му и неспокойно пристъпи от един крак на друг. Дишането й се промени. Пръстите й понечиха да се плъзнат към скулата, но спряха.
	Ала беше разбрала намека му. Подаде му рекламите.
	— Искаш ли да ги прочетеш?
	— Убеден съм, че са хубави.
	— Тогава ще ги изпратя!
	Тя излезе от кабинета. Хидт знаеше, че на път за отдела по маркетинг Джесика ще се отбие в тоалетната и ще измие лицето си.
	И после тя се изпари от мислите му. Той се втренчи през прозореца в новата пещ за изгаряне на отпадъци. Тръпнеше за предстоящото в петък събитие, но в момента не можеше да избие от главата си утрешния ден.
	_Броят на мъртвите… приблизително сто._
	Стомахът му се сви в приятно усещане.
	В същия миг секретарката му съобщи по вътрешния телефон:
	— Господин Дън е тук, сър.
	— А, добре.
	Миг по-късно Ниъл Дън влезе и затвори вратата, за да останат насаме. Трапецовидното лице на тромавия мъж рядко бе трепвало в някакво чувство през деветте месеца, откакто се познаваха. Северан Хидт не се интересуваше от повечето хора и не му пукаше за светската изисканост, но Дън смразяваше дори неговата кръв.
	— Е, какво се случи там? — попита Хидт. След произшествието в Сърбия Дън му беше казал да намалят до минимум телефонните си разговори.
	Дън насочи светлосините си очи към Хидт и с белфастки акцент обясни, че двамата с Карич, сръбската свръзка, са били изненадани от неколцина мъже най-малко двама офицери от сръбското разузнаване, маскирани като полицаи, и един западняк, който е казал на сръбския агент, че е от Европейската организация за мироопазване и наблюдение.
	Хидт се намръщи.
	— Такава организация няма — спокойно продължи Дън. — Операцията е била частна. Нямаше подкрепления, нито централни комуникации или медици. Западнякът вероятно е подкупил офицерите от разузнаването да му помогнат. В края на краищата, това са Балканите. Може да имаме конкурент. Някой от партньорите или работниците ти може да се е изпуснал за плана.
	Разбира се, той имаше предвид „Геена“. Те правеха всичко възможно да пазят проекта в тайна, но бяха замесени много хора по целия свят. Може би беше изтекла информация и някой престъпен синдикат се интересуваше да научи повече по въпроса.
	— Не искам да свеждаме до минимум риска — добави Дън. — Те бяха доста находчиви, но не беше координирана акция. Убеден съм, че можем да продължим с „Геена“.
	Изглежда не го беше грижа за неприятностите в Сърбия.
	Той даде на Хидт мобилен телефон.
	— Използвай го за разговорите ни. Има по-добро кодиране.
	Хидт го разгледа.
	— Успя ли да видиш западняка?
	— Не. Имаше много пушек.
	— Ами Карич?
	— Убих го.
	Безизразното лице на Дън показа същата емоция, сякаш беше казал: „Да, днес е студено навън“.
	Хидт се замисли върху разказа му. Нямаше по-прецизен и предпазлив човек от Ниъл Дън, когато ставаше дума за анализ. Щом той беше убеден, че няма проблем, тогава Хидт щеше да приеме преценката му.
	— Сега ще отида в завода — рече Дън. — Щом закарам последните материали там, екипът каза, че може да приключи за няколко часа.
	В Хидт пламна огън, запален от образа на женския труп в контейнера и мисълта какво го чака на север.
	— Ще дойда с теб.
	Дън не отговори.
	— Мислиш ли, че идеята е добра? — монотонно попита. — Може да е рисковано — предположи той, сякаш беше доловил нетърпеливост в гласа на Хидт. Изглежда смяташе, че нищо добро няма да излезе от решение, което се основава на емоция.
	— Ще рискувам.
	Хидт потупа джоба си, за да се увери, че телефонът е там. Надяваше се, че ще има възможност да направи още снимки.


>>	Десета глава

	Бонд излезе от кабинета на М. и тръгна по коридора. Поздрави елегантно облечена азиатка, която сръчно чаткаше по клавиатурата на голям компютър, и мина през вратата зад нея.
	— Встъпил си в задълженията си, а? — каза той на мъжа, който се беше прегърбил над бюро, отрупано с книжа и папки.
	— Да. — Бил Танър вдигна глава. — Седни, Джеймс — кимна той към свободен или по-точно _празен_ стол. Кабинетът можеше да се похвали с няколко стола, но останалите служеха като подставки за още папки. — Е, най-важното, дадоха ли ти сносно вино и хубаво ядене в авиолинии „СВС“? — попита главният координатор на ГМР.
	Хеликоптер „Апачи“, с любезното съдействие на Специалните военновъздушни сили, беше взел Бонд от една нива на север от Дунав и го бе закарал в база на НАТО в Германия, откъдето „Херкулес C1“, натоварен с части за микробуси, завърши пътешествието му до Лондон.
	— Очевидно бяха забравили да заредят камбуза — отвърна Бонд.
	Танър се засмя. Пенсионираният армейски офицер, бивш лейтенант-полковник, беше едър човек на петдесет и няколко години, с червендалесто лице, изправени рамене и праволинеен във всеки смисъл на думата. Носеше обичайната си униформа черни панталони и светлосиня риза с навити до лактите ръкави. Работата му беше трудна. Ръководеше ежедневните операции на ГМР и по правило не би трябвало да има чувство за хумор, но имаше. Той беше наставник на Бонд, когато младият агент бе постъпил на работа, и сега беше най-близкият му приятел в организацията. Той беше запален играч на голф и на всеки няколко седмици двамата с Бонд ходеха на някое от най-трудните игрища като „Роял Синк Портс“ или „Роял Сейнт Джордж“, или ако нямаха много време, на „Сънингдейл“, южно от Хийтроу.
	Танър, разбира се, беше запознат в общи линии с Инцидент 20 и издирването на Ной, но Бонд му разказа новините и обясни принизената си роля в операцията на територията на Обединеното кралство.
	Главният координатор се засмя съчувствено.
	— _Carte grise_, а? Трябва да отбележа, че го приемаш много добре.
	— Нямам избор — призна Бонд. — В Уайтхол още ли са убедени, че заплахата идва от Афганистан?
	— Да речем, че се _надяват_ да е базирана там — тихо отвърна Танър. — Поради няколко причини. Вероятно вече си се досетил какви са.
	Естествено, той имаше предвид политиката.
	След това Танър кимна към кабинета на М.
	— Каза ли ти мнението си за конференцията по сигурността, на която е принуден да присъства тази седмица?
	— Не остави много място за тълкуване — отговори Бонд.
	Танър се ухили.
	Бонд погледна часовника си и стана.
	— Трябва да се срещна с един човек от Трето управление. Пърси Озбърн-Смит. Знаеш ли нещо за него?
	Бил Танър повдигна загадъчно едната си вежда и се усмихна.
	— Желая ти успех, Джеймс.

	* * *

	Отдел „0“ заемаше почти целия четвърти етаж.
	Огромното отворено пространство беше преградено на работни станции за агентите. В средата бяха настанени техническите помощници и другият поддържащ персонал. Помещението би приличало на отдел „Продажби“ в голям супермаркет, ако не беше фактът, че на вратата на всеки кабинет имаше скенер за ретината и електронна ключалка. В центъра имаше много компютри с плоски екрани, но нито един от гигантските монитори, които бяха модни в шпионските организации и филмите.
	Бонд тръгна през тази оживена зона и кимна за поздрав на блондинка на двайсет и пет години, която седеше на ръба на канцеларския си стол и изпълняваше задълженията си зад подредено работно място. Ако Мери Гуднайт работеше в някой друг отдел, Бонд вероятно щеше да я покани на вечеря и да види как ще се развият нещата оттам нататък. Тя обаче не работеше в друг отдел, а на пет метра от вратата на кабинета му, беше неговият човешки дневник, крепостна порта и подвижен мост и умееше да отпраща посетителите без предварително уговорена среща твърдо и със съвършена тактичност — най-важното нещо, когато си на държавна работа. Макар да не бяха наредени на бюрото й, Гуднайт от време на време получаваше от колеги, приятели и гаджета — картички или сувенири, вдъхновени от филма „Титаник“. Много приличаше на Кейт Уинслет.
	— Добро утро, Гуднайт*.
	[* Лека нощ (англ.) — Б.пр.]
	Тази игра на думи и други подобни отдавна се бяха превърнали от флиртуване в символ на привързаност и вече бяха нещо като размяна на нежности между съпрузи, почти машинални и никога отегчителни.
	Гуднайт прегледа ангажиментите на Бонд за деня, но той й каза да отмени всичко. Щеше да се срещне с човека от Трето управление, който щеше да дойде от Темз Хаус и може би веднага след това щеше да излезе.
	— А сигналите? — попита тя.
	Бонд се замисли.
	— Може да ги прочета сега. И без това трябва да разчистя бюрото си. Ако се наложи да замина, не искам да се натрупат материали за цяла седмица четене, когато се върна.
	Гуднайт му даде зелени папки с гриф „Строго секретно“. Бонд получи одобрението на електронната ключалка и скенера за ириса, влезе в кабинета си и запали осветлението. Пространството не беше малко според лондонските стандарти за кабинети, пет на пет метра, но доста стерилно. Бюрото беше малко по-голямо, но в същия цвят като бюрото му в Отбранителната разузнавателна агенция. Четирите дървени лавици бяха отрупани с разнообразни по тематика книги и периодични издания, които бяха или можеше да му бъдат полезни — от най-новите хакерски методи, използвани от българите, до тайландски идиоми и наръчник за зареждане на патрони за снайперова пушка „Лапуа .338“. Малко лични вещи освежаваха стаята. Предметът, който би могъл да бъде изложен на показ, очебийният Кръст за храброст, даден му за заслуги в Афганистан, беше в най-долното чекмедже на бюрото. Бонд бе приел честта на драго сърце, но за него смелостта беше само инструмент в торбата на войника и не виждаше смисъл да държи на показ миналото си. Това беше все едно да окачи списък с използвани кодове на стената. Той седна на стола и започна да чете сигналите — разузнавателни доклади от отдел „Запитвания“ на МИ6, подредени и сложени в папки, както му е редът. Първият беше от Руското бюро. Тяхната станция „Р“ беше успяла да хакне правителствен сървър в Москва и да източи класифицирани документи. Бонд, който имаше вроден талант за езика и беше учил руски във Форт Монктън, прескочи резюмето на английски и премина към непреведените разузнавателни данни.
	Прочете един параграф от тежката проза, когато две думи го накараха да се вцепени.
	_Стальной патрон._
	Стоманен патрон.
	Изразът отекна дълбоко в него, както сонар в подводница засича далечна, но ясно определена мишена.
	„Стоманен патрон“, изглежда, беше кодово наименование на „активно мероприятие“, съветският термин, описващ тактическа операция. Отнасяше се за живота на неколцина души.
	_Некоторые смерти…_
	Ала нямаше нищо конкретно за оперативните детайли.
	Бонд се облегна назад и се втренчи в тавана. Чу женски гласове пред вратата и погледна натам, Фили държеше няколко папки и бъбреше с Мери Гуднайт. Бонд кимна и агентката на МИ6 се приближи до него и се настани на дървения стол срещу бюрото му.
	— Какво откри, Фили?
	Тя се наведе напред и кръстоса крака. На Бонд му се стори, че чу привлекателното шумолене на найлон.
	— Първо, фотографските ти умения са чудесни, Джеймс, но светлината е била малко. Не можах да получа достатъчно висока резолюция на лицето на Ирландеца, за да го разпознаем. И няма други отпечатъци върху сметката от ресторанта и бележката, освен частичен от твоите.
	Очевидно човекът щеше да остане анонимен засега.
	— Но отпечатъците върху очилата са ясни. Местният е бил Алдо Карич, сърбин. Живее в Белград и работи за националните железници. — Фили сви устни от разочарование и това подчерта очарователната й трапчинка. — Но ще отнеме малко повече време, отколкото се надявах, за да извлечем детайли. Същото е положението и с опасния материал във влака. Никой не казва нищо. Ти беше прав. Белград не е в настроение да съдейства. А сега късчетата хартия, които си намерил в горящата кола. Получих някои възможни местонахождения.
	Бонд забеляза разпечатките, които Фили извади от папката. Географски карти, украсени с веселата емблема на „Мап Куест“, онлайн услугата за упътване.
	— Проблеми с бюджета ли имате в МИ6? С удоволствие ще позвъня на министерството на финансите за вас.
	Тя се засмя задъхано.
	— Разбира се, използвах заместители. Исках да имам представа къде точно на терена играем. — Фили потупа едната папка. — Сметката? Кръчмата е тук. Намира се встрани от магистрала, близо до Кеймбридж.
	Бонд се втренчи в картата. Кой се беше хранил там? Ирландеца? Ной? Други съучастници? Или някой, който беше наел колата миналата седмица и нямаше никаква връзка с Инцидент 20?
	— А бележката?
	_Бутс — 17 март. Не по-късно._
	Фили извади дълъг списък.
	— Опитах се да помисля върху всяка възможна комбинация какво би могло да означава това. Дата, ботуши, географски координати, аптека. — Устните й отново се свиха. Тя не беше доволна, че усилията й не се бяха увенчали с успех. — Опасявам се, че не открих нищо очевидно.
	Бонд стана, свали няколко карти на Кралското картографско управление от лавиците, прелисти едната и се вгледа внимателно.
	На прага застана Мери Гуднайт.
	— Джеймс, някакъв човек иска да се срещне с теб. Каза, че е от Трето управление и името му е Пърси Озбърн-Смит.
	Фили явно съзря промяната в изражението на Бонд.
	— Тръгвам, Джеймс. Ще продължа да обработвам сърбите. Ще се пречупят. Гарантирам.
	— А, и още нещо, Фили. — Бонд й даде сигнала, който беше прочел преди малко. — Искам да изровиш всичко възможно за съветска или руска операция, наречена „Стоманен патрон“. Тук има малко, не много.
	Тя погледна разпечатката.
	— Съжалявам. Не е преведено, но ти вероятно… — започна той.
	— _Я говорю по русски._
	Бонд се подсмихна.
	— И с далеч по-добър акцент от мен.
	Той си напомни никога повече да не я подценява.
	Фили внимателно прочете разпечатката.
	— Хакнато е от източник онлайн. У кого е оригиналният информационен файл?
	— Сигурно у някого от вашите хора. Дошъл е от Станция „Р“.
	— Ще се свържа с Руското бюро. Ще прегледам метадатата, закодирана във файла. Така ще разбера на коя дата е създаден, кой е авторът и може би дали има препратки към други източници. — Фили пъхна документа на руски в кафява папка, извади писалка и отбеляза едното квадратче отпред. — Как искаш да бъде класифицирана информацията?
	Бонд се замисли за миг.
	— Само за нашите очи.
	— „Нашите“? — учуди се тя. Местоимението не се използваше в официалното класифициране на документи.
	— Твоите и моите — тихо отговори той. — Ничии други.
	Фили се поколеба и после с красивия си почерк написа: „Само за очите на агент на МИ6 Мейдънстоун и агент на ГМР Джеймс Бонд“.
	— Приоритет? — попита тя.
	Той изобщо не се поколеба.
	— Спешно.


>>	Единайсета глава

	Бонд се беше навел над бюрото си и извършваше собствено проучване в правителствени бази данни, когато чу стъпки, които се приближаваха, съпътствани от силен глас:
	— Много съм добре, страхотно. А сега, моля те, изчезвай и благодаря. Ще мина и без сателитна навигация.
	В кабинета на Бонд влезе мъж в тесен раиран костюм, след като току-що се бе отървал от офицера от охраната от секция „П“, който го придружаваше. Беше подминал и Мери Гуднайт, която стана и се намръщи, когато мъжът профуча покрай нея, без да й обърне внимание.
	Той се приближи до бюрото на Бонд и протегна месестата си длан. Беше слаб, но отпуснат и невнушителен. Имаше самоуверени очи и големи ръце. Приличаше на човек, който би строшил костите ти, докато се ръкувате, затова Бонд угаси екрана на компютъра, изправи се, готов да се противопостави, и подаде ръка отблизо, за да не му даде предимство.
	Ръкостискането на Пърси Озбърн-Смит се оказа кратко и безобидно, но неприятно влажно.
	— Бонд. Джеймс Бонд.
	Той посочи на офицера от Трето управление стола, на който допреди малко беше седяла Фили, и си напомни да не се подвежда от прическата на мъжа — тъмноруса коса, сресана и пригладена с гел на едната страна на главата му, нацупените устни и жилавия врат. Малката брадичка не означаваше слабоволев човек, както би потвърдил всеки, запознат с кариерата на фелдмаршал Монтгомъри*.
	[* Бърнард Лоу Монтгомъри (1887–1976 г.) Британски офицер, един от най-изявените съюзнически генерали през Втората световна война. Ръководи десанта в Нормандия, с който започва съюзническото настъпление в Западна Европа. — Б.пр.]
	— Е, ето ни и нас — рече Озбърн-Смит. — Инцидент 20 предизвика огромно вълнение. Чудили ли сте се кой измисля тези имена? Предполагам, че е Комисията по разузнаването.
	Бонд уклончиво кимна.
	Погледът на Пърси обходи кабинета, спря се за миг на пластмасов пистолет с оранжево дуло, използван в тренировки за бойни действия отблизо, и се върна на Бонд.
	— Доколкото чух, Отбранителната разузнавателна агенция и МИ6 са яхнали метлата, за да изфучат по афганистанския маршрут и да търсят лошите навътре в страната. Така вие и аз ставаме отхвърлените по-млади братя, изоставени и омотани в сръбската връзка. Но понякога пионките печелят играта, нали?
	Озбърн-Смит избърса носа си с кърпичка. Бонд не си спомняше кога за последен път беше виждал някой под седемдесет години да използва подобна комбинация от жестове и аксесоари.
	— Чувал съм за вас, Бонд… _Джеймс_. Нека си говорим на малки имена, а? Фамилията ми е дълга и сложна. Все едно да носиш кръст на гърба си. Също като моята длъжностна характеристика заместник старши директор на отдел „Полеви операции“.
	_Доста неумело вметнато_ — помисли си Бонд.
	— И така, Пърси и Джеймс. Звучи като комедийно шоу. Чувал съм за теб, Джеймс. Славата ти се носи навсякъде. Не те „предшества“, разбира се. Поне от онова, което съм чувал.
	_О, Боже_ — отегчи се Бонд. Търпението му се изчерпваше. Той изпревари продължението на монолога и подробно обясни какво се е случило в Сърбия.
	Озбърн-Смит слушаше внимателно и си водеше записки, а после описа какво е станало от британската страна на Ламанша. Не беше особено информативно. Въпреки включването на внушителните умения за наблюдение на филиала на МИ5, известен като „Наблюдателите“, никой не беше успял да потвърди нещо повече от това, че хеликоптерът е закарал Ирландеца някъде на североизток от Лондон. Оттогава не бяха засекли нито МАСИНТ, нито друга следа от хеликоптера.
	— Е, каква ще бъде стратегията ни? — попита Озбърн-Смит, макар че думите му не прозвучаха като въпрос, а по-скоро като встъпление към директива. — ОРА, МИ6 и всичко живо обикалят пустинята и търсят афганистанци, готвещи масово унищожение, но аз искам да действаме тук, да намерим Ирландеца и Ной, да ги увием в стегнати панделки и да ги доведем при нас.
	— Да ги арестуваме?
	— Да ги „задържим“ може би звучи по-добре.
	— Не съм сигурен дали това е най-уместният подход — деликатно отбеляза Бонд. _Бъди дипломатичен с туземците, за бога…_
	— Защо не? Нямаме време за наблюдение — леко фъфлейки, възрази Озбърн-Смит. — Само за разпит.
	— Щом е изложен на риск животът на хиляди хора, Ирландеца и Ной не действат сами. Те може би дори са твърде ниско в хранителната верига. Със сигурност знаем само, че ще има среща в кабинета на Ной. Нищо не предполага, че той ръководи операцията. Ами Ирландеца? Той натиска спусъка. Определено си знае работата, но по принцип е черноработник. Мисля, че трябва да ги идентифицираме и да ги държим в играта, докато получим повече отговори.
	Озбърн-Смит кимаше одобрително.
	— Да, но ти не си запознат с моята биография, Джеймс. — Усмивката и мазното му държане изчезнаха. — Имам богат опит във въртенето на шиш на затворници. В Северна Ирландия. И „Белмарш“.
	Прословутият така наречен „затвор за терористи“ в Лондон.
	— Добивал съм слънчев тен и в Куба — продължи Озбърн-Смит. — Гуантанамо. Да. Накрая хората проговарят пред мен, Джеймс. Обработвам ги няколко дни и те ми дават адреса, където се крие брат им. Или синът им. Или дъщеря им. О, да, хората говорят, щом ги попитам… макар и много учтиво.
	— Но ако Ной има партньори и те научат, че той е заловен, може да ускорят плановете си за петък или да се изпарят — не се предаваше Бонд. — И ние ще изгубим дирите им, докато отново не нанесат удар след шест или осем месеца, когато следите са изстинали. Убеден съм, че Ирландеца е планирал такъв резервен вариант.
	Мекият нос на Озбърн-Смит се сбърчи от съжаление.
	— Ако бяхме в Европа или се мотаехме по Червения площад, _с удоволствие_ бих седял да те гледам как атакуваш и нанасяш удари, както ти прецениш за най-добре, но сега действаме на _наша_ територия.
	Разбира се, размахването на камшика беше неизбежно. Бонд реши, че няма смисъл да спори. Наконтената марионетка беше непреклонна. Освен това имаше по-голяма власт и можеше да го изолира, ако поиска.
	— Естествено, ти решаваш — мило каза той. — Затова предполагам, че първата стъпка е да ги намерим. Нека ти покажа уликите.
	Подаде копието на сметката от кръчмата и бележката: _Бутс — 17 март. Не по-късно._
	Озбърн-Смит се намръщи, докато четеше.
	— Какво мислиш? — попита той.
	— Нищо приятно. Кръчмата е близо до Кеймбридж. Бележката е загадъчна.
	— Седемнайсети март? Напомняне да се отбие в аптеката?
	— Може би — несигурно отвърна Бонд. — Мисля, че вероятно е код. — Той бутна към Озбърн-Смит разпечатката от „Мап Куест“, която Фили му беше дала. — Ако питаш мен, кръчмата не означава нищо. Не намирам нищо забележително в нея. Не се намира до нищо важно. Край главен път МИ, близо до Уимпол Роуд. Вероятно е загуба на време. Защо аз не се заловя с този въпрос? Ще отида там и ще огледам Кеймбридж, а ти може да накараш криптоанализаторите в МИ5 да изследват бележката и да видиш какво ще кажат компютрите им. Смятам, че там е ключът.
	— Ще го направя. Но ако нямаш нищо против, Джеймс, може би е най-добре аз да се заема с кръчмата. Познавам разположението. Учил съм в Кеймбридж, в колежа „Магдалена“. — Картата и сметката от кръчмата изчезнаха в куфарчето на Озбърн-Смит заедно с копието на бележката. След това той извади друг лист. — Може ли да повикаш онова момиче?
	Бонд озадачено повдигна едната си вежда.
	— Кое?
	— Младата хубавица отвън. Видях, че не е омъжена.
	— Имаш предвид моята лична асистентка — сухо отбеляза Бонд, стана и се приближи до вратата. — Госпожице Гуднайт, бихте ли дошли, ако обичате?
	Тя се намръщи и влезе в кабинета.
	— Нашият приятел Пърси иска да говори с вас.
	Озбърн-Смит пропусна да забележи иронията и й даде листа.
	— Бихте ли направили копие?
	Гуднайт погледна Бонд, който кимна, взе документа и тръгна към копирната машина.
	— И от двете страни, разбира се — подвикна след нея Озбърн-Смит. — Прахосничеството работи в полза на врага, нали?
	Тя се върна минута по-късно. Озбърн-Смит сложи оригинала в куфарчето си и даде копието на Бонд.
	— Ходиш ли на стрелбището?
	— От време на време — отвърна Бонд, без да добави, че фанатично посещава шест часа седмично и вътрешното стрелбище за малки огнестрелни оръжия, и външното в Бизли, а веднъж на две седмици тренира и на стрелбището на Скотланд Ярд с компютъризирания симулатор с висока разделителна способност, където инсталират електрод на гърба ти. Ако терористът те застреля, преди ти да го застреляш, падаш на колене от мъчителна болка.
	— Трябва да съблюдаваме формалностите, нали? — Озбърн-Смит посочи листа в ръката на Бонд. Заявление за временно носене на огнестрелно оръжие.
	Малцина членове на Специалните сили упълномощени офицери можеха да носят оръжие в Обединеното кралство.
	— Вероятно не е добра идея да се пише името ми на това — подчерта Бонд.
	Озбърн-Смит като че ли не беше помислил за това.
	— Може би си прав. Защо не използваш неофициално прикритие? Джон Смит ще свърши работа. Попълни формуляра и отговори на въпросите отзад за безопасността на оръжията и така нататък. Ако се натъкнеш на препятствие, свирни ми. Аз ще ти обясня какво да напишеш.
	— Веднага се залавям.
	— Добро момче. После ще координираме действията си след съответните си тайни мисии. — Озбърн-Смит потупа куфарчето си. — Заминавам за Кеймбридж.
	Той се завъртя и излезе шумно и със замах, както беше дошъл.
	— Отвратителен тип — прошепна Гуднайт.
	Бонд се засмя, взе сакото си от облегалката на стола, преметна го през рамо и грабна картите.
	— Отивам в оръжейния склад да прибера пистолета си и след това няма да ме има три-четири часа.
	— Ами формулярът за огнестрелните оръжия, Джеймс?
	Той го взе, скъса го на тънки ивици и ги пъхна в книжката с географските карти, за да отбележи местата, които го интересуваха.
	— Защо да хабим служебна хартия? Това работи в полза на врага.


>>	Дванайсета глава

	Час и половина по-късно Джеймс Бонд беше в своето „Бентли Континентал GT“ и караше на север.
	Той размишляваше как бе измамил Пърси Озбърн. Смит, защото беше решил, че уликата за кръчмата в Кеймбридж не е много обещаваща. Да, вероятно те се бяха хранили там. Сметката предполагаше ядене за двама или трима души. Но датата беше отпреди повече от седмица, затова беше малко вероятно някой от персонала да си спомня човек, отговарящ на описанието на Ирландеца и придружителите му. И тъй като вече бе доказал колко много е умен, Бонд подозираше, че Ирландеца сменя местата, където се храни и пазарува, и не е редовен клиент в кръчмата.
	Разбира се, уликата в Кеймбридж трябваше да бъде проверена, но не по-малко важното беше, че Бонд искаше да отклони вниманието на Озбърн-Смит. Не можеше да позволи Ирландеца или Ной да бъдат арестувани и замъкнати в „Белмарш“ като търговеца на наркотици или ислямиста, който купувал тонове изкуствен тор. Трябваше да държат в играта двамата заподозрени, за да разберат какво е естеството на Инцидент 20.
	Бонд, който беше страстен покерджия, бе блъфирал. Показал беше прекален интерес към уликата за кръчмата и бе споменал, че заведението е недалеч от Уимпол Роуд. За повечето хора това не означаваше нищо. Той обаче предполагаше, че Озбърн-Смит знае, че на Уимпол Роуд се намира и тайна правителствена база, свързана с Портън Даун, научноизследователския център за биологични оръжия в Уилтшър към Министерството на отбраната. Беше го забелязал на картата. Вярно, базата се намираше на 13 километра на изток, в другия край на Кеймбридж, и съвсем не беше близо до кръчмата, но Бонд реши, че като свърже двете места, ще насърчи човека от Трето управление да се хване за идеята като морска птица, съзряла глава на риба.
	Това изпращаше Бонд на очевидно безплодната задача да се бори със загадъчната бележка. _Бутс — 17 март. Не по-късно._
	Той смяташе, че я е разшифровал.
	Повечето предположения на Фили за смисъла й бяха свързани с фармацевтичната фирма „Бутс“, която имаше аптеки във всеки град на Обединеното кралство, Фили беше споменала и за ботуши и неща, случили се на седемнайсети март.
	Но едно предположение към края на списъка й беше заинтригувало Бонд. Тя отбеляза, че между „Бутс“ и „17“ има тире, и откри, че съществува Бутс Роуд, път, който минава през град Марч*, на два часа северно от Лондон. При положение че последните думи „Не по-късно“ загатваха за краен срок, „17“ имаше смисъл като дата, но вероятно беше 17 _май_, утре.
	[* И името на месец март, и това на града на английски се произнасят еднакво. — Б.пр.]
	_Умница_ — беше си помислил Бонд, докато чакаше Озбърн-Смит в кабинета си, и влезе в „Златната жица“ — обезопасена фиброоптична мрежа, която обединяваше данни от всички големи британски агенции за сигурност, за да научи каквото може за Марч и Бутс Роуд.
	Открил беше някои интригуващи факти — информация за отклонения от пътя, тъй като голям брой камиони пътуваха по Бутс Роуд близо до стара военна база, и знаци, че се извършват ремонтни работи. Справката предполагаше, че ремонтът трябва да бъде завършен до полунощ на седемнайсети или ще бъдат наложени глоби. Бонд имаше предчувствие, че това може да е солидна улика, водеща към Ирландеца и Ной. И изкуството на занаята диктуваше, че ако пренебрегнеш интуицията си, ще бъдеш в опасност.
	Ето защо той пътуваше за Марч, погълнат от увлекателното удоволствие да шофира.
	Това, разбира се, означаваше да кара бързо.
	Трябваше да си наложи известно ограничение, тъй като не се движеше по N-260 в Пиренеите или по разнебитен път в Лейк Дистрикт, а по A1, което произволно променяше идентичността си между магистрала и високоскоростен път. И все пак стрелката на спидометъра от време на време достигаше сто и шейсет километра в час, макар че Бонд често използваше плавно превключващата, реагираща за част от секундата скоростна кутия „Куикшифт“, за да изпревари някоя бавно движеща се кола, теглеща фургон с кон, или пък „Форд Мондео“. Придържаше се предимно към дясната лента, въпреки че един-два пъти навлезе в банкета. Контролираното плъзгане по отсечки с обратен наклон му доставяше удоволствие.
	Полицаите не бяха проблем. Правомощията на ГМР в Обединеното кралство бяха ограничени — _carte grise_, а не _картбланш_, както сега се пошегува наум Бонд, но често се налагаше агентите на отдел „0“ да се придвижват бързо из страната. Бонд се беше обадил да не го засичат и камерите и ченгетата с радари пренебрегваха регистрационния му номер.
	Той беше на мнение, че „Бентли Континентал GT купе“ е най-хубавото превозно средство в света, без, разбира се, автомобилите по поръчка.
	Обичаше тази марка. Баща му пазеше стотици снимки от стари вестници на знаменитите братя Бентли и творенията им, които оставяха далеч след себе си „Бугати“ и останалите коли по трасето на Льо Ман през двайсетте и трийсетте години на миналия век. Бонд беше видял с очите си как изумителната „Бентли Спийд 8“ финишира първа на ралито през 2003 г., завърнала се в играта след седемдесет и пет години. Винаги бе искал да притежава един от тези представителни, но бързи и умни автомобили. „Ягуар тип Е“ в гаража на апартамента му беше наследство от баща му, но бентлито беше непряко завещание. Бонд купи първия си „Континентал“ преди няколко години, изчерпвайки каквото беше останало от вноските на застраховката „Живот“, получена след смъртта на родителите си. Наскоро го беше заменил с новия модел.
	Той се отклони от магистралата и продължи към Марч, в сърцето на блатистата област в Източна Англия. Не знаеше много за мястото. Беше чувал, естествено, за „Марч, Марч, Марч“, студентския поход от Марч до Кеймбридж, през третия месец на годината. Там беше затворът „Уайтмур“. Туристите идваха да видят и църквата „Сейнт Уендреда“. Бонд трябваше да се довери на думите на туристическата агенция, че е зрелищна. От години не беше влизал в Божи дом, освен с цел наблюдение.
	Отпред застрашително се появи британска военна база. Бонд продължи в широк кръг към задната й страна, опасана със зловеща бодлива тел и предупредителни надписи срещу навлизане в територията. Видя, че базата е в процес на разрушаване. Оказа се, че това са ремонтните работи, за които беше прочел. Половин дузина сгради вече бяха съборени. Беше останала само една, висока три етажа, стара, от червени тухли. На избеляла табела пишеше: _Болница_.
	Имаше големи камиони, булдозери, други земекопни машини и каравани, паркирани на хълм на стотина метра от сградата, вероятно временен щаб на екипа по разрушаването. До най-голямата каравана беше спряла черна кола, но наоколо не се виждаше жива душа. Бонд се запита защо, тъй като беше работен ден — понеделник.
	Той вкара колата в горичка, за да не се вижда. Слезе и огледа терена преплетени водопроводи, ниви с картофи и захарно цвекло и групички дървета. Надяна тактическата си екипировка, скъсана на рамото от шрапнел и напоена с мирис на опърлено, докато спасяваше уликата в Сърбия, довела го тук, и после събу обувките си „Сити“ и нахлузи ниски бойни ботуши.
	Сложи нов пълнител във валтера и две торбички с боеприпаси в специален брезентов колан.
	_Ако се натъкнеш на препятствие, свирни ми._
	Пъхна в джоба си заглушител, фенерче, комплект инструменти и сгъваемото си ножче.
	След това застана неподвижно и мислено се пренесе на онова друго място, където отиваше преди всяка тактическа операция абсолютно спокоен, с фокусирани очи, оглеждайки всеки детайл — клонки, които може да го издадат, като се счупят, храсти, където може да се крие дуло на снайпер, следи от доказателство за жици, сензори и камери, които може да съобщят на врага за присъствието му.
	А също да се подготви бързо и ефикасно да отнеме човешки живот, ако се наложи. И това беше част от другия свят.
	Беше още по-предпазлив заради множеството въпроси, които мисията повдигаше.
	_Нагоди` реакцията си към целта на врага._
	Но каква беше целта на Ной?
	Всъщност кой беше той, по дяволите?
	Бонд тръгна между дърветата и после мина напряко през ъгъла на нивата, изпъстрен с ранни стръкове захарно цвекло. Заобиколи зловонно блато и предпазливо тръгна през преплетени бодливи трънаци, отправяйки се към болницата. Приближи се до оградения с бодлива тел периметър, където предупредителни знаци уведомяваха, че работата се извършва от „Разрушаване на сгради и метални отпадъци Изток“. Бонд не беше чувал фирмата, но може би бе виждал камионите им, защото в отличителните им зелени и жълти цветове имаше нещо познато.
	Той огледа буренясалото поле пред сградата. Плацът беше отзад. Не видя никого, извади ножици за тел и сряза дупка в оградата, като си мислеше колко умно е да се използва сградата за тайни срещи, свързани с Инцидент 20. Мястото скоро щеше да бъде изравнено със земята и всички веществени доказателства за използването му щяха да бъдат унищожени.
	Наблизо нямаше работници, но присъствието на черната кола предполагаше, че има някого вътре. Бонд потърси задна врата или друг дискретен вход и след пет минути откри дупка в земята, дълбока три метра, причинена от срутването на подземен тунел за доставки. Той се спусна надолу и запали фенерчето. Тунелът, изглежда, водеше към мазето на болницата, която се намираше на петнайсетина метра.
	Бонд тръгна и забеляза стари напукани тухлени стени и таван. Две тухли се откъртиха и с трясък паднаха на земята. Долу имаше тесни релси, ръждясали и покрити с кал на места.
	На половината път в мрачния тунел върху главата му се посипаха камъчета и поток от влажна пръст. Той вдигна глава и видя, че два метра над него таванът е набразден като напукана яйчена черупка. Имаше такъв вид, сякаш ако го пернеше с ръка, щеше да се срути.
	_Неприятно място, където да те погребат_ — помисли си Бонд и после се усмихна иронично. — _Но пък къде ли е приятно?_

	* * *

	— Отлична работа — каза Северан Хидт на Ниъл Дън.
	Те бяха сами в караваната на Хидт, паркирана на стотина метра от мрачната британска военна болница край град Марч. Тъй като екипът на „Геена“ беше под натиск да довърши работата до утре, Хидт и Дън бяха спрели разрушаването сутринта и се бяха погрижили работниците да стоят настрана. Повечето служители на Хидт не знаеха за „Геена“ и той трябваше много да внимава, когато двете операции се застъпваха.
	— Доволен съм — монотонно отговори Дън с тона, с който реагираше на почти всичко похвали, критики или безпристрастни забележки.
	Екипът беше заминал с устройството преди половин час, след като го сглоби с материалите, които Дън донесе. Щеше да бъде скрито в тайна квартира наблизо до петък.
	Хидт беше обиколил последната сграда, която трябваше да бъде съборена — болницата, построена преди повече от осемдесет години.
	Разрушаването на стари сгради носеше на „Зелена инициатива“ огромни суми пари. Фирмата печелеше от хора, плащащи й да разруши постройки, които вече не искат, и да извади от развалините неща, които други хора искаха — дървени и стоманени греди, жици, алуминиеви и медни тръби — чудесна мед, мечтата на вехтошаря. Интересът на Хидт към разрушаването обаче не беше само финансов. Той изследваше старите сгради, изпаднал в напрегнат екстаз, както ловец се втренчва в нищо неподозиращо животно миг преди да произведе фаталния изстрел.
	Хидт мислеше и за бившите обитатели умрелите и умиращите, които бавно линееха.
	Той беше направил десетки снимки на Старата дама Смърт, докато се разхождаше из порутените коридори и мухлясалите стаи особено в моргата и залите за аутопсия и събираше изображения на разруха и упадък. Архивите му съдържаха фотографии на стари сгради и трупове. Имаше много, някои доста артистични, от места като Нортъмбърланд Терас, Палмърс Грийн и Северното околовръстно шосе, вече несъществуващия завод за олио „Пюра“ на Боу Крийк в Канинг Таун и Готическият кралски арсенал и Кралската лаборатория в Улуич. Снимките му на историческия кей на Ловел в Гринич, свидетелство за резултатите от агресивна занемареност, никога не пропускаха да го трогнат.
	Ниъл Дън даваше инструкции по мобилния си телефон на шофьора на камиона, който преди малко беше тръгнал, как най-добре да скрие устройството. Указанията бяха точни и подробни, в съответствие с характера му и естеството на страховитото оръжие.
	Въпреки че ирландецът го караше да се чувства неспокоен, Хидт беше благодарен, че пътищата им се бяха пресекли. Нямаше да напредне толкова бързо и благополучно без него. Хидт го наричаше „човека, който мисли за всичко“ и наистина беше така. Ето защо Северан Хидт с удоволствие се примиряваше с тайнственото мълчание, студените погледи и тромавата конструкция на железния робот, какъвто представляваше Ниъл Дън. Двамата си сътрудничеха успешно, въпреки че партньорството им беше иронично — инженер, чиято функция е да строи, и вехтошар, чиято страст е разрушението.
	_Какви любопитни създания са човешките същества! Предсказуеми само в смъртта. И верни също само тогава_ — разсъждаваше Хидт, но сетне прогони мисълта.
	На вратата се почука точно когато Дън затвори телефона. На прага стоеше Ерик Янсен, охранителят в „Зелена инициатива“, който ги беше закарал до град Марч. Лицето му беше обезпокоено.
	— Господин Хидт, господин Дън, някой влиза в сградата.
	— Какво? — излая Хидт.
	— Минал е през тунела.
	Дън избълва като картечница няколко въпроса. Сам ли е натрапникът? Янсен засякъл ли е някакви комуникации? Наблизо ли е колата му? Има ли необичайно движение в района? Въоръжен ли е човекът?
	Отговорите предположиха, че неканеният гост действа сам и не е от Скотланд Ярд или силите за сигурност.
	— Засне ли го? Огледа ли го добре? — попита Дън.
	— Не, сър.
	Хидт щракна с дъгите нокти на пръстите си.
	— Мъжът със сърбите от снощи? — обърна се той към Дън. — Детективът?
	— Не е невъзможно, но не ми е ясно как би могъл да ни проследи дотук.
	Дън се втренчи през мръсния прозорец на караваната, сякаш не виждаше сградата. Хидт знаеше, че ирландецът чертае план наум. Или вероятно преразглежда план, вече подготвен, в случай на подобно непредвидено нещо. Дън дълго стоя неподвижно. Накрая извади пистолета си, направи знак на Янсен да го последва и излезе от караваната.


>>	Тринайсета глава

	Миризмите на мухъл, гнилост, химикали, масло и петрол бяха непоносими. Бонд се помъчи да не кашля и примигна, за да прогони сълзите. Очите му пареха. И пушек ли съзираше?
	Мазето на болницата нямаше прозорци. Само слаба светлина се процеждаше от входа на тунела. Той запали фенерчето си. Намираше се до железопътен обръщател, предназначен да завърта малки локомотиви, след като докарат припаси или пациенти.
	Стиснал в ръка валтера, Бонд претърси района и се ослуша за гласове, стъпки, или изщракване на оръжие, което зарежда патрони или освобождава предпазител, но мястото беше пусто.
	Беше влязъл в тунела от южния край. Докато се придвижваше на север и се отдалечаваше от железопътния обръщател, стигна до табелка, която го разсмя. _Морга._
	Състоеше се от три големи стаи без прозорци, очевидно обитавани наскоро. Подът беше чист и навсякъде бяха наредени нови евтини работни маси. Източникът на пушека беше в едната стая. Бонд видя електрически кабели, прикрепени с тиксо към стената и пода. Предположи, че те осигуряват захранване за лампите и работата, която се извършваше там. Вероятно пушекът се дължеше на късо съединение.
	Бонд излезе от моргата и се озова в голямо отворено пространство с двойни врати вдясно, на изток, водещи към плаца. Забеляза, че през пролука между секциите прониква светлина — възможен път за бягство — и запомни мястото и колоните, които можеше да му осигурят прикритие, в случай че се наложеше да се измъкне под обстрел.
	На пода бяха занитени стари стоманени маси, боядисани в черно и кафяво, всяка с отделно оттичане. Разбира се, за аутопсии.
	Бонд продължи към северния край на сградата, където имаше няколко малки стаи с прозорци с решетки. Табелката обясняваше защо: „Психиатрично отделение“.
	Той опита вратите, водещи към партера, откри, че са заключени, и се върна в трите стаи до железопътния обръщател. Методичното претърсване най-после разкри източника на пушека. В ъгъла на едната стая имаше импровизирано огнище. Бонд съзря големи горящи листове, на които беше написано нещо. Опита се да вземе единия, но хартията се разпадна на пепел между пръстите му.
	_Внимавай_ — предупреди се той и се приближи до едната от жиците, минаваща нагоре по стената. Откъсна няколко парчета сребристо тиксо и ги наряза с ножа си на ивици с дължина двайсет сантиметра. След това внимателно ги притисна до сиво-черните листчета, пъхна ги в джоба си и продължи да търси. Във втората стая нещо сребристо привлече погледа му. Бонд забърза към ъгъла и откри малки метални стружки на пода. Прибра ги с друга ивица тиксо и също я пусна в джоба си.
	И в следващия миг се вцепени. Сградата започна да вибрира. След миг клатенето се усили значително. Недалеч се чу бръмчене на дизелов двигател. Това обясняваше защо обектът за разрушаване беше изоставен. Работниците сигурно бяха отишли да обядват и сега се бяха върнали. Бонд не можеше да стигне до партера или по-високите етажи, без да излезе навън. Време беше да се махне оттам.
	Той се върна при железопътния обръщател, за да мине обратно през тунела.
	И няколко децибела спасиха черепа му от разбиване.
	Не видя нападателя, нито чу дишането му или пък свистене, когато той замахна към него, но долови леко заглушаване на бръмченето на дизела, сякаш дрехите на човека погълнаха звука.
	Инстинктивно отскочи назад и се размина на сантиметри с металната тръба.
	Той я хвана здраво с лявата си ръка и нападателят се спъна и загуби равновесие, твърде изненадан, за да пусне оръжието си. Младият русокос мъж носеше евтин черен костюм и бяла риза, униформата на охранител. Нямаше вратовръзка. Вероятно я беше махнал в очакване на атаката. Очите му бяха широко отворени от изумление. Той отново залитна и едва не падна, но бързо възвърна равновесие и непохватно се хвърли срещу Бонд. Двамата се строполиха на мръсния под. Бонд забеляза, че човекът не е Ирландеца.
	Той скочи, стисна ръце в юмруци и пристъпи напред, но това беше лъжливо движение. Искаше да накара мускулестия мъж да отстъпи назад, за да избегне удара. Охранителят го направи и му даде възможност да извади оръжието си. Бонд обаче не стреля. Човекът му трябваше.
	Изправен пред пистолета четирийсети калибър на Бонд, младият мъж се смрази, въпреки че ръката му се плъзна в сакото.
	— Откажи се — студено каза Бонд. — Легни и разпери ръце.
	Мъжът остана неподвижен. Потеше се от нерви и ръката му трепереше над ръкохватката на пистолета. Бонд забеляза, че е „Глок“. Телефонът на охранителя започна да бръмчи. Той погледна към джоба на сакото си.
	— Легни! Веднага!
	Ако се наложеше да стреля, Бонд щеше да се опита само да рани мъжа, но можеше и да го убие.
	Телефонът престана да звъни.
	— Сега — спусна ръка Бонд и се съсредоточи върху дясната китка на нападателя, близо до лакътя.
	Русокосият, изглежда, щеше да се подчини. Раменете му се отпуснаха и на призрачната светлина очите му се разшириха от страх и несигурност.
	В същия миг към мястото се приближи булдозер и от тавана се посипаха тухли и пръст. Голям камък удари Бонд. Той трепна и отстъпи назад, като мигаше, за да премахне прахоляка от очите си. Ако беше по-голям професионалист или по-малко паникьосан, нападателят щеше да извади оръжието си и да стреля, но той не го направи, а се обърна и хукна към тунела.
	Бонд зае предпочитаната от него поза за фехтовка левият крак, изнесен напред, а десният перпендикулярно отзад. Хвана пистолета с двете си ръце и произведе оглушителен изстрел, който улучи мъжа в прасеца. Човекът изкрещя и тупна тежко на земята на десетина метра от входа на тунела.
	Бонд се завтече след него. Трусовете и бръмченето се засилиха и от стените паднаха още тухли, а от тавана се посипаха водопади от мазилка и прахоляк. Бетонна топка се приземи върху раненото рамо на Бонд, който изръмжа от болка, но продължи да върви в тунела. Нападателят беше на земята и пълзеше към пролуката, откъдето проникваше слънчева светлина.
	Булдозерът беше над главата на Бонд. _Бягай, по дяволите_ — помисли си той. Те вероятно се готвеха да разрушат цялото проклето място. Докато се приближаваше към ранения мъж, бръмченето на дизеловия двигател се усили. Към пода полетяха още тухли.
	_Неприятно място, където да те погребат жив…_
	До охранителя оставаха само десетина метра. Бонд трябваше да му сложи турникет, да го изкара от тунела и да го разпита.
	Но със зашеметяващ трясък меката светлина на пролетния ден в края на тунела помръкна и бе заменена от две пламтящи бели очи, които блеснаха в прахоляка. Спряха се и после, сякаш принадлежаха на лъв, съзрял плячка, леко се отместиха и се насочиха право към Бонд. Булдозерът ожесточено изрева и безмилостно заора напред, тласкайки кал и камъни пред себе си.
	Бонд извади пистолета си, но нямаше мишена. Греблото на машината беше вдигнато високо и предпазваше кабината на шофьора. Булдозерът неумолимо пълзеше напред и блъскаше пръст, тухли и други отломки.
	— Не! — извика раненият охранител, докато машината се движеше към него. Шофьорът не го виждаше или не му пукаше, че човекът може да умре.
	Охранителят изкрещя и изчезна под лавината от камъни. Миг по-късно тракащите вериги се превъртяха над мястото, където той беше заровен.
	Фаровете скоро угаснаха, задръстени от отломките, и настъпи непрогледен мрак. Бонд щракна фенерчето си и побягна към железопътния обръщател. Спъна се на входа и падна. Пръст и тухли го затрупаха до глезените и след това до прасците.
	След миг затънаха коленете му.
	Булдозерът зад него продължаваше да оре напред и да изблъсква калните развалини по-навътре в стаята. Скоро Бонд беше засипан до кръста. Още трийсетина секунди и щеше да бъде покрито лицето му.
	Тежестта на планината от отломки обаче се оказа твърде голяма за булдозера или пък той се беше ударил в основите на сградата. Приливът престана да се движи напред. Преди шофьорът да успее да маневрира за по-добра опорна точка, Бонд се изрови и се измъкна от помещението. Очите му пареха, белите му дробове агонизираха. Плюейки прах и песъчинки, той запали фенерчето и освети тунела. Беше затрупан.
	Забърза обратно през трите стаи без прозорци, откъдето беше взел овъглените късчета хартия и металните стружки, и спря до вратата, водеща към залата за аутопсии. Бяха ли затворили изхода, за да го вкарат в капан? Той завинти заглушителя на валтера си.
	Пое си дълбоко въздух няколко пъти, бързо бутна вратата и приклекна в отбранителна позиция за стрелба. Държеше фенерчето в лявата си ръка, сложена върху дясната, която стискаше пистолета.
	Пред него зейна огромният празен коридор. Двойните врати, през които беше видял, че прониква светлина, бяха затрупани. Булдозерът беше изсипал тонове пръст върху тях.
	В капан…
	Бонд хукна към по-малките стаи в северната част на мазето, психиатричното отделение. Най-голямата по всяка вероятност имаше врата, която обаче беше здраво залостена. Бонд застана под остър ъгъл, насочи валтера и изстреля четири куршума в металната ключалка и после още четири в пантите.
	Това нямаше ефект. Оловото не можеше да се пребори със стоманата. Бонд презареди и пъхна празния пълнител в левия си джоб, където винаги държеше изразходваните пълнители.
	Той оглеждаше прозорците с решетки, когато силен глас го накара да подскочи:
	— _Внимание! Opgelet! Groiba! Nebezpeky!_
	Бонд се завъртя и потърси мишена, но гласът се разнасяше от високоговорител на стената.
	— _Внимание! Opgelet! Groiba! Nebezpeky!_ Това е триминутно предупреждение!
	Последното изречение на записа се повтори на холандски, полски и украински.
	Предупреждение?
	— Евакуирайте се незабавно! Опасност! Поставени са експлозиви!
	Бонд обходи стаята с лъча на фенерчето.
	Жиците! Те не захранваха с електричество сградата, а бяха прикрепени към експлозиви. Бонд не ги беше видял, защото бяха залепени с тиксо за стоманени напречни греди високо на тавана. Цялата сграда беше заредена с експлозиви за разрушаване.
	Три минути…
	Фенерчето освети десетина пакета взрив, достатъчно, за да превърнат в прах каменните стени около Бонд и самия него. И всички изходи бяха запечатани. Сърдечният му ритъм се ускори и на челото му изби пот. Той прибра фенерчето и пистолета и хвана желязната решетка на прозореца. Дръпна я, но тя не помръдна.
	Бонд се огледа на мъглявата светлина, процеждаща се през стъклото, и се покатери на близката подпорна греда. Изтръгна единия пакет с експлозиви и скочи на пода. Взривовете бяха RDX композит, съдейки по миризмата.
	С ножа си отряза голямо парче и го пъхна между валчестата дръжка и ключалката на вратата. Това щеше да бъде достатъчно да взриви ключалката, без да го убие.
	Той се отдалечи на шест-седем метра, прицели се и стреля. Улучи експлозива, но както се беше опасявал, не се случи нищо, освен че жълтеникавосивият смъртоносен експлозив неатрактивно падна на земята. Композитът експлодираше само с детонатор, а не от физическо въздействие, макар и на куршум, летящ с шестстотин и десет метра в секунда. Бонд се беше надявал, че веществото може да се окаже изключение.
	В стаята отекна двуминутно предупреждение.
	Бонд погледна нагоре, към детонатора, от който беше откъснал експлозива. Единственият начин да го задейства беше с електричество.
	Електричество…
	Високоговорителите? Не, волтажът беше твърде нисък, за да възпламени капсул-детонатора. Както и батерията на фенерчето.
	Гласът отново прогърмя и отправи едноминутно предупреждение.
	Бонд избърса потта от дланите си, извади пистолета, дръпна плъзгача и изхвърли един патрон. С ножа си изстърга оловния куршум и го хвърли настрана, а след това пъхна в експлозива пълната с барут гилза и я залепи за вратата.
	Дръпна се назад, прицели се внимателно в мъничкия диск на гилзата и стреля. Куршумът улучи капсулата, която възпламени барута и после експлозива. Ключалката се взриви с мощна въздушна струя и вратата се разби.
	Ударната вълна събори Бонд на пода сред дъжд от трески и пушек. Няколко минути той лежа зашеметен, след това се изправи и залитайки, се приближи до дупката във вратата. Пролуката беше широка само двайсет сантиметра. Сграбчи дръжката и я дръпна с всичка сила.
	— _Внимание! Opgelet! Groiba! Nebezpeky!_


>>	Четиринайсета глава

	Северан Хидт и Ниъл Дън стояха един до друг в караваната и с напрегнато очакване наблюдаваха старата британска военна болница. Хидт си помисли, че всички, дори хладнокръвният Дън, обичат да гледат как контролирана експлозия събаря сграда.
	Тъй като Ерик Янсен не бе отговорил на обаждането по телефона и Дън беше чул изстрел отвътре, Ирландеца каза на Хидт, че охранителят сигурно е мъртъв. Той беше запечатал изходите на болницата, а после бе побягнал като тромаво животно обратно към караваната и беше съобщил на Хидт, че ще детонира експлозивите в сградата. Това трябваше да стане утре, но нямаше причина събарянето да не бъде ускорено.
	Дън беше активирал компютъризираната система и натиснал двата червени бутона едновременно, за да даде начало на процеса. Застрахователната отговорност изискваше в сградата да бъде оповестено сто и осемдесет секундно предупреждение, записано на езици, които се говорят от деветдесет процента от работниците. Би отнело повече време да се отмени предпазната мярка, но ако не беше заровен в тунела, натрапникът сигурно бе затрупан в моргата. Ако някой дойдеше да разпитва за изчезнал човек, Хидт щеше да отговори: „Разбира се, ще проверим… Какво? Боже мой, нямахме представа! Направихме всичко, каквото трябваше. Поставихме табели на оградата. И как така не е чул записаното предупреждение? Съжалявам, но не сме виновни“.
	— Петнайсет секунди — отбеляза Дън.
	Настъпи мълчание. Хидт започна да брои беззвучно, мърдайки устни.
	Таймерът на стената стигна до нула и компютърът изпрати предварително настроения сигнал до детонаторите.
	Отначало те не видяха пламъка на експлозията. Първите взривове бяха вътрешни и слаби, за да съборят носещите греди. Но няколко секунди по-късно блеснаха светлинни експлозии като от папарашки фотоапарати, последвани от звука на коледни бомбички и сетне по-плътни гърмежи. Болницата се разтресе и после, сякаш коленичила, за да предложи врата си на секирата на палач, бавно се наклони и рухна. Към небето бързо се вдигнаха облаци прах и пушек.
	— Хората сигурно са чули. Трябва да тръгваме — каза Дън след няколко минути.
	Хидт обаче беше хипнотизиран от купчините отломки, съвсем различни от елегантната, макар и порутена сграда допреди малко. Нещото се беше превърнало в нищо.
	— Северан — настоя Дън.
	Хидт установи, че е възбуден. Замисли се за Джесика Барнс, белите й коси и бялата сбръчкана кожа. Тя не знаеше за „Геена“, затова той не я беше довел там днес, но съжаляваше, че не е с него. Е, щеше да я помоли да се срещнат в кабинета му и после да я закара у дома.
	Стомахът му приятно потрепна — усещане, свръхзаредено от спомена за трупа, който беше намерил в „Зелена инициатива“ сутринта, и онова, което предстоеше да се случи утре.
	_Сто мъртви…_
	— Да, да.
	Северан Хидт взе куфарчето си и излезе навън, но не се качи веднага в аудито. Обърна се и още веднъж се вгледа в прахоляка и пушека, които се разнасяха над разрушената сграда. Взривяването беше извършено. Той си напомни да благодари на екипа. Поставянето на експлозиви беше изкуство. Номерът не беше да взривиш цялата сграда, а да премахнеш онова, което я държи изправена, и да оставиш гравитацията да свърши останалата работа.


>>	Петнайсета глава

	Пъстри сенки преминаваха по редиците със захарно цвекло на нивата в ранния следобед.
	Джеймс Бонд лежеше по гръб с разперени ръце и крака като дете, което прави фигури в снега и не иска да се прибира вкъщи. Заобиколен от ниски зелени листа, той се намираше на трийсетина метра от старата военна болница, която едва не го беше затрупала. Беше оглушал надяваше се временно — от ударните вълни на пластичния експлозив. Стискал беше очите си затворени заради ярката светлина и летящите отломки, но трябваше да използва двете си ръце, за да успее да избяга, като изкърти вратата на психиатричното отделение, докато главните взривове се детонираха и сградата се срутваше зад него.
	Той се надигна и се огледа за признаци на заплаха. Захарното цвекло през май осигуряваше оскъдно прикритие.
	Не забеляза нищо. Организаторите на плана — Ирландеца, Ной или някой съучастник — не го търсеха. Вероятно бяха убедени, че е загинал в срутването.
	Поемайки си дълбоко дъх, за да изчисти белите си дробове от праха и киселинния химичен пушек, Бонд стана и залитайки, тръгна.
	Върна се при колата и се отпусна на предната седалка, като остави вратата отворена. Извади шише вода и пийна малко, а после се наведе навън и наплиска очите си.
	Включи огромния двигател, успокои се, като чу бълбукането на ауспуха, и подкара по друг маршрут. Излезе от Марч и се отправи на изток, за да избегне срещата с някого, свързан с обекта за разрушаване. Скоро пътуваше по A1, връщайки се в Лондон. Смяташе да разкодира загадъчните съобщения за Инцидент 20 в почернелите листчета, които беше намерил.

	* * *

	В четири следобед Бонд спря на паркинга пред сградата на ГМР.
	Замисли се дали да не си вземе душ, но реши, че няма време. Изми ръцете и лицето си, залепи пластир на малката рана, причинена от падаща тухла, забърза към Фили и й даде ивиците тиксо.
	— Можеш ли да ги дадеш за анализ?
	— За бога, Джеймс, какво се е случило? — разтревожено попита тя.
	Тактическите панталони и якето бяха поели по-голямата част от вълнуващото му преживяване, но няколко нови охлузвания вече се показваха във великолепно виолетово.
	— Лек сблъсък с булдозер и C-4 или „Семтекс“. Нищо ми няма. Намери всичко, което можеш, за „Разрушаване на сгради и метални отпадъци — Изток“. И искам да знам кой е собственикът на военната база край Марч. Министерството на отбраната? Или вече са я продали?
	— Залавям се веднага.
	Бонд отиде в кабинета си и седна. В същия миг позвъни Мери Гуднайт.
	— Джеймс, онзи човек е на втора линия.
	От тона й ясно се разбра кой се обажда.
	Бонд натисна бутона.
	— Пърси?
	— Здравей, Джеймс — рече мазният глас. — Връщам се от Кеймбридж. Реших, че ти и аз трябва да си побъбрим и да видим дали сме намерили някакви парчета от ребуса.
	— Как мина екскурзията ти?
	— Отидох там и поогледах. Оказа се, че Портън Даун имат малка база наблизо. Съвсем случайно попаднах на нея.
	Това развесели Бонд.
	— Интересно. А има ли връзка между опасните материали и Ной или Инцидент 20?
	— Не мога да кажа. Камерите за наблюдение и дневникът за посетители не показаха нищо, което да се набие на очи, но накарах помощника ми да работи по въпроса.
	— А кръчмата?
	— Кърито беше хубаво. Сервитьорката не си спомняше кой е поръчал пай или сандвич толкова отдавна, но едва ли можем да очакваме това от нея, нали? Ами ти? Разшифрова ли загадъчната бележка за аптеката и двата дни след Мартенските иди?
	Бонд беше подготвен за въпроса.
	— Опитах нещо малко вероятно. Отидох в Марч по Бутс Роуд и попаднах на стара военна база.
	Настъпи мълчание, а после човекът от Трето управление се засмя, въпреки че звукът беше лишен от радост.
	— Изтълкувал си погрешно уликата, за която бъбрихме. И беше ли прословутото число седемнайсет _утрешната_ дата?
	Като оставим другото настрана, Озбърн-Смит беше проницателен.
	— Възможно е. Когато отидох там, разрушаваха сгради — уклончиво добави Бонд. — Боя се, че мястото повдигна още въпроси. Лаборантите преглеждат някои открития. Дребни неща. Ще ти изпратя докладите им.
	— Благодаря. Проучвам всички ислямски неща тук, афганистанска връзка, пикове в СИГНИТ, обичайното. Ще бъда зает известно време.
	— Хубаво. — Бонд не можеше да измисли по-добър подход към заместник старшия директор на „Полеви операции“ господин Пърси Озбърн-Смит.
	Да му създава работа.
	Те затвориха и Бонд се обади на Бил Танър да го информира за случилото се в Марч. Решиха да не предприемат нищо засега за тялото на мъжа, който го беше нападнал. Предпочитаха да запазят непокътнато прикритието на Бонд, вместо да научат нещо от трупа.
	Мери Гуднайт надникна през вратата.
	— Фили се обади, докато ти говореше по телефона. Открила е няколко неща. Казах й да дойде. — Личната му асистентка се мръщеше. Погледът й се насочи съм единия от замъглените прозорци на кабинета на Бонд. — Жалко, нали? За Фили.
	— За какво говориш?
	— Мислех, че си чул. Тим е скъсал с нея. Зарязал я преди няколко дни. Дори запазили църква и женският й купон бил планиран. Уикенд за момичета в Испания. И аз щях да ходя.
	_Доколко съм наблюдателен?_ — запита се Бонд. _Това_ липсваше от бюрото на Фили на третия етаж. Снимката на годеника й. Вероятно и годежният пръстен беше „изчезнал по време на акция“.
	— Какво се е случило?
	— Предполагам, че никога не е само едно. Напоследък те не се разбираха много добре и той й вдигаше скандали, че кара бързо и работи денонощно, Фили не отиде на голяма семейна среща в дома на родителите му. И после, като гръм от ясно небе, Тим получи възможност да го изпратят в Сингапур или Малайзия и прие. Двамата май не са били заедно от три години.
	— Съжалявам.
	Обсъждането на драмата свърши с пристигането на обсъжданата личност.
	Фили не забеляза смълчаната атмосфера, мина усмихната покрай Гуднайт, влезе в кабинета на Бонд и безгрижно седна на стола. Сърцевидното й лице сякаш се беше стеснило и лешниковите й очи блестяха напрегнато като на ловец, попаднал на сигурна следа. Това я правеше още по-красива. Женски купон в Испания? Господи, Бонд не можеше да си го представи, нито виждаше Фили да мъкне към дома си две пазарски чанти, за да сготви обилна вечеря за мъж на име Тим и децата им Матилда и Арчи.
	_Престани!_ — упрекна се той и се съсредоточи върху онова, което говореше тя:
	— Нашите хора разчетоха едното овъглено листче. Думите са „планът «Геена»“, а отдолу пише: „петък, 20 май“.
	— „Геена“? Познато ми е, но не мога да се сетя откъде.
	— Споменава се в Библията. Ще открия повече. Пуснах „План «Геена»“ в базите данни на агенциите за сигурност и криминални престъпления, но резултатът беше отрицателен.
	— Какво има на другото късче хартия?
	— То е още по-лошо увредено. Лаборантите разчетоха думите „срок“ и „пет милиона лири“, но останалото не беше по силите им. Изпратих го на „Особени престъпления“ в Скотланд Ярд със заповед „само за нашите очи“. Ще ми се обадят довечера.
	— „Срок“… Предполагам, че е срок на договора. Възнаграждение или предплата от пет милиона лири за атака или нещо друго. Това говори, че Ной го прави за пари, а не заради политика или идеология.
	Фили кимна.
	— А сега за сръбската свръзка. Унгарската ми маневра не проработи. Хората в Белград са ти много сърдити, Джеймс. Но твоят отдел „Ай“ ме свърза — като представител на ЕС — с шефа на Дирекцията за разследвания на безопасността на транспорта.
	— Какво е това, по дяволите?
	— Измислих си го. Говоря с доста добър швейцарско-френски акцент, ако мога сама да се похваля. Сърбите мрат да направят всичко, което могат, за да бъде доволен Европейският съюз, и затова сега ще се изтрепят да ми дават информация за опасните материали във влака и още подробности за Карич.
	Фили наистина беше златна.
	— А „Разрушаване на сгради и метални отпадъци — Изток“ имат база в Слоу. Те са дребни риби в проекта за разрушаване на британската военна база в Марч.
	— Открито акционерно дружество ли са?
	— Частно. Притежава ги холдинг, също частен — „Зелена инициатива“. Голям е и работи в шест държави. Един човек държи всичките акции. Северан Хидт*.
	[* Hydt (англ.) — съкращение на hydrant — пожарен кран — Б.пр.]
	— Това ли е истинското му име?
	Тя се засмя.
	— Отначало и аз се зачудих къде им е бил умът на родителите му, но той е променил името си официално, когато станал на двайсет и няколко.
	— Как е рожденото му име?
	— Маартен Холт.
	— Холт* на Хидт. Не виждам голяма разлика. Но Маартен на Северан? Защо?
	[* Holt (англ.) — горичка, горист хълм; дупка (на видра); убежище. — Б.ред.]
	Фили повдигна рамене.
	— „Зелена инициатива“ е огромна фирма за събиране и рециклиране на отпадъци. Ти си видял камионите им, но вероятно не си се замислил за тях. Не можах да открия много, защото те не се появяват публично и Хидт стои настрана от медиите. Статия в „Таймс“ го нарича най-богатия вехтошар в света. В „Гардиан“ са написали статия за него преди няколко години, доста ласкателна, но Хидт им е дал само няколко общи приказки и това е всичко. Открих, че е роден в Холандия, известно време е имал двойно гражданство, а сега е само британец.
	Езикът на тялото на Фили и ловджийският блясък в очите й загатваха, че все още не е разкрила всичко.
	— И? — попита Бонд.
	Тя се усмихна.
	— Намерих информация в интернет за времето, когато Хидт е бил студент в университета на Бристол, където, между другото, се е представил много добре. — Обясни, че Хидт е бил активен в университетския клуб по ветроходство и е бил капитан на лодка в състезания. — Той не само се е състезавал, но и е правил лодки. И това му е спечелило прякор.
	— Какъв е той? — попита Бонд, макар да имаше чувството, че вече го знае.
	— Ной.


>>	Шестнайсета глава

	Часът беше пет и половина. Тъй като Фили щеше да получи разузнавателните данни, които чакаше, едва след няколко часа, Бонд предложи да се срещнат за вечеря.
	Тя се съгласи и се върна на работното си място, а той написа кодиран имейл до М. с копие до Бил Танър, в който обясни, че Ной е Северан Хидт, и включи резюме на биографията му и какво се е случило в Марч. Добави, че Хидт има връзка с атаката, свързана с Инцидент 20, чрез „плана «Геена»“ и че предстоят още детайли.
	Отговорът беше кратък:
C>
	007, упълномощен си да продължиш да действаш. Очаква се съответна съгласуваност с местни организации.
@	М.
C$
	_Моята {s}carte grise{/s}_, помисли си Бонд.
	Той излезе от кабинета си, качи се с асансьора на втория етаж и влезе в голяма стая, пълна с повече компютри от магазин за електроника. Няколко мъже и жени работеха пред мониторите или на работни станции, каквито можеше да се видят в университетска химична лаборатория. Бонд се приближи до малък кабинет с остъклени стени в отсрещния край и почука на прозореца.
	Сану Хирани, шефът на отдел „Кю“ в ГМР, беше слаб мъж на четирийсет и няколко години. Кожата му беше жълтеникава, а буйната му черна коса ограждаше лице, достатъчно хубаво, за да получава роли в Боливуд*. Той беше блестящ играч на крикет, известен с бързия си боулинг**, и бе завършил химия, електроинженерство и компютърни науки в най-елитните университети в Обединеното кралство и Америка (където успя във всичко, освен да запознае с любимия си спорт янките, които нито схващаха тънкостите на играта, нито издържаха на продължителността на мача).
	[* Неофициално популярно наименование на мощната киноиндустрия на индийския град Мумбай. — Б.пр.]
	[** В крикета това е хвърлянето на топката към вратичката, защитавана от батсмана. — Б.ред.]
	Отдел „Кю“ беше технически, поддържащ анклав в ГМР и Хирани контролираше всичко свързано с джунджуриите, които винаги се бяха използвали в занаята, факирите в отдели като „Кю“ и „Наука и технологии“ в ЦРУ прекарваха времето си да измислят нов хардуер и софтуер — миниатюрни камери и фотоапарати, невероятни оръжия, маскировки, комуникационни устройства и уреди за наблюдение. Такова беше и най-новото изобретение на Хирани — свръхчувствителен всеобхватен микрофон, монтиран в мъртва муха. („Бръмбар в бръмбара“ — иронично изкоментира Бонд пред създателя му, който отвърна, че той е осемнайсетият човек, който се шегува по този начин, и добави, че от гледна точка на биологията мухата не е бръмбар.)
	Тъй като причината за съществуването на ГМР беше оперативна, голяма част от работата на Хирани се състоеше в грижи да осигурява с достатъчно монокли, бинокли, камуфлаж, комуникационни устройства, специални оръжия и уреди за наблюдение. В това отношение той беше като библиотекар, който проверява дали книгите са описани правилно и върнати ли са навреме.
	Специфичната му гениалност обаче беше в това да изобретява и импровизира и да измисля устройства като айкюфона. Освен всичко останало ГМР държеше патента на десетки негови изобретения. Когато беше на мисия и се озовеше в трудно положение, Бонд или някой друг агент от отдел „0“ се обаждаше на Хирани по всяко време на денонощието и той намираше решение. Хирани или хората му измайсторяваха нещо в кабинета и го изпращаха по експресната дипломатическа поща за един ден. Често времето беше от критично значение и Хирани включваше някой от множеството умни новатори и тарикати по света да изработят, открият или модифицират устройството на място.
	— Джеймс. — Двамата се ръкуваха. — Чух, че са ти възложили Инцидент 20.
	— Така изглежда.
	Бонд седна и забеляза книга на бюрото на Хирани. „Тайната война на Чарлс Фрейзър-Смит“, една от любимите му за историята на техническите средства в шпионажа.
	— Сериозно ли е?
	— Много — лаконично отговори Бонд. На два пъти едва не го бяха убили, докато изпълняваше мисията, при това за период само от четирийсет и осем часа.
	Хирани се настани под снимки на първите компютри „Ай Би Ем“ и на индийски играчи на крикет и попита:
	— Какво ти трябва?
	Бонд заговори тихо, за да не го чуе колегата наблизо, млада жена, която захласнато гледаше екрана на компютъра си.
	— Имаш ли комплекти за наблюдение, които може да се монтират на място? Не мога да се добера до компютъра или телефона на обекта, но вероятно ще успея да поставя нещо в кабинета, колата или дома му. Да бъде за еднократна употреба. Сигурно няма да мога да го прибера после.
	— Аха… — помръкнаха светлите очи на Хирани.
	— Проблем ли има, Сану?
	— Трябва да ти кажа, че преди десетина минути ми се обадиха от горе, Джеймс.
	— Бил Танър?
	— Не, още по-отгоре.
	М. _По дяволите_ — изруга наум Бонд. Виждаше накъде отиват нещата.
	— Той каза, че ако някой от отдел „0“ иска комплект за наблюдение, веднага да му се обадя — продължи Хирани. — Странно съвпадение.
	— Да, странно — намусено се съгласи Бонд.
	— Е, да му кажа ли, че някой от отдел „0“ иска комплект за наблюдение? — подсмихна се Хирани.
	— Вероятно ще можеш да изчакаш малко.
	— Имам няколко _чудесни_ пакета, от които може да си избереш. — Хирани говореше като търговец на коли. — Микрофон, който се захранва по индукция. Трябва само да го сложиш близо до електрически кабел. Не е необходима батерия. Долавя гласове от петнайсет метра разстояние и силата на звука се регулира автоматично, за да няма изкривяване. А, постигнахме голям успех и с още нещо — монета от две лири, възпоменателна, от 1994 г. за тристагодишнината на Английската банка. Относително рядка е и мишената обикновено я запазва за късмет, но не е чак толкова рядка, че да иска да я продаде. Батерията издържа четири месеца.
	Бонд въздъхна. Уникалните устройства изглеждаха съвършени. Той благодари на Хирани и добави, че ще се обади. Върна се в кабинета си, където завари Мери Гуднайт на бюрото й. Не видя причина тя да остане там.
	— Отивай си у дома. Лека нощ, Гуднайт.
	Тя погледна най-новите му наранявания и се въздържа от възможността да се погрижи майчински за него. От опит знаеше, че той ще й откаже.
	— Вземи мерки за раните си, Джеймс — каза само и взе чантата и палтото си.
	Бонд се облегна назад на стола и изведнъж усети смрадта на пот и прах от тухли под ноктите си. Искаше му се да се прибере вкъщи и да се изкъпе. Да изпие първата си чашка за деня. Най-напред обаче трябваше да свърши нещо.
	Той се обърна към екрана на компютъра си и влезе в общата информационна база данни на „Голдън Уайър“, откъдето научи къде се намират служебният офис и домът на Северан Хидт. Учудващото беше, че човекът живееше в беден район на Източен Лондон, известен като Канинг Таун. Главните владения на „Зелена инициатива“ бяха на брега на Темза, близо до Рейнхам, в съседство с Уайлдспейс Консървейшън Парк.
	Бонд разгледа сателитните карти на дома на Хидт и на „Зелена инициатива“. Беше изключително важно да наблюдава този човек, но нямаше начин да го направи без подкрепата на Озбърн-Смит и шпионските екипи на отдел „А“ от МИ5, а веднага щом научеше за Хидт, агентът на Трето управление щеше да задържи него и Ирландеца. Бонд отново се замисли за риска. Реални ли бяха опасенията му, че ако двамата бъдат прибрани „на топло“, съзаклятниците им ще ускорят кръвопролитието или ще се изпарят и ще нанесат удар следващия месец или година?
	Джеймс Бонд беше научил, че злото е търпеливо.
	Да го наблюдава или не?
	Той прецени плюсовете и минусите и след още миг колебание с нежелание вдигна телефона.


>>	Седемнайсета глава

	В шест и половина Бонд вкара бентлито в гаража си и спря до спортния зелен ягуар. Качи се по стълбите на първия етаж, отключи вратата, дезактивира алармата и се увери чрез отделна охранителна функция — високоскоростно видео, че в дома му е била само прислужницата Мей. (Тъй като се чувстваше малко неудобно, когато тя започна да работи за него, той й каза, че камерата е изискване на работодателя му от правителството и апартаментът трябва да бъде наблюдаван, когато го няма, дори ако тя работи там. „Като се има предвид какво сигурно правите за страната и че сте патриот, няма проблем, сър“ отвърна лоялната жена, използвайки обръщението в знак на уважение, запазено само за него.)
	Бонд провери съобщенията на домашния си телефон. Имаше само едно — от приятел, Фуад Хараз, грамаден лукав йорданец. Живееше в Мейфеър и се занимаваше с всевъзможен бизнес, свързан предимно с превозни средства коли, самолети и най-изумителните яхти, които Бонд беше виждал. Хараз и Бонд членуваха в клуб „Комодор“ на Бъркли Скуеър.
	За разлика от повечето подобни клубове в Лондон, където можеш да се сдобиеш с членство за двайсет и четири часа и срещу петстотин лири, „Комодор“ беше традиционна институция и се изискваше търпение и значително проучване, за да те приемат. Щом веднъж станеш член, от теб се очаква да се придържаш строго към редица правила като начин на обличане и да се държиш безупречно на масата. Клубът се гордееше и с хубав ресторант и винарна.
	Хараз се беше обадил да покани Бонд на вечеря там. „Имам проблем, Джеймс. Наследих две красиви жени от Сен Тропе. Как се случи това, е дълга и деликатна история и не е за телефонен секретар, но не мога да очаровам и двете. Ще ми помогнеш ли?“
	Бонд се усмихна, позвъни му и каза, че има друг ангажимент. Уговориха се да се видят някой друг път.
	След това Бонд извърши обичайния си ритуал на къпане — вдигаща пара гореща вода и после леденостуден душ — и чевръсто се избърса. Прокара пръсти по лицето си и реши, че има дългогодишен предразсъдък срещу бръсненето два пъти на ден, а сетне се укори: _Защо дори си го помисли? Фили Мейдънстоун е красива и умна и кара страхотно мотоциклет, но е колега. Точка по въпроса._
	Черният й кожен спортен екип обаче натрапчиво изплува в съзнанието му.
	Бонд запаса хавлията на кръста си, отиде в кухнята, сипа си два пръста бърбън „Базил Хейдън“ в стъклена чаша, пусна едно кубче лед и изпи половината, наслаждавайки се на острия аромат на орехи. Първата глътка за деня неизменно беше най-приятната, особено щом идваше след мъчителния поход срещу врага и преди вечер с красива жена…
	Той отново се хвана, че мисли за нея. _Престани._
	Бонд седна на старо кожено кресло в оскъдно обзаведената всекидневна. Повечето вещи там бяха на родителите му. Наследи ги, след като те починаха, и ги държеше в склад близо до дома на леля си в Кент. Беше си купил няколко лампи, бюро, столове и аудиоуредба „Боус“, която все не му оставаше време да слуша.
	На полицата над камината имаше снимки в посребрени рамки на родителите и баба му и дядо му по бащина линия в Шотландия и от майчина страна в Швейцария. Няколко фотографии показваха леля му Шармейн с младия Джеймс в Кент. На стените бяха окачени други снимки, правени от майка му, фотожурналист на свободна практика. Повечето бяха черно-бели и изобразяваха разнообразна палитра от образи — политически митинги, профсъюзни събития, спортни състезания и панорамни изгледи на екзотични места.
	В средата на полицата над камината имаше и едно любопитно произведение на изкуството — патрон. Нямаше нищо общо с ролята на Бонд като агент в секция „00“ в отдел „0“ на ГМР. Източникът му беше съвсем различен период и място в живота на Джеймс. Той се приближи до камината, взе боеприпаса и го обърна един-два пъти в ръката си.
	Макар да се укоряваше, че иска да ухажва Фили, вместо да поддържа чисто професионални отношения с _агент Мейдънстоун_, Бонд не можеше да престане да мисли за нея като за жена.
	При това жена, която вече не беше сгодена.
	Трябваше да признае, че онова, което изпитва към нея, е повече от плътско желание. И сега отново си зададе въпроса, който бе възниквал и друг път, за други жени, макар и рядко. Възможно ли беше между тях да се развие нещо сериозно?
	Романтичният му живот беше много заплетен. Препятствия пред евентуалния му брак бяха до известна степен честите му пътувания, изискванията на професията и постоянната опасност, която го дебнеше отвсякъде. Но по-съществен беше сложният въпрос да признае какъв е всъщност, и още по-трудното, какви са задълженията му в Секция „00“, които някои, а вероятно и повечето жени биха намерили за отвратителни, ако не и отблъскващи.
	Бонд знаеше, че все някога ще трябва да признае поне част от всичко това на жената, която ще му стане нещо повече от преходна любовница. Не може да пазиш тайни от близките си твърде дълго. Хората са далеч по-умни и наблюдателни, отколкото си мислим, и тайните между влюбени остават скрити само защото единият от тях е решил да бъде така.
	Приемливото отричане можеше и да има резултат в Уайтхол, но не продължаваше дълго между романтичните партньори.
	С Фили Мейдънстоун обаче това не беше проблем. Нямаше да има изповеди на вечеря или измачкани завивки. Тя знаеше подробно биографията и слабостите му.
	И беше предложила ресторант близо до жилището си.
	Какво послание се криеше в този избор?
	Джеймс Бонд погледна часовника си. Време беше да се облече и да го дешифрира.


>>	Осемнайсета глава

	В осем без петнайсет таксито остави Бонд пред „Антоан“ в Блумсбъри и той мигновено одобри избора на Фили. Мразеше препълнени, шумни ресторанти и барове и много пъти си беше тръгвал от луксозни заведения, когато нивото на децибелите се окаже твърде дразнещо. Веднъж се беше пошегувал, че скъпите кръчми са по-скоро „гротескни“, отколкото „гастрономически“.
	„Антоан“ беше тих и слабо осветен. В дъното на залата се виждаше внушителна селекция от вина, а стените бяха отрупани с мълчаливи портрети от XIX век. Бонд поиска малко сепаре недалеч от стената с бутилките. Настани се на меката кожа, както винаги, с лице към заведението и входа, и се огледа. Посетителите бяха бизнесмени и местни хора.
	— Нещо за пиене? — попита сервитьорът, приятен мъж на четирийсет години с обръсната глава и обеци на ушите.
	Бонд реши да си поръча коктейл.
	— Двойно „Краун Роял“ с лед, ако обичате. Добавете на половината на това ликьор „Трипъл Сек“, три капки „Ангостура битер“ и щипка настъргана портокалова кора.
	— Добре. Интересно питие.
	— В основата си е старомодно, но всъщност сам го измислих.
	— Има ли си име?
	— Още не. Търся нещо подходящо.
	След няколко минути питието пристигна и Бонд отпи малка глътка. Съставките бяха дозирани идеално и той каза това на сервитьора. Тъкмо остави чашата си на масата, когато видя, че Фили влиза в ресторанта, засияла в усмивка. Стори му се, че тя ускори крачка, когато го забеляза.
	Беше облечена в тесни черни джинси, кафяво кожено яке и прилепнал по тялото тъмнозелен пуловер с цвета на ягуара му.
	Той стана, когато Фили се приближи. Тя не седна срещу него, а от едната му страна. Носеше куфарче.
	— Добре ли си? — попита го.
	Бонд очакваше нещо по-лично от този безучастен поздрав, но после строго се запита: _От къде на къде?_
	Фили още не беше съблякла якето си, когато привлече погледа на сервитьора, който я поздрави с усмивка.
	— Офелия.
	— Арън. Ще пия чаша „Мозел Ризлинг“.
	— Веднага.
	Виното дойде и Бонд каза на Арън, че ще поръчат след малко. Чашите им си кимнаха една на друга, но не се докоснаха.
	— Първо ми разкажи за Хидт — смотолеви Бонд и се премести по-близо до нея.
	— Проверих в „Специални операции“ в Скотланд Ярд, МИ6, Интерпол, Националния център за информация по престъпността и ЦРУ в Америка и холандските тайни служби. Направих дискретни запитвания и в МИ5. — Фили очевидно беше доловила напрежението между Бонд и Озбърн-Смит. — Хидт няма криминално досие, нито е в списъка за наблюдение. По-скоро е консерватор, отколкото лейбърист, но не проявява голям интерес към политиката. Не изповядва никаква религия. Държи се добре с подчинените си. Няма вълнения сред работниците му. Няма проблеми и с Данъчната агенция, здравното осигуряване и „Безопасност на труда“. Изглежда, че е богат бизнесмен. _Много_ богат. Винаги се е занимавал със събиране и рециклиране на отпадъци.
	_Вехтошаря…_
	— Петдесет и шест годишен и никога не се е женил. Родителите му са холандци и са починали. Баща му имал пари и пътувал много по работа. Хидт е роден в Амстердам и дошъл в Англия с майка си, когато бил на дванайсет години. Тя получила психично разстройство и го отгледала предимно икономката, която ги придружавала от Холандия. След това бащата загубил повечето си пари и изчезнал от живота на сина си. Тъй като не й плащали, икономката се обадила на социалните грижи и избягала, след като осем години гледала момчето. — Фили състрадателно поклати глава. — Тогава Хидт бил на четиринайсет години. Започнал да работи като чистач на петнайсет. Не се знае нищо за него, докато не станал на двайсет и няколко години. Основал „Зелена инициатива“ точно когато рециклирането излиза на мода.
	— Какво се е случило? Пари ли е наследил?
	— Не. Това е загадка. Доколкото разбрах, започнал е от нулата. На стари години завършил университет. Учил древна история и археология. Сега има няколкостотин милиона. По-усамотен е от повечето богаташи.
	— Ами „Зелена инициатива“?
	— Фирмата се занимава с прибиране на смет, събиране и изнасяне на боклуци от строителни обекти, метални отпадъци, разрушаване на стари сгради, рециклиране, унищожаване на документи, обработване и ликвидиране на опасни материали. Според бизнес пресата компанията се разширява в десетина други страни и създава сметища и центрове за рециклиране — показа тя разпечатка на брошурата на „Зелена инициатива“.
	Бонд се намръщи, като видя емблемата. Приличаше на зелена кама, полегнала на една страна.
	— Не е нож — засмя се Фили. — И аз си помислих същото. Лист е. Глобалното затопляне, замърсяването на околната среда и енергията са най-привлекателните теми за добре информираните природозащитни движения, но най-бързо печелят популярност екологичното изхвърляне и рециклиране на отпадъци, а „Зелена инициатива“ е сред най-големите новатори в тази област.
	— Има ли връзка със Сърбия?
	— Чрез филиал Хидт притежава малка база в Белград, но като всеки друг във фирмата, никой там няма криминално минало.
	— Не мога да разбера играта му. Няма политически пристрастия, нито терористични наклонности. Изглежда така, сякаш е бил нает да организира атаката в петък, но едва ли му трябват пари. — Бонд отпи от коктейла си. — А сега, детектив инспектор Мейдънстоун, кажи ми за веществените доказателства — другото обгоряло листче от Марч. МИ6 са разчели думите „планът «Геена»“ и „петък, 20 май“. Криминалистите в Скотланд Ярд открили ли са нещо друго?
	Фили понижи тон и това го накара да се наведе към нея. Бонд долови приятно, но непознато ухание. Кашмиреният й пуловер се докосна до ръката му.
	— Да. Те мислят, че останалите думи са: _Курсът е потвърден. Радиусът на взрива трябва да е минимум трийсет метра. Десет и половина е оптималният час._
	Бонд въздъхна.
	— Тогава става дума за някакво експлозивно устройство. Десет и половина в петък вечерта, според първата засечена информация. А „курс“ по всяка вероятност означава маршрут на кораб или самолет.
	— А сега за метала, който си намерил — продължи Фили. — Титаниево-стоманена сплав. Уникална е. Никой в лабораторията не беше виждал подобно нещо. Стружките са били изхвърлени от машина през последните няколко дни.
	Това ли бяха правили хората на Хидт в мазето на болницата? Оръжие от тази сплав?
	Погледът на Бонд се плъзна от челото към гърдите й, докато Фили отпиваше от виното си.
	— А на сърбите казах, че ще ги принудя да въведат еврото на мястото на динара, ако не ми помогнат — добави тя. — И те се обадиха. Човекът, който работи с Ирландеца, е Алдо Карич, отговорник по товарите в железниците.
	— И е знаел кой влак превозва опасния материал.
	— Да — потвърди Фили и се намръщи. — Това също е странно. Материалът е изключително опасен. Метилов изоцианид, химичното вещество, което уби всичките онези хора в Бопал.
	— Господи.
	— Но, виж, ето списък на всичко във влака. — Тя му показа текст, преведен на английски. — Контейнерите са били бронирани. Не би трябвало да се отворят дори ако ги изхвърлиш от самолет.
	Бонд остана озадачен.
	— Тогава евентуална катастрофа на влака не би предизвикала изтичане.
	— Малко вероятно. И още нещо, вагонът с химичното вещество е съдържал само триста килограма метилов изоцианид. Материалът наистина е смъртоносен, но в Бопал изтекоха четирийсет и две _хиляди_ килограма. Дори няколко цилиндъра да се бяха отворили, пораженията щяха да бъдат незначителни.
	Но от какво друго би могъл да се интересува Ирландеца? Бонд прегледа списъка. Освен опасните химикали товарът беше безобиден — бойлери, резервни части за превозни средства, моторно масло, метални отпадъци, трегери, дървен материал… Нямаше оръжия, нестабилни вещества или други рискови материали.
	Може би произшествието беше сложен план, за да бъде убит машинистът или някой друг, който живееше в подножието на хълма близо до ресторанта. Вероятно Ирландеца бе искал да инсценира смъртта му така, че да прилича на нещастен случай. Докато не разберяха каква е целта на Ной, не можеха да реагират адекватно. Бонд можеше само да се надява, че наблюдението, което с нежелание бе започнал по-рано вечерта, ще го възнагради.
	— Нещо повече за „Геена“? — попита той.
	— По дяволите.
	— Моля?
	Лицето й разцъфна в усмивка.
	— От Геена произлиза юдейско-християнската идея за ада. Думата произлиза от старото име на долината Еном в Израел. Някои хора смятат, че много отдавна мястото е било използвано за изгаряне на боклуци и че в скалите може би е имало залежи на природен газ, който постоянно е поддържал огньове. В Библията Геена е мястото, където ще бъдат наказани грешниците и неверниците. Геена се споменава наскоро ако може да наречеш „скоро“ преди сто и петдесет години — единствено в стих на Ръдиард Киплинг. — Фили беше научила цитата наизуст и го издекламира. — „Надолу за Геена или нагоре към трона, най-бързо пътува онзи, който е сам“.
	На Бонд му хареса и си го повтори наум.
	— А сега другата ми задача, „Стоманен патрон“ продължи тя.
	_Отпусни се_ — каза си Бонд и безразлично повдигна вежда.
	— Не видях връзка между плана „Геена“ и „Стоманен патрон“.
	— Разбирам. И аз мисля, че не са свързани. „Стоманен патрон“ е нещо друго — отпреди да постъпя в ГМР.
	Лешниковите й очи огледаха лицето му и за миг се спряха на белега.
	— Работил си в Отбранителната разузнавателна агенция, нали? А преди това си бил в Афганистан с Военноморския резерв.
	— Точно така.
	— Афганистан… И руснаците бяха там, естествено, преди ние и американците да решим да се отбием на чай. Това има ли нещо общо с мисията ти там?
	— Може би. Не знам.
	Фили осъзна, че задава въпроси, на които той не иска да отговори.
	— Получих официалната руска информация, която нашата Станция „Р“ хакна, и прегледах метадатата. Препрати ме към други източници и открих, че „Стоманен патрон“ е операция за премахване на мишени, разпоредена от високо ниво. За това се отнася изразът „няколко смъртни случая“. Не можах да разбера дали е на КГБ или СВР, затова все още не знаем датата.
	През 1991 година КГБ, прословутият съветски апарат за сигурност и шпионаж, беше преустроен в руското СВР за чуждестранно разузнаване и ФСБ за вътрешно разузнаване и сигурност. Последвалата съгласуваност между двете организации в света на шпионажа показа, че промяната е само козметична.
	Бонд се замисли.
	— Премахване на мишена.
	— Да. И един от нашите тайни агенти от МИ6 е бил замесен по някакъв начин, но все още не знаем кой и как. Може би е преследвал руския убиец, искал е да го вербува и използва като двоен агент. Или мишената е бил нашият човек. Скоро ще науча повече. Отворих няколко канала.
	Бонд се усети, че се е втренчил в покривката на масата и е сбърчил чело, и побърза да се усмихне на Фили.
	— Блестяща работа. Благодаря.
	Той написа на мобилния си телефон резюме на разказа на Фили за Хидт, Инцидент 20 и „Зелена инициатива“, като пропусна информацията за операция „Стоманен патрон“, и изпрати съобщението на М. и Бил Танър.
	— Е, време е да хапнем нещо след усилената работа. Първо виното. Червено или бяло?
	— Аз съм момиче, което не играе по правилата — отговори Фили и после млъкна, без да поясни. Бонд възприе това като закачка. — Ще пия червено — „Марго“ или „Сен Жулиен“, с някоя не много тлъста риба, например морски език, а след това „Пино Гри“ или „Албариньо“ с хубава сочна пържола. — Тя се смили над Бонд. — Искам да кажа, че ще приема всичко, което ти си в настроение да поръчаш.
	Фили намаза с масло залък от хлебчето си и го изяде с очевидно удоволствие, а сетне взе менюто и го разгледа като малко момиче, което се опитва да реши кой коледен подарък да отвори първо. Бонд остана очарован.
	Миг по-късно сервитьорът се приближи до тях.
	— Ти поръчай пръв — каза Фили на Бонд. — На мен ми трябват още седем секунди.
	— Ще започна с пастет. Нека препекат филията, ако обичате. А след това калкан на скара.
	Фили поиска зелена салата с пармезан и круши и задушен омар със зелен фасул и млади картофи.
	Бонд избра бутилка „Шардоне“, което не беше държано в дъбова бъчва, от Марлбъро, Нова Зеландия.
	— Чудесно — одобри Фили. — Американците отглеждат най-хубавия сорт шардоне след Бургундия, но наистина трябва да са много смели, за да изхвърлят проклетите си дъбови бъчви.
	Бонд беше на абсолютно същото мнение.
	Арън донесе виното, което се оказа превъзходно. Бонд направи комплимент на Фили за избора й на ресторант.
	Последва непринуден разговор. Тя го разпита за живота му в Лондон, скорошните му пътувания и къде е израснал. Той инстинктивно й разказа само общата информация, която вече беше изнесена в публичното пространство: смъртта на родителите му, детството му с леля Шармейн в Пет Ботъм, Кент, краткия период в Итън и последвалото пребиваване в колежа „Фетес“ в Единбург, където беше учил и баща му.
	— Да, чух, че в Итън си изпаднал в неудобно положение. Нещо, свързано с прислужница? — Тя отново направи пауза и после се усмихна. — Знам официалната версия — малко скандална. Носеха се и други слухове. Че си защитавал честта на момичето.
	— Мисля, че устните ми трябва да останат запечатани по този въпрос — усмихна се Бонд. — Ще се позова на Закона за държавната тайна. Неофициално.
	— Е, ако е вярно, ти си бил твърде млад, за да си играеш на странстващ рицар.
	— Доколкото си спомням, току-що бях прочел „Сър Гауейн“ от Толкин.
	Бонд не можа да не отбележи наум, че Фили го е проучвала.
	Той я разпита за детството й. Тя му разказа как е израснала в Девън и за училището пансион в Кеймбриджшир, където се отличила като доброволец в организация за защита на човешките права, а после учила право в Лондонското училище по икономика и политически науки. Обичала да пътува и говори надълго и нашироко за почивките си. Най-много се оживи, когато стигна до мотоциклета си BSA и другата си страст — ските.
	_Интересно_ — помисли си Бонд. Имаха още нещо общо помежду си.
	Очите им се срещнаха за няколко секунди.
	Бонд почувства познатото електрическо припламваше. Коленете му докоснаха нейните, отчасти неволно, отчасти преднамерено, Фили прокара пръсти през разпуснатите си червени коси.
	_Разшифроване на кодовете…_
	Тя затвори очи и потърка клепачите си.
	— Трябва да отбележа, че идеята беше гениална. Имам предвид вечерята. Определено се нуждаех от… — Гласът й постепенно заглъхна и очите й се присвиха закачливо от удоволствие, което не можеше или не искаше да обясни. — Не съм сигурна дали съм готова вечерта да свърши. Часът е едва десет и половина.
	Бонд се наведе към нея. Раменете им се докоснаха и този път нямаше отдръпване.
	— Бих желала едно питие след вечерята, но не знам какво точно предлагат тук.
	Фили му казваше, че има портвайн или бренди в апартамента си малко по-нататък по улицата, диван и музика. И по всяка вероятност още нещо.
	_Кодове…_
	Следващите му думи би трябвало да бъдат: _И аз бих пийнал, макар че може би не тук_, но в същия миг Бонд съзря нещо много дребно и едва забележимо.
	Показалецът и палецът на дясната й ръка леко потъркваха безименния пръст на лявата. Бонд видя белезникавото място, където нямаше тен от последната й почивка заради годежния пръстен с тъмночервен рубин на Тим, който вече не беше там.
	Лъчезарните й златистозелени очи продължаваха да го гледат и тя все още се усмихваше. Бонд знаеше, че може да платят сметката, да излязат и Фили да го хване под ръка, докато вървят към дома й. Знаеше, че размяната на остроумни реплики ще продължи. Знаеше, че любенето ще бъде изпепеляващо. Виждаше го в искрящите й очи, в начина, по който тя се нахвърли върху храната, в дрехите, които беше облякла, и в смеха й.
	И в същото време съзнаваше, че не трябва да го прави. Не сега. Когато беше свалила пръстена от ръката си и го бе върнала, Фили се беше простила и с част от сърцето си. Той не се съмняваше, че тя ще се съвземе, защото жена, която кара бясно мотоциклет BSA по черните пътища на Пийк Дистрикт, не може да бъде потисната дълго.
	Обаче реши да изчака.
	Ако беше жена, която евентуално би допуснал в живота си, Офелия Мейдънстоун щеше да си остане такава още един-два месеца.
	— Мисля, че в менюто за след вечеря видях „Арманяк“, който ме заинтригува. Бих искал да го опитам.
	Той разбра, че е постъпил правилно, когато чертите на лицето й омекнаха и облекчението и благодарността надделяха над разочарованието, макар и съвсем малко, Фили стисна ръката му и после се облегна назад.
	— Поръчай и за мен, Джеймс. Убедена съм, че знаеш какво обичам.


>	Вторник
>	Смърт в пясъците

>>	Деветнайсета глава

	Джеймс Бонд се събуди от сън, който не можеше да си спомни, но който го беше накарал да се изпоти обилно. Сърцето му биеше бързо — още по-силно от неприятния пронизителен звън на телефона.
	Часовникът до леглото показваше пет и една минута сутринта. Бонд грабна мобилния си телефон и погледна екрана, като мигаше, за да прогони съня. „Бог да те благослови“ помисли си и отговори:
	— _Bonjour, mon ami_.
	— _Et toi aussi!_* — отвърна плътен, дрезгав глас. — Линията е закодирана, нали?
	[* Добро утро, приятелю мой. — И на теб също (фр.). — Б.пр.]
	— _Oui_*. Да, разбира се.
	[* Да (фр.). — Б.пр.]
	— Не знам как сме се оправяли в дните преди закодирането — отбеляза Рьоне Матис, който вероятно беше в кабинета си на булевард „Мортие“ в Двайсети департамент в Париж.
	— Нямаше дни преди закодирането, Рьоне, а само дни, когато имаше приложение за закодиране на сензорния екран.
	— Добре го каза, Джеймс. Ставаш все по-мъдър, _comme un philosophe_*. И при това толкова рано сутринта.
	[* Като философ (фр.). — Б.пр.]
	Трийсет и пет годишният Матис беше агент във френските тайни служби, _Дирексион Женерал де ла Секюрите Екстериор_, ДЖСЕ. Двамата с Бонд работеха заедно от време на време в съвместни операции на ГМР и ДЖСЕ. Наскоро бяха разбили организации на „Ал Кайда“ и други престъпни групировки в Европа и Северна Африка. Освен това бяха изпили значителни количества „Лилет“ и „Луи Рьодерер“ и прекарали няколко доста… колоритни нощи в градове като Букурещ, Тунис и Бари, освободения от задръжки бисер на италианското адриатическо крайбрежие.
	Вчера вечерта Бонд се бе обадил именно на Рьоне Матис, а не на Озбърн-Смит, и бе помолил приятеля си да проведе наблюдение на Северан Хидт. Взе решението с нежелание, но беше осъзнал, че трябва да предприеме политически рискованата стъпка, за да заобиколи не само Трето управление, но и самия М. Наблюдението му беше необходимо, но Бонд трябваше да бъде сигурен, че Хидт и Ирландеца няма да разберат, че британските власти ги следят.
	Франция, разбира се, също извършваше шпионски операции като БПКС в Англия, Агенцията за национална сигурност в САЩ и разузнавателните агенции с щедър бюджет на всички други страни.
	ДЖСЕ непрекъснато подслушваше разговори и четеше имейли на граждани на други страни, включително Обединеното кралство. (Да, в момента двете държави бяха съюзници, но в миналото _имаше_ един малък проблем между тях.)
	Ето защо Бонд се обади за услуга и помоли Рьоне Матис да подслушва ЕЛИНТ и СИГНИТ сигналите от Лондон чрез френски шпионски сателит, който търсеше определени ключови думи.
	— Имам нещо за теб, Джеймс — рече Матис.
	— Обличам се. Ще те включа на високоговорител.
	Бонд натисна бутона и скочи от леглото.
	— Това означава ли, че червенокосата хубавица е до теб и също ще слуша?
	Бонд се подсмихна, не на последно място, защото французинът случайно беше налучкал цвета на косата. В съзнанието му за миг изплува образ как допира буза до страната на Фили снощи на стълбите пред дома й, а буйните й коси погалиха рамото му, преди тя да се прибере в апартамента си.
	— Потърсих сигнали, маркирани със „Северан Хидт“ или прякора му „Ной“ и всичко, свързано със „Зелена инициатива“, плана „Геена“, дерайлиране на влакове в Сърбия, заплахи в петък и всичко това в близост до имена, които звучат ирландски. Но стана нещо много странно, Джеймс. Сателитният вектор беше прицелен право в базата на „Зелена инициатива“ източно от Лондон, но от мястото не излизаха никакви СИГНИТ. Той сякаш е забранил на работниците си да носят мобилни телефони. Много любопитно.
	_Да, наистина_ — помисли си Бонд и продължи бързо да се облича.
	— Но успяхме да научим някои неща. В момента Хидт е в дома си и ще напусне страната днес сутринта. Предполагам, че скоро. Не знаем къде ще ходи, но ще пътува със самолет. Споменава се за летище и паспорт. И ще лети с частен самолет, защото хората му са разговаряли с пилота. Боя се, че нямаме представа кое е летището. Знам, че в Лондон са много. Взели сме ги на прицел… само за наблюдение, ще побързам да добавя!
	Бонд не можа да се сдържи да не се засмее.
	— За план „Геена“ не открихме нищо, Джеймс, но имам обезпокоителна информация. Преди петнайсетина минути засякохме кратко обаждане до място на петнайсетина километра западно от „Зелена инициатива“, извън Лондон.
	— Вероятно домът на Хидт.
	— Мъжки глас каза: „Северан, аз съм“. Имаше акцент, но алгоритмите ни не можаха да определят регион на произхода. Размениха си няколко любезности и после: „Потвърдено е за седем часа тази вечер. Броят на мъртвите ще бъде деветдесет и няколко. Трябва да бъдеш там не по-късно от седем без петнайсет“.
	Оказваше се, че Хидт или е участник в план за убийство на десетки хора, или ще го извърши самият той.
	— Кои са жертвите? И защо ще умрат?
	— Не знам, Джеймс, но не по-малко обезпокоителна беше и реакцията на Хидт. Гласът му беше като на _un enfant_*, на което предлагат шоколад. Той отвърна: „О, каква чудесна новина! Много ти благодаря.“ — Гласът на Матис стана мрачен. — Не бях чувал такава радост от перспективата да убиеш някого. Ала още по-странното е, че попита: „Колко близо може да отида до труповете?“.
	[* Дете (фр.). — Б.пр.]
	— Така ли каза?
	— Да. Другият мъж отговори, че може да отиде много близо. Хидт остана доволен и от това. После телефоните млъкнаха и оттогава не са използвани отново.
	— Седем вечерта. Някъде в страната. Нещо друго?
	— Опасявам се, че няма.
	— Благодаря ти за всичко. По-добре да продължа с лова.
	— Бих искал да задържа по-дълго сателита онлайн, но шефовете ми вече задават въпроси защо се интересувам от онова незначително малко място на име Лондон.
	— Следващия път аз черпя, Рьоне.
	— Разбира се. _Au revoir_*.
	[* Довиждане (фр.). — Б.пр.]
	— _А bientot, et merci baaucoup_* — каза Бонд и прекъсна линията.
	[* Доскоро и благодаря много (фр.). — Б.пр.]
	В годините като капитан в Кралския военноморски резерв и агент на ГМР Бонд се беше изправял срещу някои изключително опасни типове бунтовници, терористи, престъпници психопати и неморални предатели, които продаваха ядрени тайни на хора, достатъчно луди да ги използват. Каква обаче беше играта на Хидт?
	Цел… реакция.
	Макар да не беше ясно каква е извратената игра на Хидт, Бонд можеше да реагира.
	Десетина минути по-късно той хукна надолу по стълбите и извади от джоба си ключа на колата. Не беше необходимо да търси адреса на Хидт. Снощи го беше запомнил.


>>	Двайсета глава

	Темз Хаус, домът на МИ5, правителствения отдел по въпросите за Северна Ирландия и някои сходни организации по сигурността, не е внушителен като резиденцията на МИ6, която се намира наблизо, отсреща, на южния бряг на Темза. Централата на МИ6 по-скоро прилича на футуристичен анклав от филм на Ридли Скот (наричат я Вавилон-на-Темза заради приликата й със зикурат и не толкова любезно — Леголанд.)
	Но макар и не тъй поразителна в архитектурно отношение, Темз Хаус е далеч по-заплашителна. Деветдесетгодишният монолит от сив камък е място, където, ако беше милиционерско управление в Съветска Русия или Източна Германия, човек би започнал да отговаря, преди да му зададат въпросите. От друга страна, сградата може да се похвали с доста внушителни скулптури (например „Британия“ и „Свети Георги“ на Чарлс Сарджънт Джагър) и всеки ден до предния вход се приближават туристи от Арканзас или Токио, решили, че това е галерията „Тейт“, която се намира наблизо.
	В недрата без прозорци на Темз Хаус се помещават офисите на Трето управление. В името на отричането на истината организацията съзнателно беше наела пространство и оборудване от МИ5 (а никой няма по-добро оборудване от МИ5), при това на един хвърлей камък.
	В средата на това феодално владение имаше голям команден център, доста поизтъркан, с олющени и издраскани зелени стени, изтърбушени мебели и мокет, надупчен от твърде много токчета. Навсякъде бяха разлепени задължителните правителствени плакати с правила за подозрителни пакети, противопожарни учения, здравни и профсъюзни въпроси, често надраскани от бюрократи, които нямаше какво друго да правят.
	Ала компютрите там бяха ненаситни, а десетките монитори с плоски екрани големи и ярки. Заместник старшият директор на „Полеви операции“ Пърси Озбърн-Смит стоеше със скръстени на гърдите ръце пред най-големия и най-яркия. Беше се събудил в четири сутринта и до пет и половина се бе облякъл в кафяво сако и различен по цвят панталон. До него бяха двама млади мъже — асистентът му и един рошав технически специалист, който се бе прегърбил над клавиатурата.
	Озбърн-Смит се наведе, натисна клавиш и отново се заслуша в записа, направен от наблюдението. Беше се заловил с него след безсмисленото си пътуване до Кеймбридж само за да яде къри с пилешко месо, което не му даде покой през нощта. Шпионирането не включваше заподозрения за Инцидент 20, тъй като никой не беше достатъчно любезен да разкрие самоличността му, но момчетата и момичетата на Озбърн-Смит успяха да уредят продуктивно подслушване. Без да информират МИ5 какво правят, те бяха поставили микрофони на прозорците на анонимен съучастник на негодника, млад мъж на име Джеймс Бонд от Секция „00“, отдел „0“, „Грула за международно развитие“, Форин Офис.
	Озбърн-Смит се вслуша в гласа с френски акцент.
	— Имам нещо за теб, Джеймс.
	— Обличам се. Ще те включа на високоговорител.
	И така Озбърн-Смит научи за Северан Хидт и че той е Ной и собственик на „Зелена инициатива“. Бонд очевидно не беше сметнал за нужно да спомене, че мисията му на Бутс Роуд, а не някоя аптека от веригата „Бутс“ е довела до тези много важни разкрития.
	— Копеле — изръмжа асистентът, слаб и висок мъж с дразнещо гъста и буйна кестенява коса. — Бонд си играе с живота на хората.
	— Успокой се — каза Озбърн-Смит на младия човек, когото наричаше „заместник на заместника“, макар и не на глас.
	— Ама той наистина е копеле.
	От своя страна Озбърн-Смит беше смаян, че Бонд се е свързал с френските тайни служби. В противен случай никой нямаше да научи, че Хидт се готви да напусне страната и да убие деветдесет и няколко души по-късно днес или поне да присъства на смъртта им. Разузнавателните данни затвърдиха решителността на Озбърн-Смит да закопчае белезници на Северан Хидт „Ной“, да го замъкне в „Белмарш“ или в стаята за разпити на Трето управление, която беше много по-гостоприемна от затвора, и да му изпие кръвта.
	— Проучи всичко за Хидт — заповяда той на заместник-заместника. — Искам да знам и доброто, и лошото за него, какви лекарства взима, дали чете „Индипендънт“ или „Дейли Спорт“, дали е привърженик на „Арсенал“ или на „Челси“, какво предпочита да яде, филмите, които го карат да се страхува или да плаче, с кого си губи времето и кой си губи времето с него. И как. И съберете екип за арест. Между другото, не получихме формуляра за разрешително за носене на огнестрелно оръжие на Бонд, нали?
	— Не, сър.
	Това вече възбуди любопитството на Озбърн-Смит.
	— Къде е окото ми в небето? — обърна се той към младия технически специалист, който седеше пред компютъра.
	Бяха се опитали да открият местоположението на Хидт по лесния начин. Тъй като шпионинът в Париж беше научил, че заподозреният заминава с частен самолет, те потърсиха в архивите на Гражданската въздухоплавателна администрация самолети, регистрирани на името на Северан Хидт, „Зелена инициатива“ и евентуалните филиали на фирмата, но не намериха нищо. Ето защо се наложи шпионирането да бъде старомодно, ако така можеше да се опише безпилотен летателен апарат за три милиона английски лири.
	— Чакайте, чакайте — обади се техническият специалист. — Голямата птица наднича.
	Озбърн-Смит погледна екрана. Гледката от височина пет километра беше забележително ясна, но когато се вгледа по-отблизо, той попита:
	— _Сигурен_ ли си, че това е домът на Хидт, а не част от фирмата му?
	— Да. Частно жилище.
	Имотът заемаше голям правоъгълен парцел в Канинг Таун. Не беше изненадващо, че е отделен от съседите с техните градски къщи и порутени апартаменти с внушителна стена, отгоре на която блестеше остра бодлива тел. В двора имаше грижливо поддържани градини, където бяха разцъфнали майски цветя. Преди столетие мястото очевидно е било скромен склад или фабрика, но наскоро, изглежда, бе ремонтирано и обновено. В единия ъгъл бяха скупчени четири пристройки и гараж.
	_Какво е това?_ — зачуди се Озбърн-Смит. Защо такъв богаташ живееше в Канинг Таун? Кварталът беше беден, населен с етнически малцинства и изпълнен с насилие, престъпления и банди, но с ожесточено лоялни обитатели и активни градски съветници, които работеха много усилено за избирателите си. Извършваше се мащабно строителство, освен съоръженията за Олимпийските игри, които според някои щяха да се състоят в центъра на квартала. Озбърн-Смит си спомни, че преди десетилетия баща му е слушал „Полис“, Джеф Бек и „Депеш Мод“ да свирят в легендарна кръчма в Канинг Таун.
	— Защо Хидт живее там? — попита той.
	— Току-що ми се обадиха, че Джеймс Бонд е излязъл от апартамента си и се е отправил на изток — съобщи асистентът му. — Но се е изплъзнал от нашия човек. Кара като Михаел Шумахер.
	— _Знаем_ къде отива. При Хидт.
	Озбърн-Смит мразеше да обяснява очевидното.
	Докато минутите летяха, без в жилището на Хидт да има раздвижване, младият помощник на Озбърн-Смит му съобщи най-новата информация. Екипът за арест беше сформиран и включваше въоръжени офицери.
	— Те искат да знаят какви са заповедите, сър.
	Озбърн-Смит се замисли.
	— Нека бъдат готови, но ще почакаме да видим дали Хидт ще се срещне с някого. Искам да се събере целият екип.
	— Сър, има раздвижване — извика техническият специалист.
	Озбърн-Смит се наведе към екрана и видя грамаден мъж в черен костюм, вероятно охранител, който изнесе куфари от къщата и ги занесе в гаража.
	— Сър, Бонд току-що пристигна в Канинг Таун. — Специалистът наклони лоста и образът се увеличи. — Ето — посочи той. — Това е бентлито му.
	Автомобилът намали и спря до тротоара.
	Асистентът подсвирна.
	— „Континентал GT“. _Жестока_ кола. Имаше специално предаване за тях в „Топ Гиър“. Гледал ли си това шоу, Пърси?
	— За жалост обикновено работя.
	Озбърн-Смит тъжно погледна разрошения заместник-заместник и реши, че ако не проявява повече уважение, младият мъж вероятно няма да оцелее в кариерата много дълго след края на операция „Инцидент 20“.
	Бонд паркира бентлито дискретно — ако думата можеше да се използва, за да се опише кола за сто двайсет и пет хиляди лири в Канинг Таун — на петдесетина метра от жилището на Хидт, скрито зад няколко контейнера.
	— Екипът за арест е в хеликоптера, сър — докладва асистентът.
	— Да излитат — нареди Озбърн-Смит — и да кръжат във въздуха някъде край Корнишона*.
	[* Небостъргачът „30 Сейнт Мери Екс“, известен още като „Корнишона“ или „Краставицата“, висок 180 метра. — Б.пр.]
	Четирийсететажната сграда с офиси на швейцарската застрахователна компания „Суис Ре“, която се извисяваше над лондонското Сити и според него по-скоро приличаше на космически кораб от петдесетте години на миналия век, отколкото на кисела краставичка, заемаше централна позиция и следователно беше добро място, откъдето да започнат преследването.
	— Предупредете охраната на всички летища Хийтроу, Гатуик, Лутън, Сгансгед, Лъндън Сити, Саутенд и Бипш Хил.
	— Добре, сър.
	— Още обекти — рече техническият специалист.
	На екрана трима души излизаха от къщата. Висок мъж в костюм и прошарена коса и брада вървеше до дългурест блондин, чиито ходила стъпваха навън. Следваше ги слаба жена в черен костюм и с бели коси.
	— Онзи с брадата е Хидт — отбеляза специалистът.
	— Имаш ли представа коя е жената?
	— Не, сър.
	— А жирафът? — подигравателно попита Озбърн-Смит. Още беше ядосан, че Бонд не е сметнал за необходимо да попълни формуляра за огнестрелното оръжие. — Той ли е Ирландеца, за когото всички говорят? Снимай ги и ги пусни за проверка. Побързай.
	Тримата влязоха в гаража. Миг по-късно през портата изфуча черно ауди A8 и подкара по улицата.
	— И тримата са в колата заедно с охранителя — извика заместник-заместникът.
	— Включете наблюдение МАСИНТ. И маркирайте с лазер за всеки случай.
	— Ще се опитам — отговори специалистът.
	— Направи го.
	Бентлито на Бонд плавно се вля в движението и пое след аудито.
	— Увеличи образа и не ги изпускай — заповяда Озбърн-Смит с фъфлене, от което отдавна се мъчеше да се отърве. Говорният дефект го тормозеше през целия му живот.
	Камерата се фокусира върху германския автомобил.
	— Добро момче — похвали той техническия специалист.
	Аудито се движеше бързо. Бонд го следваше дискретно, но не пропусна нито един завой. Шофьорът на немската кола беше добър, но Бонд беше още по-добър — предугаждаше кога онзи ще опита нещо хитро, ще се откаже да свърне или неочаквано ще смени лентата и контрираше мярката. Двата автомобила минаваха на зелено, жълто и червено.
	— Насочват се на север. Принс Риджънт Лейн.
	— Значи не отиват на летище Лъндън Сити.
	Аудито подкара по Нюхам Роуд.
	— Аха — ентусиазирано възкликна заместник-заместникът. — Или Станстед, или Лутън.
	— Отправя се на север по A406 — съобщи друг технически специалист, възпълничка русокоса жена, която сякаш се материализира от празното пространство.
	След това аудито и бентлито поеха по M25, насочвайки се на запад.
	— Лутън! — извика асистентът.
	— Раздвижи птицата по-спокойно — нареди Озбърн-Смит.
	— Добре.
	Всички мълчаливо следяха движението на аудито. Накрая колата влезе в паркинга за кратък престой на летище Лутън. Бонд не беше далеч. Бентлито спря внимателно извън полезрението на пътниците в аудито.
	— Хеликоптерът каца на антитерористичната площадка на летището. Нашите хора ще се разгърнат към паркинга.
	От аудито не слезе никой. Озбърн-Смит се усмихна.
	— Знаех си! Хидт ще чака да се срещне със съучастници. Ще ги спипаме всичките. Съобщи на нашите хора да останат под прикритие, докато им кажа. И включи всички камери на Лутън да предават на живо.
	Той си помисли, че камерите за наблюдение на земята ще им дадат възможност да видят стъписването на Бонд, когато екипите на Трето управление връхлетят като ястреби и арестуват Хидт и Ирландеца. Разбира се, не това беше целта на Озбърн-Смит, за да поръча видеокартина на живо, но… щеше да бъде хубава премия.


>>	Двайсет и първа глава

	Ханс Гроел седеше зад волана на лъскавото черно ауди A8 на Северан Хидт. Високият русокос ветеран от холандската армия се беше занимавал с мотокрос и други ралита на млади години и беше доволен, че сутринта господин Хидт го бе помолил да използва шофьорските си умения. Той се наслаждаваше на спомена за лудешкото каране от Канинг Таун до летище Лутън и разсеяно слушаше разговора между мъжа и жената на задната седалка и пътника отпред.
	Те се смееха за вълнуващата надпревара. Шофьорът на бентлито беше изключително компетентен, но по-важното, имаше интуиция. Той нямаше как да знае къде отива Гроел и трябваше да предугажда завоите му, много от които бяха абсолютно произволни. Преследвачът сякаш притежаваше шесто чувство, което му подсказваше къде Гроел ще свърне, ще намали или ще ускори.
	Роден шофьор.
	Но кой беше той?
	Скоро щяха да разберат. Никой в аудито не успя да го огледа добре, той беше хитър, но заедно успяха да разчетат регистрационния му номер. Гроел се обади на колега в централата на „Зелена инициатива“, който имаше връзки в Държавната автомобилна инспекция, и го помоли да провери кой е собственикът на колата.
	Но каквато и да беше заплахата, Ханс Гроел беше готов. Под лявата си мишница носеше „Колт 1911“ четирийсет и пети калибър.
	Той погледна още веднъж крайчеца на сивия калник на бентлито и се обърна към мъжа на задната седалка.
	— Успяхме да ги измамим, Хари. Обади се на господин Хидт.
	Двамата пътници отзад и мъжът до Гроел бяха служители в „Зелена инициатива“ и участници в „Геена“. Те приличаха на господин Хидт, госпожа Барнс и Ниъл Дън, които в момента отиваха на друго летище — Гатуик, където ги чакаше частен самолет, за да ги изведе от страната.
	Измамата, разбира се, беше идея на Дън. Той беше студенокръвно влечуго, но това не се отразяваше на мозъка му. В Марч се бяха случили неприятности. Някой беше убил Ерик Янсен, охранител, колега на Гроел. Негодникът беше мъртъв, но Дън предположи, че може да има и други, които наблюдават фабриката или къщата, а вероятно и двете. Ето защо той намери двама служители с подходяща външност, за да заблудят наблюдателите, и рано сутринта ги закара в Канинг Таун. След това Гроел занесе куфарите от къщата в гаража, последван от господин Хидт, госпожа Барнс и Ирландеца. Гроел и примамките, които чакаха в аудито, бързо подкараха към Лутън. Десетина минути по-късно истинският антураж се качи в микробус на „Зелена инициатива“ без опознавателни знаци и потегли към Гатуик.
	Подставените лица щяха да стоят в аудито колкото е възможно по-дълго и да ангажират вниманието на човека в бентлито, докато господин Хидт и другите напуснат въздушното пространство на Обединеното кралство.
	— Ще трябва да почакаме — рече Гроел, посочи радиото и погледна служителите на „Зелена инициатива“. — Какво да бъде?
	Те гласуваха и Радио 2 получи мнозинство.

	* * *

	— Проклети мюрета — каза Озбърн-Смит. Гласът му беше спокоен както винаги, но ругатнята, ако в днешно време „проклет“ може да се смята за такава, показа, че кипи от гняв.
	Камера за наблюдение на паркинга на Лутън излъчваше образ към големия екран в Трето управление и риалити шоуто, предавано на живо, не беше забавно. Гледката под ъгъл към аудито не беше най-добрата на света, но ясно показваше, че двойката на задната седалка не са Северан Хидт и придружителката му, а пътникът отпред, когото бяха помислили за Ирландеца, не е тромавият русокос мъж, когото бяха видели да тътри куфари към гаража.
	Това бяха подставени лица.
	— Сигурно отиват на някое лондонско летище — подчерта заместник-заместникът. — Да разделим екипа.
	— Освен ако не са решили да прескочат до Манчестър или Лийдс-Брадфорд.
	— Е, да.
	— Изпрати на всички наблюдатели в отдел „А“ снимка на Хидт. Незабавно.
	— Добре, сър.
	Озбърн-Смит присви очи, докато гледаше картината, предавана от камерата, и забеляза част от калника на бентлито на Джеймс Бонд, спряло на двайсет и пет метра от аудито.
	Ако в гледката имаше някаква утеха, тя беше, че и Бонд се бе хванал на въдицата. В съчетание с нежеланието му за сътрудничество, съмнителното използване на френските тайни служби и държането му в стил „По-голям светец от папата“, грешката можеше да бъде сигнал за значителен упадък в кариерата му.


>>	Двайсет и втора глава

	Дългият четири и половина метра пикап, взет под наем от „Зелена инициатива“, но без опознавателни знаци, спря до тротоара пред терминала за частни полети на летище Гатуик. Вратата се отвори и Северан Хидт, една по-възрастна жена и Ирландеца слязоха и взеха багажа си.
	Десетина метра по-нататък, на паркинга, беше спрял черно-червен „Мини Купър“, чиято вътрешна украса включваше жълта роза в пластмасова ваза, пъхната в подставка за чаша. Зад волана седеше Джеймс Бонд и наблюдаваше как тримата пътници слизат. Ирландеца, естествено, се оглеждаше внимателно. Той явно винаги беше нащрек.
	— Е, какво ще кажеш? — попита Бонд по мобилния си телефон.
	— За кое?
	— За бентлито.
	— Такава кола просто плаче за име — упрекна го Фили Мейдънстоун, която седеше в неговата „Бентли Континентал GT“ на летище Лутън, след като бе проследила аудито на Хидт чак от Канинг Таун.
	— Нямам навика да давам имена на колите си. — _Както и род на пистолета си_, помисли си той, без да откъсва поглед от тримата, които бяха недалеч от него.
	Бонд бе убеден, че след произшествията в Сърбия и Марч Хидт или по-вероятно Ирландеца ще заподозре, че ги следят. Освен това се притесняваше, че Озбърн-Смит е уредил да следят него. Ето защо, след като разговаря с Рьоне Матис, той излезе от апартамента си и отиде в закрит паркинг в Сити, където се срещна с Фили и размениха колите си. Тя щеше да проследи с неговото бентли аудито на Хидт, което Бонд беше сигурен, че ще бъде мюре, а той, с нейния „Мини Купър“, щеше да чака заминаването на истинския Хидт, което стана само десетина минути след като немският автомобил изфуча от дома на Хидт в Канинг Таун.
	И сега, навел глава, Бонд наблюдаваше Хидт и говореше по телефона. Непознатата жена беше до Хидт. Тя беше на възраст някъде между шейсет и шейсет и пет години и имаше привлекателни черти, въпреки че лицето й беше бледо и изнурено. Вероятно спеше малко.
	Любовница ли беше на Хидт? Или дългогодишна асистентка? Съдейки по изражението й, докато гледаше Хидт, Бонд предположи, че е първото.
	И Ирландеца. Бонд не го беше видял ясно в Сърбия, но нямаше съмнение, че е той — същата тромава походка, обърнати навън ходила, прегърбена стойка и странен рус бретон.
	Бонд си представи убитите жертви в Сърбия — агентите, машиниста на влака, шофьора на камиона и партньора на Ирландеца — и почувства как гневът се надига в него и после постепенно се разсейва.
	— В отговор на въпроса ти, да, много ми хареса. В днешно време двигателите имат много конски сили, но колко е въртящият момент на бентлито? Не бях усещала такова нещо — каза Фили.
	— Над петстотин.
	— Боже мой — промълви тя, или смаяна, или изпълнена със завист, или и двете. — Ами скоростната кутия и въртящият момент? Как е разпределен?
	— И към четирите колела — 60 процента на задните и 40 на предните.
	— Гениално.
	— И твоята кола не е лоша. Добавила си турбокомпресор.
	— Да.
	— Откъде?
	— „Ауторотор“. Шведски. Удвоих конските сили. Сега са триста.
	— И аз така си помислих. — Бонд също беше смаян. — Трябва да ми кажеш името на твоя автомонтьор. Имам стар ягуар, който се нуждае от малко обработване.
	— Кажи ми, че е Тип Е. Това е най-сексапилната кола в историята на автомобилизма.
	Още едно общо нещо помежду им. Бонд се вглъби за миг в мисълта, но после бързо я прогони.
	— Ще те държа в напрежение. Почакай. Хидт се размърда.
	Бонд слезе от миникупъра и скри ключа на Фили в калъфа на волана. Грабна куфара си и чантата с лаптопа, сложи си нови слънчеви очила с рамки от черупка на костенурка и се смеси с тълпата, за да проследи Хидт, Ирландеца и жената до терминала за частни самолети на Гатуик.
	— Там ли си? — попита той по мобилния си телефон.
	— Да — отвърна Фили.
	— Какво става с подставените лица?
	— Седят в аудито.
	— Ще чакат, докато Хидт излети и самолетът напусне въздушното пространство на Обединеното кралство, а после ще потеглят, за да заведат теб — и вероятно господин Озбърн-Смит обратно в Лондон.
	— Мислиш ли, че Ози гледа?
	Бонд се усмихна.
	— Убеден съм, че на три хиляди метра над теб кръжи безпилотен летателен апарат. Влизат в терминала. Трябва да тръгвам, Фили.
	— Рядко излизам от офиса, Джеймс. Благодаря за възможността да си поиграя на „Формула 1“.
	— Това е идея — импулсивно изтърси Бонд. — Може да отидем някъде в страната и да покараме сериозно.
	— Джеймс! — сърдито възкликна тя и той се почуди дали не е преминал някаква граница. — Великолепната ти машина трябва да има име. Ще се помъча да измисля нещо хубаво. И да, пътуването извън града звучи божествено, ако ми позволиш… да карам през половината време. Ще помолим радарите да не ни засичат. Вече имам няколко дупки в талона.
	Те затвориха и Бонд дискретно проследи плячката. Тримата спряха пред порта с верига отпред и дадоха паспортите си на пазача. Бонд видя, че паспортът на жената е син. Американка? Мъжът в униформа записа нещо в тефтера си и им направи знак да преминат. Бонд се приближи до преградата и ги зърна да се качват по стълбата на голям бял частен самолет с по седем кръгли прозореца от двете страни на корпуса. Сигналните му светлини вече бяха запалени. Вратата се затвори.
	Той натисна бутон за бързо избиране на мобилния си телефон.
	— Фланаган. Здравей, Джеймс.
	— Морис — каза Бонд на шефа на отдел „Т“, организацията в ГМР, която се занимаваше с всичко, свързано с превозните средства. — Трябва ми дестинацията на частен самолет, който в момента се готви да излети от Гатуик. — Той издиктува петбуквената регистрация, написана на мотора.
	— Дай ми минутка.
	Самолетът тръгна. _По дяволите_ — ядосано си помисли Бонд. _Намали._ Знаеше, че ако информацията на Рьоне Матис е вярна, Хидт отива да наблюдава убийството на най-малко деветдесет души тази вечер.
	— Готово — обади се Фланаган. — Хубава птица, „Груман 5-50“, последна дума на техниката и адски скъпа. Собственост е на холандска фирма, която се занимава с отпадъци и рециклиране.
	Разбира се, на Хидт.
	— Според плана на полета самолетът заминава за Дубай.
	_Дубай? Там ли ще бъдат убити хора?_ — зачуди се Бонд.
	— Къде ще спре за презареждане на гориво?
	Фланаган се засмя.
	— Джеймс, обсегът на самолета е над десет хиляди и петстотин километра. Число на Мах осем осем.
	Самолетът започна да рулира по пистата. Дубай се намираше на пет хиляди и шестстотин километра от Лондон. Като се вземеше предвид часовата разлика, „Груман“ щеше да кацне в три или четири часа следобед.
	— Трябва да го изпреваря до Дубай, Морис. Какво можеш да стъкмиш за мен? Имам паспорти, кредитни карти и три бона в брой. Виж какво ще можеш да направиш. А, нося си и оръжието. Трябва да го имаш предвид.
	Бонд продължи да гледа лъскавия бял самолет, който прибра задкрилките си. Приличаше не на птица, а по-скоро на змей, въпреки че може би му се струваше така, защото знаеше какви са пътниците в него и какво са замислили.
	Деветдесет мъртви…
	Изминаха няколко напрегнати минути, докато Бонд наблюдаваше как самолетът се приближава към пистата за излитане.
	— Съжалявам, Джеймс — рече Фланаган. — Най-доброто, което мога да направя, е да те кача на пътнически самолет, излитащ от Хийтроу след няколко часа. Ще бъдеш в Дубай в шест и двайсет.
	— Не ми върши работа, Морис. Военните? Правителството?
	— Няма абсолютно нищо на разположение.
	По дяволите. Бонд все пак можеше да помоли Фили или Бил Танър да уредят наблюдател от бюрото на МИ6 в Обединените арабски емирства да посрещне самолета на летището в Дубай и да проследи Хидт и Дън.
	Той въздъхна.
	— Запази ми билет за пътническия самолет.
	— Добре. Съжалявам.
	Бонд погледна часовника си. В Дубай беше десет.
	Оставаха девет часа до убийствата…
	Можеше само да се надява, че полетът на Хидт ще се забави.
	В същия миг той видя, че „Груман“ зави на главната писта и без да спира, бързо ускори и с лекота се вдигна от бетона, а после постепенно се смали до точка, сякаш змеят се бе изстрелял високо в небето, за да се отдалечи от него.

	* * *

	Пърси Озбърн-Смит се беше навел към големия монитор с плосък екран, разделен на шест правоъгълника. Преди двайсетина минути камера за наблюдение беше засякла номера на пикап, регистриран на фирмата на Хидт, на изхода на A23 за Редхил и Райгейт, който водеше към Гатуик. Озбърн-Смит и подчинените му сканираха всяка камера около и на летището, търсейки пикапа.
	Вторият технически специалист, който се присъедини към тях, завърза русите си коси с ластик и посочи с дебелия си пръст към единия екран.
	— Там. Ето го — каза тя.
	Изглежда, че преди петнайсетина минути, според електронната отметка за времето, пикапът беше спрял до тротоара пред терминала за частни самолети и от него бяха слезли трима души.
	— Защо лицето на Хидт не беше разпознато, когато пристигна? Откриваме хулигани от Рио де Жанейро, преди да са стигнали до Олд Трафорд, а не можем да забележим масов убиец посред бял ден. Боже мой, какво говори това за приоритетите на Уайтхол? Само не го казвай на никого. Огледай пистата.
	Техническият специалист се залови за работа с контролните уреди. Хидт и другите вървяха към частен самолет.
	— Виж регистрационния номер и го провери.
	За своя чест заместник-заместникът вече го беше сторил.
	— Собственост е на холандска фирма, която се занимава с рециклиране на отпадъци. Ето го и плана на полета. Отиват в Дубай. Вече са излетели.
	— Къде са сега? _Къде?_
	— Проверявам — въздъхна асистентът. — Напускат въздушното пространство на Обединеното кралство.
	Озбърн-Смит стисна зъби и се втренчи в неподвижния видеообраз на самолета.
	— Дали ще може да изпратим няколко изтребителя „Хариър“ и да принудим самолета да се приземи? — Той вдигна глава и забеляза, че всички го гледат. — Шегувам се — успокои ги, въпреки че много му се искаше да го направи.
	— Вижте това — обади се специалистът.
	— _Кое_, по дяволите?
	— Да, и някой _друг_ ги наблюдава — рече заместник-заместникът.
	Екранът показваше входа на терминала за частни самолети на Гатуик. До телената ограда стоеше мъж и гледаше самолета на Хидт.
	Господи, _Бонд_.
	Проклетият, хитър и коварен агент на ГМР с шикозна кола и без разрешение да носи огнестрелно оръжие в Обединеното кралство все пак бе проследил Хидт. Озбърн-Смит се зачуди за миг кой е карал бентлито. Знаеше, че номерът не беше, за да заблуди само Хидт, но и Трето управление.
	С огромно задоволство Озбърн-Смит видя как Бонд се обърна и с наведена глава тръгна обратно към паркинга. Говореше по мобилния си телефон и несъмнено изтърпяваше словесно бичуване от шефа си, че е позволил лисицата да му се изплъзне.


>>	Двайсет и трета глава

	Обикновено не чуваме звука, който ни събужда. Вероятно може да го чуем, ако се повтори будилник или настойчив глас. Но еднократният звук се извисява, без съзнанието ни да го регистрира.
	Джеймс Бонд така и не разбра какво го вдигна от сън. Той погледна часовника си.
	Минаваше един следобед.
	Долови прекрасно ухание, комбинация от парфюм от цветя, по всяка вероятност жасмин, и приятния, богат аромат на отлежало шампанско. Над себе си съзря божествените очертания на красива жена от средноазиатски произход, с тясна пола в бургундско червено и златиста риза с дълги ръкави върху прелъстително тяло. Яката й беше закопчана с перла, различна от по-долните копчета. Мъничката кремава точица беше особено привлекателна. Косите й бяха синкавочерни като гарванови пера и прибрани нагоре, въпреки че един непокорен кичур падна от едната страна на лицето й, което беше гримирано умело и педантично.
	— _Салам алейкум_ — каза Бонд.
	— _Уа алейкум салам_ — отвърна тя и сложи кристална чаша на подноса пред него, където имаше елегантна бутилка „Дом Периньон“, краля на шампанското „Моет“. — Съжалявам, че ви събудих, господин Бонд. Щях само да оставя чашата, без да ви безпокоя.
	— _Шукран_ — рече той и взе чашата. — Не се тревожете. Вторият ми любим начин на събуждане е звукът от отваряне на шампанско.
	Жената реагира с лека усмивка.
	— Мога да ви уредя и обяд.
	— Би било чудесно, ако не ви затруднява много.
	Тя отиде в кухнята на самолета.
	Бонд отпи малка глътка от шампанското и погледна през големия прозорец на частния самолет. Двата мотора „Ролс-Ройс“ пулсираха спокойно и равномерно, докато летяха към Дубай на височина тринайсет хиляди метра с Мах 80 — около хиляда километра в час. Бонд весело си помисли, че самолетът е „Груман“ като на Северан Хидт, но „Груман 650“, по-бързият модел и с по-голям обсег от онзи на Вехтошаря.
	Бонд беше започнал преследването преди четири часа с модерен еквивалент на сцена от стар американски полицейски филм, в който детективът скача в такси и заповядва: „Карай след онази кола“. Беше решил, че пътническият полет ще го закара в Дубай твърде късно, за да попречи на убийствата и затова се обади на приятеля си от клуб „Комодор“ Фуад Хараз, който незабавно му предостави частния си самолет.
	— Приятелю мой, знам, че съм ти длъжник — увери го арабинът.
	Преди година той непохватно се беше обърнал за помощ към Бонд. По пътя си за дома от училище синът на Хараз беше станал мишена на деветнайсет-двайсетгодишни главорези, които размахвали антисоциалното си поведение като отличителен символ на военен ранг. Полицаите проявили разбиране, но нямали време за подобни случаи. Разтревожен до смърт за сина си, Хараз попита Бонд дали може да му препоръча нещо. В миг на слабост странстващият рицар у Бонд надделя и един ден, когато нямаше много работа в ГМР, той проследи момчето от училище. Хулиганчетата се появиха и Бонд се намеси.
	С няколко хватки от бойното изкуство, изпълнени с лекота, той внимателно простря двама от тях на тротоара и прикова до стената третия, водача. Бонд научи имената им от шофьорските им книжки и студено прошепна, че ако отново досаждат на момчето на Хараз, следващото му посещение няма да свърши толкова цивилизовано. Младежите се измъкнаха, но повече не обезпокоиха момчето и съучениците му в училище започнаха да го гледат с уважение.
	И така Бонд стана „най-добрият от най-добрите приятели“ на Фуад Хараз и реши да поиска услуга и да вземе един от частните му самолети.
	Според електронната географска карта на стената на пилотската кабина, разположена под индикаторите за скоростта и височината, те летяха над Иран. До приземяването в Дубай оставаха два часа.
	Точно след излитането Бонд се бе обадил на Бил Танър, за да му каже къде отива и за планираната смърт на деветдесет и няколко души за седем часа тази вечер, по всяка вероятност в Дубай, но може би и някъде другаде в Обединените арабски емирства.
	— Защо ще ги убива Хидт? — попита шефът на персонала.
	— Не съм сигурен дали ще ги убие, но всичките тези хора ще умрат и той ще бъде там.
	— По дипломатическите канали ще съобщим на посолствата, че има заплаха, но не разполагаме с нищо конкретно. Те ще уведомят апарата за сигурност в Дубай по неофициални канали.
	— Не споменавай името на Хидт. Той трябва да влезе в страната необезпокояван, без да подозира нищо. Искам да разбера какво крои.
	— Съгласен съм. Ще го направим тихомълком.
	Бонд помоли Танър да провери в „Златната жица“ за връзки на Хидт в Емирствата. Надяваше се, че Вехтошаря се е отправил към определено място. Шефът на персонала докладва след минута:
	— Няма офиси, резиденции или заводи в района. И току-що проверих в базата данни. Няма резервация в хотел на негово име.
	Бонд не остана доволен. Веднага щом кацнеше, Хидт щеше да изчезне в разпръснатото нашироко емирство с население два и половина милиона души и щеше да бъде невъзможно да го открие преди атаката.
	Стюардесата отново се приближи до него.
	— Имаме много ястия, но видях, че гледате одобрително шампанското и затова реших, че ще харесате най-доброто, което имаме на борда. Господин Хараз каза да се държим с вас като с цар. — Тя остави сребърен поднос до чашата с шампанското на масичката и пак я напълни. — Донесох ви ирански хайвер — от белуга, разбира се с препечени филийки, не блини, крем „Фраше“ и каперси. — Каперсите бяха толкова големи, че жената ги наряза. Настърганият лук е „Видалия“, американски, най-сладкият в света. И не оставя неприятен вкус в устата. Наричаме го „лука на влюбените“. След това има желирана патица с ментово кисело мляко и фурми. Ще ви изпека и пържола.
	Бонд се засмя.
	— Не, не. Това е повече от достатъчно.
	Тя го остави да се храни. Щом приключи с яденето, той изпи две чашки арабско кафе с аромат на кардамон, докато четеше разузнавателните данни за Хидт и „Зелена инициатива“, които Фили Мейдънстоун му беше дала. Поразиха го две неща — предпазливостта на Хидт да стои настрана от организираната престъпност и фанатичните му усилия да разшири фирмата си в целия свят. Базата данни на „Златната жица“ разкри наскоро подадено заявление за откриване на бизнес в Южна Корея, Китай, Индия, Аржентина и пет-шест по-малки държави. Бонд беше разочарован, че никъде в материалите не можа да намери улика за самоличността на Ирландеца, Фили беше проверила снимките на Ирландеца и на жената в базите данни, но не бе открила съвпадение. А Бил Танър съобщи, че на агентите на МИ5, Агенцията по тежката организирана престъпност и „Особени престъпления“, които са се изтърсили на Гатуик, им е било казано, че за съжаление, документите за пътниците на борда на „Груман“ „изглежда са изчезнали“.
	И тогава Бонд получи тревожната новина. Закодиран имейл от Фили. Изглежда някой неофициално проверяваше в МИ6 за координатите и планирания му маршрут.
	Бонд предположи, че този „някой“ е скъпият му приятел Пърси Озбърн-Смит. В Дубай той щеше да бъде извън правомощията на човека от Трето управление, но това не означаваше, че Озбърн-Смит не може да му създаде куп неприятности и дори да съсипе кариерата му.
	Той нямаше връзка с хората на МИ6 в Дубай, но Озбърн-Смит вероятно имаше. Ето защо Бонд не можеше да накара местни оперативни агенти или сътрудници да посрещнат самолета на Хидт. Всъщност той реши, че не може да има нищо общо с _никого_ от сънародниците си, което беше много жалко, защото генералният консул в Дубай беше умен, схващаше бързо и беше… негов приятел.
	Бонд се обади на пилота по интеркома и попита къде е самолетът, който преследваха. Въздушният контрол, изглежда, беше забавил техния полет, но не и този на Хидт, и нямаше да могат да го изпреварят. Щяха да се приземят най-малко половин час след него.
	По дяволите. Трийсетте минути можеше да означават разликата между живота и смъртта на деветдесет и няколко човека. Бонд се втренчи през прозореца в Персийския залив. Извади мобилния си телефон и отново се замисли за равносметката на големия шпионаж, докато търсеше телефонен номер в обемистия указател. _Започвам да се чувствам като „Леман Брадърс“_ — помисли си той. _Дълговете ми далеч превишават авоарите._
	Обади се по телефона.


>>	Двайсет и четвърта глава

	Лимузината със Северан Хидт, Джесика Барнс и Ниъл Дън спря пред хотел „Интерконтинентал“, който се намираше на брега на широката, спокойна соленоводна река Дубай Крийк. Едрият неприветлив шофьор беше местен човек, когото бяха използвали и преди. Също като Ханс Гроел в Англия, той работеше и като охранител (и от време на време правеше и още нещо).
	Те останаха в колата, докато Дън четеше текстово съобщение или имейл. Той изключи айфона си, вдигна глава и се обърна към Хидт.
	— Ханс е открил нещо за шофьора на бентлито. Интересно.
	Гроел беше помолил някой от „Зелена инициатива“ да провери регистрационния номер. Хидт почука с дългите нокти на пръстите си.
	Дън избягваше да ги поглежда.
	— И има връзка с Марч.
	— Така ли?
	Хидт се опита да разгадае израза в очите на Дън, но както обикновено, те бяха крайно загадъчни.
	Ирландеца не каза нищо повече не и в присъствието на Джесика. Хидт кимна.
	— Сега ще проверим.
	Той надигна маншета на елегантното си сако и погледна часовника си. Още два и половина часа.
	_Броят на мъртвите ще бъде деветдесет и няколко._
	Дън слезе пръв. Пронизващите му очи по навик огледаха дали наоколо има заплаха.
	— Чисто е — с лек ирландски акцент каза той.
	Хидт и Джесика излязоха на изумителната горещина и бързо се отправиха към хладното фоайе на „Интерконтинентал“, украсено с поразително красив триметров колаж от екзотични цветя. На близката стена бяха окачени портрети на кралските фамилии на Обединените арабски емирства, които гледаха строго и уверено.
	Джесика нае стая на свое име — поредната идея на Дън. Въпреки че нямаше да стоят дълго — следващият им полет беше довечера, трябваше да оставят някъде багажа и да си починат. Дадоха куфарите си на пиколото да ги занесе в стаята.
	Хидт кимна на Дън и двамата оставиха Джесика до цветята.
	— На кого е бентлито?
	— Регистрирано е на фирма в Манчестър, същият адрес като на „Събиране на смет Мидландс“.
	„Мидландс“ беше свързана с един от големите престъпни синдикати, който действаше в Южен Манчестър. Мафията в Америка по традиция беше силно замесена в управлението на отпадъците, а в Неапол, където управляваше престъпният синдикат Камора, събирането на боклука беше известно като Краля на престъпността. В Британия организираната престъпност не се интересуваше толкова много от бизнеса, но от време на време някой местен бос от престъпния свят се опитваше да се развилнее на пазара като гангстер във филм на Гай Ричи.
	— А тази сутрин във военната база са ходили ченгета и са показвали снимката на човек, забелязан в района предишния ден — продължи Дън. — Издадена му е заповед за арест за тежки телесни повреди. Работи за „Мидландс“. Полицаите казали, че е изчезнал.
	„Както и ще стане, когато трупът изгние под хилядите тонове на срутената болница“ — помисли си Хидт.
	— Какво може да е правил там? — попита той.
	Дън се замисли.
	— Вероятно е смятал да саботира работата по разрушаването. Нещо се обърква, фирмата ти получава лоша реклама и „Мидландс“ превземат бизнеса ти.
	— Тогава човекът в бентлито е искал да разбере какво се е случило с приятеля му вчера.
	— Да.
	Хидт изпита огромно облекчение. Инцидентът нямаше нищо общо с „Геена“. И най-важното, човекът не беше от полицията или службите за сигурност, а само поредният конкурент в бизнеса с боклука.
	— Добре. После ще се занимаваме с „Мидландс“.
	Хидт и Дън се върнаха при Джесика.
	— Ниъл и аз трябва да се погрижим за някои неща. Ще се върна за обяд.
	— Мисля да се поразходя — каза тя.
	Хидт се намръщи.
	— В тази жега? Може да не ти се отрази добре.
	Той не искаше Джесика да се отдалечава от него. Не се тревожеше, че тя ще се изпусне и ще каже нещо, което не трябва, защото беше запазил в тайна от нея всичко за „Геена“. А онова, което Джесика знаеше за останалото от сенчестия му живот, беше потенциално смущаващо, но не и незаконно. Северан Хидт само я желаеше понякога и вярата му в неизбежната сила на разложението го беше научила, че животът е твърде кратък и несигурен, за да си отказва каквото и да било по което и да е време.
	— Мога да преценя — плахо каза тя.
	— Разбира се, разбира се. Но… сама жена? — попита Хидт. — Знаеш какви са мъжете.
	— Арабите ли? Тук не е Техеран или Джеда. Те дори не те поглеждат похотливо. Мъжете в Дубай проявяват повече уважение от парижаните.
	Хидт се усмихна нежно. Беше забавно. И вярно.
	— И все пак… не мислиш ли, че ще бъде по-добре да си в безопасност? Тук има престъпност. Пък и в хотела има чудесен басейн с минерална вода. Ще бъде идеална за теб. И външната стена на басейна е от плексиглас. Може да виждаш земята долу от дванайсет метра. Гледката към най-високия небостъргач в света „Бурж Халифа“ е доста внушителна.
	— Предполагам.
	В същия миг Хидт забеляза нова конфигурация на бръчките около очите й, докато Джесика оглеждаше извисяващата се огромна фигура от цветя.
	Той се замисли и за женския труп, който бяха открили в контейнер на „Зелена инициатива“ вчера. Сега гробът й беше дискретно обозначен според бригадира Денисън. Хидт почувства познатото леко отпускане в тялото си, сякаш се разхлабваше пружина.
	— Както искаш, стига да си доволна — каза той и докосна лицето й близо до бръчките с единия си дълъг нокът. Джесика отдавна бе престанала да се дърпа, не че това го беше възпирало някога.
	Хидт изведнъж усети, че кристалносините очи на Дън се насочват към него. По-младият мъж настръхна, а после се съвзе и отмести поглед. Хидт се раздразни. _Какво му влиза в работата какво намирам за привлекателно?_ — запита се той, както често правеше, макар че вероятно отвращението на Дън към особения му вид сластолюбие не произлизаше от факта, че е нестандартно, а от презрението му към всякаква сексуалност. През месеците, откакто го познаваше, Ирландеца не беше погледнал похотливо никоя жена или мъж.
	Хидт спусна ръката си и отново погледна Джесика и бръчките, разпространяващи се във всички посоки от примирените й очи. Той изчисли времето. Щяха да излетят довечера и самолетът нямаше отделни помещения. Не можеше да си представи как ще я люби, когато Дън е наблизо, дори да спеше.
	Той се поколеба. Имаше ли време да се качи в стаята, да сложи Джесика на леглото, да разтвори широко завесите, така че ниското слънце да озари меката й плът и извивките на тялото й…
	… и да прокара нокти по кожата й?
	Така както се чувстваше в момента, вглъбен в нея и мислейки за зрелището в седем часа довечера, съвкуплението им нямаше да продължи дълго.
	— Северан — отривисто каза Дън. — Не знаем какво ни е подготвил Ал Фулан. Трябва да тръгваме.
	Хидт сякаш се замисли върху думите му, но не сериозно.
	— Полетът беше дълъг. Искам да се преоблека. — Той се вгледа в отегчените очи на Джесика. — А ти може би ще искаш да подремнеш, скъпа моя.
	Хидт я насочи към асансьора.


>>	Двайсет и пета глава

	Частният самолет на Фуад Хараз намали и спря в пет без петнайсет във вторник следобед. Бонд разкопча предпазния колан и взе багажа си. Благодари на пилотите и стюардесата, стисна радушно ръката й и устоя на желанието си да я целуне по бузата — сега бяха в Близкия изток.
	Служителят на имиграционните власти летаргично подпечата паспорта му, плъзна го обратно към него и му направи знак да влезе в страната. Бонд закрачи към пътеката „Нищо за деклариране“ в митницата с куфар, съдържащ смъртоносната му контрабанда, и скоро излезе на палещата жега. Изпита чувството, че от раменете му е паднал огромен товар.
	Отново беше в стихията си и мисията беше само негова. Намираше се на чужда територия и отново имаше картбланш. Краткото пътуване от летището до крайната му цел във фестивал Сити го преведе през безлична част на града. Пътищата от и към летището си приличаха в целия свят и маршрутът малко се различаваше от A4 западно от Лондон или шосето към летище Дълес във Вашингтон, въпреки че имаше много повече пясък и прах, но както в по-голямата част на емирството, беше безупречно чист.
	Бонд погледна над разпиления нашироко град и отправи взор към Персийския залив. В късния следобед и трептящата от горещината светлина иглата на „Бурж Халифа“, най-високата сграда в света, се извисяваше над геометрично сложните очертания на Шейх Зайед Роуд. Рекордът можеше да се промени всеки месец, но тази кула със сигурност щеше да го задържи още дълго време.
	Бонд забеляза и друга често срещана характерна черта на града — строителните кранове, бели, жълти и оранжеви. Бяха навсякъде и работеха. Последния път, когато беше идвал тук, пак ги имаше, но повечето бездействаха като играчки, захвърлени от дете, загубило интерес да играе с тях. Емирството бе пострадало тежко от скорошната икономическа криза. За официалното си прикритие Бонд трябваше да бъде в крак със световните финанси и едва сдържаше търпението си към критиките, отправяни към места като Дубай, най-често от Лондон и Ню Йорк, сякаш Лондонското Сити и Уолстрийт не бяха най-ентусиазираните съконспиратори в причиняването на икономически беди. Да, в Дубай имаше излишък и множеството амбициозни проекти може би никога нямаше да бъдат завършени, като например изкуствения архипелаг с формата на географската карта на света, съставен от малки пясъчни острови по крайбрежието.
	Въпреки всичко, славата на елегантен лукс беше само малък аспект на Дубай в действителност не по-различен от Сингапур, Калифорния, Монако и стотици други места, където работеха и играеха богати хора. Във всеки случай за Бонд Дубай не беше център на бизнеса или търговията с недвижими имоти, а екзотично място, където се сливаха новото и старото и много култури и религии съществуваха съвместно с уважение една към друга. Особено много му харесваше необятният пустинен пейзаж от червеникав пясък, населен с камили и рейнджроувъри, съвсем различен от гледките в Кент в детството му. Той се запита дали мисията му днес ще го отведе там.
	Минаха покрай малки кафяви, бели и жълти едноетажни сгради, чиито имена и предлагани в тях услуги бяха изписани със скромни зелени арабски букви. Нямаше пищни билбордове и неонови светлини, освен няколко обяви за предстоящи събития. Минаретата на джамиите се извисяваха над ниските жилища и магазини, натрапчиви остриета на вярата в мъгливата далечина. Нашествието на вездесъщата пустиня беше навсякъде и финиковите палми, нимовите и евкалиптовите дървета образуваха галантни подстъпи към напиращите безкрайни пясъци.
	Както му беше казано, таксиметровият шофьор го остави пред търговски център. Бонд му даде няколко банкноти по десет дирхама и слезе. Молът беше претъпкан с местни хора — беше времето между молитвите _Асир_ и _Магхриб_ — и много чужденци, които влачеха чанти на колелца и се тълпяха в магазините, където продавачите бързо вършеха работата си. Бонд си спомни, че често наричаха страната не Дубай, а „Купувай“.
	Той се сля с тълпата и се огледа, сякаш се опитваше да намери приятел, с когото има среща. Всъщност търсеше човека, който го следеше от летището, вероятно с враждебни намерения. Два пъти видя мъж със слънчеви очила и синя риза и сако — на летището и после в прашна черна тойота зад таксито. Беше нахлузил американска бейзболна шапка, но съдейки по формата на главата и раменете и по очилата му, Бонд разбра, че това е човекът, когото беше забелязал на летището. Сега същата тойота мина покрай търговския център, като караше бавно без очевидна причина, и се скри зад хотел наблизо. Това не беше случайно съвпадение.
	Бонд си помисли дали да не изпрати таксито по обиколен маршрут, но истината беше, че не е сигурен дали иска да се изплъзне от преследвача. Много често беше по-добре да хванеш в капан „опашката“ и да видиш какво ще каже.
	Кой беше той? В Дубай ли беше чакал Бонд? Или някак го беше проследил от Лондон? Или не знаеше кой е, но беше решил да държи под око новия чужденец в града?
	Бонд си купи вестник. Денят беше непоносимо горещ, но той не влезе на разхлажданото от климатик кафене, което избра, а седна навън, откъдето можеше да наблюдава всички входове и изходи в района. Огледа се небрежно, търсейки преследвача, но не го видя.
	Докато той седеше и получаваше съобщения, към него се приближи сервитьор. Щом човекът се отдалечи, Бонд погледна часовника си. Седемнайсет часът.
	Оставаха само два часа, докато деветдесет и няколко души умрат в този град от пясъци и жега.

	* * *

	Половин пресечка по-нататък от търговския център едър мъж в синьо сако бутна скришом на цивилния контрольор по паркирането няколкостотин дирхама и му каза на английски, че ще остане съвсем малко. Със сигурност щеше да тръгне преди молитвата по залез-слънце.
	Контрольорът отмина, сякаш разговорът за прашната черна тойота, паркирана в нарушение на правилника, не се беше състоял.
	Мъжът, който беше известен с името Ник, запали цигара, нарами раницата си и се вмъкна в сенките на мола, където мишената му безразлично посръбваше еспресо или турско кафе и четеше вестник, сякаш нямаше никакви грижи.
	За такъв го мислеше — мишена. Не копеле или враг.
	Ник знаеше, че в такава операция трябва да бъде абсолютно безпристрастен, колкото и трудно да беше това понякога. Да не го смята за човек, а за черната точка на мишена.
	Той предполагаше, че мъжът е талантлив, но показа голяма небрежност, докато напускаше летището. Ник лесно го проследи и това му вдъхна самочувствие за онова, което се готвеше да направи.
	С лице, закрито от бейзболна шапка с дълга козирка и слънчеви очила, той се приближаваше към мишената, промъквайки се от сянка в сянка. За разлика от други места маскировката не привлече внимание към него. В Дубай всички носеха шапки и слънчеви очила.
	Единственото различно нещо беше синьото сако с дълги ръкави, каквито носеха малцина местни хора, като се имаше предвид горещината. Но нямаше друг начин да скрие пистолета, затъкнат в колана му.
	Златната обеца на Ник също можеше да му спечели любопитни погледи, но районът около Дубай Крийк, с търговските си центрове и увеселителни паркове, беше пълен с туристи и стига да нямаше хора, които пият алкохол или се целуват публично, местните жители прощаваха необичайното облекло.
	Ник дръпна дълбоко от цигарата, а после я пусна и стъпка. Промъкна се по-близо до мишената, която пиеше кафе навън в горещия ден.
	Неочаквано се появи амбулантен търговец и го попита на английски дали иска да си купи килим.
	— Много евтино, много евтино. Много възли. Хиляди възли!
	Ник го погледна така, че онзи млъкна и се изпари.
	Замисли се за плана си. Разбира се, щеше да има логистични проблеми. В тази страна всеки следеше всеки. Трябваше да завлече мишената на място, където никой нямаше да ги види, на паркинга или още по-добре, в подземните етажи на търговския център, може би по време на молитвата, когато тълпите оредееха. Вероятно най-елементарният подход беше най-добрият. Ник можеше да се промъкне зад мъжа, да опре пистолета в гърба му и да го „придружи“ долу.
	И после щеше да влезе в действие ножът.
	Мишената е, добре, може би копелето щеше да каже много неща, когато острието започнеше бавното си пътешествие по кожата му.
	Ник бръкна под сакото си, освободи предпазителя на пистолета и плавно се приближи към следващата сянка.


>>	Двайсет и шеста глава

	Джеймс Бонд пиеше кафето си и седеше с вестник „Нешънъл“, издаван в Абу Даби. Смяташе го за най-добрия вестник в Близкия изток. В него можеше да се намерят всякакви репортажи, от скандал за неефективните униформи на пожарникарите в Мумбай до статии за правата на жените в арабския свят и разказ на половин страница за кипърски гангстер, откраднал от гроба трупа на бившия президент.
	Имаше и отлично отразяване на „Формула 1“, която беше важна за Бонд.
	В момента обаче той не четеше вестника, а го използваше като реквизит… макар и не под формата на клишето с пробити дупки за очите между рекламите за дубайските хипермаркети „Лулу“ и местните новини. Вестникът беше разгънат на масата и Бонд бе навел глава, но очите му бяха вдигнати и оглеждаха.
	В същия миг чу скърцане на кожени обувки зад гърба си и усети, че някой бързо се приближава към него.
	Остана абсолютно неподвижен.
	И после голяма ръка — бяла и осеяна с лунички сграбчи стола до него и го дръпна назад.
	На стола тежко се отпусна мъж.
	— Здравей, Джеймс. — Гласът имаше силен тексаски акцент. — Добре дошъл в Дубай.
	Бонд се усмихна и обърна глава към приятеля си. Двамата радушно стиснаха ръцете си.
	Феликс Лайтър беше няколко години по-голям от него, висок и строен, и костюмите му висяха като на закачалка. Бледото му лице и гъстата рошава сламеноруса коса изключваха работата под прикритие в Близкия изток, освен ако не играеше сам себе си — нахакан, отракан тип от Американския юг, любител на удоволствията. Мудните му обноски и безгрижно бъбрене бяха измамни. Лайтър можеше да реагира като нож на пружина, когато случаят го налага… и Бонд го беше виждал с очите си.
	Когато пилотът на Фуад Хараз беше съобщил, че няма да могат да изпреварят Хидт до Дубай, Бонд се обади на Феликс Лайтър и го помоли да му върне услугата за „Леман Брадърс“. Изпитваше безпокойство да използва връзките на МИ6 в Дубай заради проучванията на Озбърн-Смит, но нямаше подобни задръжки да се обърне към ЦРУ, които действаха на цялата територия на Обединените арабски емирства. Да поиска помощ от Лайтър, който беше старши агент в Националната тайна служба на Агенцията, беше политически риск. Използването на сродна агенция без разрешение отгоре можеше да доведе до сложни дипломатически последици, а Бонд вече го беше направил веднъж с Рьоне Матис. Със сигурност подлагаше на изпитание нововъзвърнатия си картбланш.
	Феликс Лайтър беше повече от готов да посрещне самолета на Хидт и да проследи тримата пътници до целта им, която се оказа хотел „Интерконтинентал“. Хотелът беше свързан с търговския център, където сега двамата седяха.
	Бонд разказа на Феликс за Хидт, Ирландеца и мъжа в тойотата. Лайтър беше наблюдавал мола и както се оказа, беше пазил гърба на Бонд.
	— Е, имам ли приятел, който се навърта наоколо?
	— Забелязах го да се приближава на четирийсетина метра от юг — отвърна Феликс и се усмихна, сякаш контранаблюдението беше последното нещо, за което мислеше. — Копелето стоеше до входа, но изчезна.
	— Който и да е, добър е.
	— Да. — Лайтър се огледа и попита: — Вярваш ли в пазаруването тук? — Той посочи клиентите. — В Англия имате молове, нали, Джеймс?
	— Разбира се. И телевизия. И течаща вода. Надяваме се един ден да се сдобием и с компютри.
	— Някой път ще дойда на гости и ще те науча да охлаждаш бира. — Феликс повика сервитьора и си поръча кафе, а сетне прошепна на Бонд: — Бих казал „Американо“, но хората може да отгатнат националността ми и прикритието ми да отиде по дяволите.
	Той подръпна леко ухото си — сигнал за появата на слаб арабин, облечен като местен жител. Бонд нямаше представа кой е човекът. Мъжът имаше такъв вид, сякаш беше карал някоя от лодките таксита, които пореха водите на Дубай Крийк.
	— Юсуф Насад — представи го Лайтър. — Това е господин Смит.
	Бонд предположи, че и Насад не е истинското име на арабина. Сигурно беше местен сътрудник и тъй като го ръководеше Феликс, много добър. Лайтър беше майстор вербовчик. Американецът обясни, че Насад му е помогнал да проследи Хидт от летището.
	Арабинът седна.
	— Нашият приятел? — попита Феликс.
	— Изпари се. Мисля, че те видя.
	— Изпъквам прекалено много — засмя се Лайтър. — Не знам защо от Лангли ме изпратиха тук. Ако бях под прикритие в Алабама, никой нямаше да ме забележи.
	— Не можах да го видя много добре — обади се Бонд. — Черна коса, синьо сако.
	— Костелив орех — отбеляза Насад на онова, което Бонд би описал като американски телевизионен английски. — Атлетичен. Косата му е подстригана съвсем късо. И има златна обеца. Без брада. Опитах се да го снимам, но той офейка твърде бързо.
	— Освен това снимаме с боклуци — добави Феликс. — Онзи човек още ли ви дава страхотни играчки? Как му беше името? Куентин? Куигли?
	— „Кю“ е отдел, а не човек. Означава снабдяване*.
	[* Quartermaster (англ.). — Б.пр.]
	— И не беше само по риза, а носеше сако — продължи Насад. — Голямо като шлифер.
	— В тази жега? Тогава е криел оръжие — заключи Бонд.
	— Видя ли какво е?
	— Не.
	— Имаш ли представа кой може да е той?
	— Определено не е арабин — отвърна Насад. — Може да е от Мосад.
	— Защо полеви агент на Мосад ще се интересува от мен?
	— Само ти можеш да отговориш на този въпрос — рече Лайтър.
	Бонд поклати глава.
	— Може да е някой завербуван от тайната полиция тук. Напоследък сънародниците ми не са много популярни в Дубай.
	— Съмнявам се. Тайните служби не те следят, а те поканват в четиризвездния си хотел в Дейра, където изпяваш всичко, което искат да знаят.
	Бързите очи на Насад огледаха кафенето и околността и очевидно не забелязаха заплаха. Бонд отбеляза, че прави това, откакто е дошъл.
	— Мислиш ли, че е някой, който работи за Хидт? — обърна се към него Феликс.
	— Може би, но ако е така, съмнявам се дали знаят кой съм.
	Бонд обясни, че преди напусне Лондон, се е притеснил Хидт и Ирландеца да не заподозрат, че ги следи, особено след издънката в Сърбия, и беше помолил в отдел „Т“ да нагласят документите на бентлито му и да свържат регистрационния номер с фирма за събиране на отпадъци в Манчестър с възможни връзки с престъпния свят. След това Бид Танър беше изпратил агенти да се представят за офицери от Скотланд Ярд на обекта за разрушаване в Марч с историята, че един от охранителите на фирмата е изчезнал в района.
	— Това ще успокои Хидт и Ирландеца поне за няколко дни. Чухте ли някакви разговори тук? — попита Бонд.
	Веселото лице на американеца се изопна.
	— Никакви ЕЛИНТ или СИГИНТ, отнасящи се до случая. Не че подслушването ме интересува.
	Феликс Лайтър, бивш морски пехотинец, с когото Бонд се беше запознал, докато служеха заедно, беше ХЮМИНТ шпионин. Той предпочиташе ролята на вербовчик — да ръководи местни сътрудници като Юсуф Насад.
	— Поисках да ми върнат много услуги и разговарях с всичките си главни сътрудници. Каквото и да кроят Хидт и местните му свръзки, всичко се пази в строга тайна. Не мога да намеря никакви улики. Никой не пренася загадъчни товари с гнусотии в Дубай. Никой не казва на приятелите и семейството си да не отиват в тази джамия или онзи търговски център около седем часа тази вечер. Никакви лоши актьори не се промъкват откъм Персийския залив.
	— Това е работа на Ирландеца. Той покрива всичко. Не знам точно какво прави за Хидт, но е адски хитър и винаги мисли за сигурността. Ирландеца сякаш предугажда ходовете ни и измисля начини да ги парира.
	Тримата се умълчаха, докато небрежно оглеждаха търговския център. Нямаше следа от преследвача в синьото сако, нито от Хидт или Ирландеца.
	— Още ли си драскач? — попита Бонд.
	— Разбира се — отговори тексасецът.
	Прикритието на Лайтър беше журналист на свободна практика и блогър, специалист по музиката, особено ритъм енд блус и афро-карибската. Журналистиката често се използваше като прикритие за агентите от разузнаването, защото придаваше достоверност на честите им пътувалия, в повечето случаи до горещи точки и недотам приятни места по света. Лайтър беше извадил късмет, тъй като най-доброто прикритие отразява действителните интереси на агента, защото мисията може да изисква той да бъде под прикритие седмици или месеци. Кинорежисьорът Александър Корда, завербуван от прочутия британски шпионин сър Клод Данси, беше използвал местата на разузнавателните си експедиции като прикритие да снима забранени райони преди Втората световна война. Безинтересното официално прикритие на Бонд, анализатор по сигурността и почтеността за „Групата за международно развитие“, го подлагаше на мъчително отегчителни моменти, когато изпълняваше задача. В някои особено неприятни дни той копнееше за официално прикритие като инструктор по ски или гмуркане с акваланги.
	Бонд се наведе напред и Лайтър проследи погледа му. Те видяха, че от главния вход на „Интерконтинентал“ излязоха двама мъже, които тръгнаха към черна лимузина „Линкълн“.
	— Това са Хидт и Ирландеца.
	Феликс изпрати Насад да вземе колата си, а сетне посочи прашна стара „Алфа-Ромео“ на близкия паркинг и прошепна на Бонд:
	— Моята е ей там. Да вървим.


>>	Двайсет и седма глава

	Лимузината със Северан Хидт и Ниъл Дън се насочи на изток в омарата и жегата, движейки се успоредно на големите кабели, които пренасяха електричество към покрайнините на града-държава. Вляво беше Персийският залив. Наситената му синева беше избледняла до бежово от прахоляка във въздуха и силния блясък на ниското, но безмилостно слънце.
	Те поеха по заплетен маршрут през Дубай и минаха покрай закритите скиорски комплекси, поразителния хотел „Бурж ал Араб“, който приличаше на платно и беше висок почти колкото Айфеловата кула, и луксозния Палм Джумейра — изкуствения остров с формата на палма, както предполагаше името му, застроен с магазини, жилища и хотели, простиращ се навътре в Залива. Гледката на тази бляскава красота разстрои Северан Хидт — новото и неопетненото. Той се почувства много по-добре, когато колата влезе в по-стария квартал Сатва, гъсто населено хиляди работници, предимно имигранти.
	Наближаваше пет и половина. Оставаха час и трийсет минути до събитието с мъртвите най-малко деветдесет души. Хидт иронично отбеляза наум, че също толкова време има и до залез-слънце.
	Съвпадението беше любопитно. Добър знак. Прадедите му — духовните, не задължително генетичните — бяха вярвали в поличби и знамения и той също си позволи да го направи. Да, Хидт беше практичен и трезвомислещ бизнесмен… но имаше и _друга_ страна.
	Той отново се замисли за довечера.
	Лимузината продължи да кръстосва улиците. Целта на главозамайващото пътуване не беше разглеждане на забележителностите. Минаването по заобиколен маршрут, за да стигнат до място само на осем километра от „Интерконтинентал“, беше идея за сигурност на Дън.
	Ала шофьорът, наемник с опит в Афганистан и Сирия, съобщи:
	— Мисля, че ни следяха. „Алфа-Ромео“ и вероятно „Форд“. Но ако е така, убеден съм, че им се изплъзнахме.
	Дън се обърна и каза:
	— Хубаво. Карай към завода.
	Те завиха, отправиха се обратно към града и след десетина минути бяха в индустриалния комплекс Дейра, пренаселен и колоритен район в центъра на града, сгушен между Дубай Крийк и Залива. Този квартал мигновено накара Хидт да се почувства добре. Влизането там беше като връщане назад в миналото. Несъразмерните къщи, традиционните пазари и селското пристанище край реката, чиито докове гъмжаха от традиционните дървени платноходки дхоу и други малки плавателни съдове, сякаш бяха фон на приключенски филм от трийсетте години на миналия век. Корабите се криеха под невероятно високи купища товари, завързани, за да не се разпилеят. Шофьорът намери крайната им цел — голяма фабрика и склад с построени към тях офиси, едноетажни и с мръсна, олющена бежова боя. Бодлива тел, рядкост в Дубай, беше поставена на телената мрежа, която опасваше двора. Шофьорът спря пред интерком и заговори на арабски. Портата бавно се отвори. Лимузината влезе в паркинга и спря.
	Двамата пътници слязоха. До залез-слънце оставаха час и петнайсет минути и въздухът се захлаждаше, макар че земята излъчваше насъбраната през деня горещина.
	Хидт чу глас, разнасян от прашния вятър:
	— Приятелю мой, моля, заповядай!
	Мъжът, който махаше с ръка, беше в бяла роба _дишдаша_ в уникалния за Емирствата стил и нямаше покривало на главата. Хидт знаеше, че той е на петдесет и пет години, но като мнозина араби изглеждаше по-млад. Интелигентно лице, оформена брада, елегантни очила, западни обувки. Въздългата му коса беше пригладена назад.
	Махди ал Фулан закрачи сред пръски червеникав пясък, който се разнасяше по асфалта и се трупаше по бордюра, пътеките и стените на сградите. Очите на арабина блестяха, сякаш бе ученик, който се готви да се изфука с проект за търсене на съкровище. Хидт си помисли, че това не е далеч от истината. Брадата му беше буйна и добре оформена. Хидт много се забавлява, когато научи, че докато боята за коса не е добър продукт на пазара в страна, където главите и на мъжете, и на жените обикновено са покрити, боята за брада се продава като топъл хляб.
	Те стиснаха ръце.
	— Приятелю мой.
	Хидт не се опита да поздрави на арабски. Нямаше талант за езици и смяташе, че е проява на слабост да се мъчиш да правиш нещо, за което нямаш умения.
	Ниъл Дън пристъпи напред. Раменете му се разтресоха, както винаги, ходеше като разглобен. Той също поздрави арабина, но очите му гледаха покрай него. Този път обаче не търсеха заплахи. Дън прехласнато се втренчи в плячката в склада, която се виждаше през отворената врата — петдесетина машини във всевъзможни геометрични форми, направени от чиста боядисана стомана, желязо, алуминий, карбон… и кой знае още какво. От тях стърчаха тръби, жици, контролни табла, крушки, превключватели, улеи и ленти. Ако имаха приятни сънища, роботите трябваше да спят в тази стая.
	Тримата влязоха в склада, където нямаше работници. Дън се спираше, за да разгледа и от време на време да докосне едно или друго устройство.
	Махди ал Фулан беше проектант на индустриални продукти, завършил Масачузетския технологичен институт. Той отбягваше шумно рекламираното предприемачество, което те поставя на кориците на списанията за бизнес — и често в съда за фалит — и беше специализирал дизайн на функционални индустриални съоръжения и контролни системи, за които имаше постоянен пазар. Ал Фулан беше един от главните доставчици на Хидт. Бяха се запознали на конференция по съоръжения за рециклиране. Щом Хидт научи за някои пътувания на арабина в чужбина и на кого продава стоката си, двамата станаха партньори. Ал Фулан беше учен, инженер, новатор и човек с идеи и изобретения, важни за „Геена“.
	И с връзки.
	Деветдесет мъртви…
	При тази мисъл Хидт неволно погледна часовника си. Наближаваше шест.
	— Последвайте ме, моля, Северан, Ниъл — погледна Хидт Ал Фулан. Арабинът ги поведе през различни помещения, мрачни и тихи. Дън отново забавяше крачка, за да разгледа някоя машина или контролно табло. Кимаше одобрително или се мръщеше, докато вероятно се опитваше да разбере как работи системата.
	Те оставиха машините и техния мирис на масло, боя и специфична металическа, почти като на кръв миризма на мощни електрически системи и влязоха в кабинетите. В дъното на слабо осветен коридор Ал Фулан използва електронен ключ и отвори врата без надпис. Тримата пристъпиха в работна зона, голяма и отрупана с хиляди листове, чертежи и други документи, изписани с думи, графики и диаграми, много от които неразбираеми за Хидт.
	Атмосферата беше, меко казано, зловеща и заради сумрака и безпорядъка… и заради украсата на стените.
	Изображения на очи.
	Всякакви очи човешки, рибешки, кучешки, котешки и на насекоми — снимки, компютъризирани триизмерни варианти, медицински рисунки от XIX век. Особено страховит беше един фантастичен подробен чертеж на човешко око, сякаш някой съвременен доктор Франкенщайн бе използвал модерни инженерни методи, за да конструира чудовището си.
	Пред единия от десетките големи компютърни монитори седеше привлекателна брюнетка на трийсетина години. Тя стана, приближи се до Хидт и силно стисна ръката му.
	— Стела Къркпатрик. Аз съм асистент по научноизследователската работа на Махди.
	Хидт беше идвал няколко пъти в Дубай, но не се беше запознавал с нея. Акцентът й беше американски. Предположи, че тя е умна, упорита и типично, често срещано явление в тази част на света, датиращо от стотици години западнячка, влюбена в арабската култура.
	— Стела състави повечето алгоритми — каза Ал Фулан.
	— Нима? — усмихна се Хидт.
	Тя се изчерви. Руменината произлизаше от привързаността й към наставника й, когото Стела погледна, търсейки одобрение. Ал Фулан й го даде под формата на прелъстителна усмивка. Хидт не участваше в размяната на погледи.
	Както предполагаше украсата на стените, специалността на Ал Фулан беше оптиката. Целта на живота му беше да изобрети изкуствено око за слепци, което ще функционира добре като онези, които „Аллах, хвала на него, е създал за нас“. Ала докато това станеше, той щеше да спечели много пари от проектиране на индустриални машини. Ал Фулан беше измислил повечето специализирани системи за безопасност, контрол и наблюдение на машините за сортиране и унищожаване на документи на „Зелена инициатива“.
	Наскоро Хидт му беше поръчал да създаде още едно устройство за фирмата и сега бе дошъл с Дън да види прототипа.
	— Демонстрация? — попита арабинът.
	— Да, ако обичаш — отговори Хидт.
	Всички се върнаха в машинния парк. Ал Фулан го заведе до сложна машина, която тежеше няколко тона и стоеше в товарното отделение до няколко големи индустриални компактора за отпадъци.
	Арабинът натисна няколко бутона и ръмжейки, машината бавно започна да загрява. Беше дълга седем, висока два и широка три метра. Метална конвейерна лента в предната част водеше към уста, голяма един квадратен метър. Вътре цареше мрак, въпреки че Хидт различи очертания на хоризонтално монтирани цилиндри, покрити с шипове като комбайн. Шестте улея отзад водеха към контейнери, в които бяха сложени дебели сиви чували, отворени, за да улавят всичко, което машината избълва.
	Хидт се вгледа внимателно в устройството. Той и „Зелена инициатива“ печелеха много пари от унищожаване на документи, но светът се променяше. В днешно време повечето информация се съхранява в компютри и флашки и тази тенденция ще се засилва за в бъдеще. Хидт беше решил да разшири империята си, като предложи нов подход за унищожаване на компютърни устройства за съхранение на информация.
	Правеха го няколко фирми, включително „Зелена инициатива“, но новият подход щеше да бъде различен благодарение на изобретението на Ал Фулан. В момента, за да се унищожи ефективно информацията, компютрите трябваше да бъдат разглобени на ръка, харддисковете изтрити с размагнетизиращи устройства и после унищожени. Други стъпки изискваха отделянето на различните компоненти на стария компютър, много от които представляваха опасни електронни отпадъци.
	Машината правеше всичко автоматично. Хвърляш стария компютър на лентата и устройството свършваше останалото — разглобяваше го, а оптичните системи на Ал Фулан разпознаваха частите и ги изпращаха в съответния контейнер. Търговските посредници на Хидт можеха да уверят клиентите му, че машината ще се погрижи не само да унищожи деликатната информация на харддиска, но и да идентифицира всички други компоненти и да ги изхвърли според местните закони за опазване на околната среда.
	Ал Фулан кимна и Стела взе стар лаптоп и го сложи на оребрената конвейерна лента. Преносимият компютър изчезна в тъмните недра на устройството.
	Чу се пронизително тракане и тупкане и накрая силно стържене. Ал Фулан заведе гостите си отзад, където машината изхвърли различни сортирани парчета боклуци в контейнерите — метал, пластмаса, интегрални платки и други. В контейнера с надпис „Складиране на материали“ те видяха фин метален и силициев прах — всичко, което беше останало от харддиска. Опасните електронни отпадъци като батериите и тежките метали бяха изсипани в съд, обозначен с предупредителни надписи, а компонентите, които можеше да се оползотворят, паднаха в контейнера за рециклиране.
	— Браво — възкликна Хидт.
	Ледената фасада на Дън се беше пропукала. Той изглеждаше почти развълнуван.
	Хидт също беше много доволен. Той отвори уста да попита нещо, но сетне погледна часовника на стената. Беше шест и половина. Вече не можеше да се съсредоточи върху машината.


>>	Двайсет и осма глава

	Джеймс Бонд, Феликс Лайтър и Юсуф Насад бяха на петнайсетина метра от фабриката, приведени до голям контейнер, и наблюдаваха Хидт, Ирландеца, арабина в традиционна бяла роба и привлекателната чернокоса жена през прозореца на товарното отделение.
	Бонд и Лайтър се бяха качили в алфа-ромеото на американеца, а Насад ги бе последвал с форда си. Проследиха линкълна от хотел „Интерконтинентал“, но двамата агенти веднага разбраха, че арабският шофьор прилага методи за изплъзване. Притеснен, че ще ги забележат, Бонд използва приложение в мобилния си телефон, пусна колата за профил МАСИНТ и откри координатите й с лазер, а после качи информацията в центъра за проследяване в БПКС. Лайтър намали скоростта и остави сателитите да проследят превозното средство и да изпратят резултатите на мобилния телефон на Бонд.
	— Мамка му — провлачено изруга Феликс, поглеждайки телефона в ръката на Бонд. — И аз искам такъв.
	Бонд беше проследил придвижването на лимузината на картата и насочваше Лайтър, а след него и Насад по общата посока на Хидт, която се оказваше заобиколен маршрут. Накрая колата се отправи обратно към Дейра, старата част на града. Няколко минути по-късно Бонд, Феликс и сътрудникът пристигнаха, оставиха колите на алеята между два прашни склада, срязаха дупка в телената мрежа и се приближиха да видят какво правят Хидт и Ирландеца.
	Бонд пъхна слушалка в ухото си, насочи камерата на телефона към четиримата и започна да подслушва с приложение, разработено от Сану Хирани. Микрофонът възстановяваше разговор, наблюдаван през прозорци или прозрачни врати, като четеше вибрациите върху стъклото или други гладки повърхности наблизо и комбинираше звуковите модулации с визуална информация на движенията на устните и бузите, израза на очите и езика на тялото. При подобни обстоятелства микрофонът възстановяваше разговори с точност осемдесет и пет процента.
	— Говорят за съоръжение на „Зелена инициатива“, легалната му фирма — каза Бонд на другите, след като изслуша разговора. По дяволите.
	— Погледни копелето — прошепна американецът. — Знае, че след половин час ще умрат деветдесет и няколко души, а сякаш обсъжда с продавач в магазин пикселите на широкоекранен телевизор.
	Телефонът на Насад зажужа. Той прие обаждането и заговори на отсечен арабски, част от който Бонд успя да дешифрира. Получаваше информация за фабриката. Насад затвори и обясни на агентите, че мястото е собственост на дубайския гражданин Махди ал Фулан. Картината потвърди, че Ал Фулан е човекът, с когото са Хидт и Ирландеца. Той не беше заподозрян във връзки с терористи, не беше ходил в Афганистан и изглежда беше само инженер и бизнесмен. Обаче проектираше и продаваше продуктите си на военни диктатори и търговци на оръжия. Наскоро беше изобретил скенер за противопехотни мини, който различаваше униформите и отличителните символи на врагове и приятели.
	_Радиус на взрива…_ — припомни си Бонд.
	Разговорът в склада се възобнови. Бонд наклони глава и отново се заслуша.
	— Искам да тръгна за… събитието — каза Хидт на Ирландеца. Махди и аз ще отидем там. — Той се обърна към арабския си партньор със зловещи жадни очи. — Не е далеч, нали?
	— Не. Може да отидем пеша.
	— Може би ти и Стела ще поработите върху някои технически детайли — рече Хидт на Ирландеца.
	Дън се обърна към жената, а Хидт и арабинът изчезнаха в склада.
	Бонд затвори приложението и се обърна към Лайтър.
	— Хидт и Ал Фулан отиват на мястото, където ще се състои атаката. Ще вървят пеша. Смятам да ги проследя. Вижте дали ще откриете нещо друго тук. Жената и Ирландеца ще останат. Промъкнете се по-наблизо, ако можете. Ще ви се обадя, когато разбера какво става.
	— И още как — отвърна тексасецът.
	Насад кимна.
	Бонд провери валтера си и отново го сложи в кобура.
	— Почакай, Джеймс — рече Феликс. — Спасяването на онези деветдесет и няколко човека може да разкрие намеренията ти. Ако загрее, че си го погнал, Хидт може да изчезне, да се скрие и да не го намериш, докато измисли нов Инцидент 20. И тогава ще внимава много повече да го запази в тайна. Ако го оставиш да направи онова, което си е наумил, той няма да разбере за теб.
	— Искаш да кажеш да ги пожертвам.
	Американецът издържа на погледа на Бонд.
	— Изборът е труден. Не знам как бих постъпил аз, но трябва да помислиш.
	— Вече мислих. Те няма да умрат.
	Бонд забеляза, че двамата мъже излизат от комплекса.
	Лайтър изтича приведен към сградата, вмъкна се през малък прозорец и безшумно изчезна от другата страна. Отново се показа и направи знак на Насад да отиде при него.
	Бонд се провря през дупката в оградата и тръгна след двете мишени. Хидт и Ал Фулан изминаха няколко преки, криволичейки по уличките в индустриалния район, и влязоха в закрития пазар в Дейра стотици сергии и обикновени магазинчета, където човек можеше да си купи злато, подправки, обувки, телевизори, аудио– и видеодискове, шоколадови десерти „Марс“, сувенири, играчки, близкоизточни и западни дрехи… буквално всичко, което може да си представи. Само част от хората там, изглежда, бяха родени в Емирствата. Бонд чу откъслечни разговори на тамилски, малаялам, урду и тагалог, но относително малко арабски. Пазарът гъмжеше от стотици купувачи. На всяка сергия и във всеки магазин се водеха разпалени пазарлъци, трескаво се размахваха ръце, мръщеха се чела и се разменяха накъсани думи.
	_„Купувай“…_
	Бонд вървеше на дискретно разстояние и търсеше следи от своята цел — хората, които щяха да умрат след двайсет и пет минути.
	Какво си беше наумил Вехтошаря? Генерална репетиция в очакване на кръвопролитието в петък, което щеше да бъде десет или двайсет пъти по-лошо? Или случаят нямаше нищо общо с Инцидент 20? Вероятно Хидт използваше ролята си на международен бизнесмен като прикритие. Бяха ли той и Ирландеца нещо повече от наемни убийци?
	Бонд се промъкваше през блъсканицата от търговци, купувачи, туристи и докери, които товареха платноходки. Имаше страшно много хора сега, точно преди _магхриб_, молитвата по залез-слънце. Дали пазарът щеше да бъде мястото на атаката?
	И после Хидт и Ал Фулан излязоха от пазара и продължиха да вървят още половин пресечка. По едно време спряха и се втренчиха в модерна сграда, висока три етажа, с големи прозорци и изглед към Дубай Крийк, пълна с мъже, жени и деца. Бонд се приближи и видя табелка на арабски и английски. _Музей на Емирствата._
	Това беше мишената. И беше много добре подбрана. Бонд огледа мястото. Най-малко стотина души се разхождаха на партера и сигурно имаше много повече на горните етажи. Между музея и Крийк имаше само едно тясно шосе, което означаваше, че за аварийните превозни средства ще бъде трудно да се приближат до сцената на касапницата.
	Ал Фулан се огледа неспокойно, но Хидт влезе. Двамата изчезнаха в тълпата.
	_Няма да позволя тези хора да умрат_ — реши Бонд, пъхна слушалката в ухото си и отвори приложението за подслушване на телефона си. Той плати малка входна такса, сля се с група западни туристи и се промъкна по-близо до двамата, които следеше.
	Не преставаше да мисли за думите на Феликс Лайтър. Спасяването на хората наистина можеше да предупреди Хидт, че някой е по петите му.
	Какво би направил М. при тези обстоятелства?
	Бонд предположи, че старецът би пожертвал деветдесетте, за да спаси хиляди. Той беше служил като адмирал на активна служба в Кралската флота. Офицерите на това ниво непрекъснато трябваше да взимат подобни трудни решения.
	_Но, по дяволите_ — помисли си Бонд. — _Трябва да направя нещо._ Той видя тичащи насам-натам деца, мъже и жени, които разглеждаха експонатите и оживено разговаряха, смеещи се хора и други, които кимаха прехласнати от интерес, докато екскурзоводът обясняваше.
	Хидт и Ал Фулан влязоха навътре в сградата. Какво правеха? Смятаха да оставят взривно устройство? Вероятно го бяха изработили в Марч, ако това беше целта им тук.
	Или индустриалният проектант Ал Фулан беше изобретил нещо за Хидт.
	Бонд обиколи голямото мраморно фоайе, пълно с арабско изкуство и антики. Огромен позлатен полилей осветяваше помещението. Бонд небрежно насочи микрофона към двамата мъже. Улови десетки откъслечни разговори на други хора, но нищо от Хидт и Ал Фулан. Ядоса се на себе си, настрои уреда по-внимателно и най-после чу гласа на Хидт:
	— Отдавна очаквам този момент. Трябва още веднъж да ти благодаря, че го осъществи.
	— С удоволствие правя каквото мога — отвърна Ал Фулан. — Хубаво е, че работим заедно.
	— Трябва да снимам телата — разсеяно прошепна Хидт.
	— Да, разбира се. Каквото искаш, Северан.
	_Колко близо може да отида до труповете?_
	— Наближава седем — продължи Хидт. — Готови ли сме?
	_Какво да направя?_ — отчаяно се запита Бонд. — _Ще умрат хора._
	_Целта на врага диктува реакцията ти._
	Той забеляза противопожарна аларма на стената. Можеше да я включи и да евакуира сградата. Но видя и камери за наблюдение, и пазачи. Веднага щяха да го разпознаят като човека, дръпнал лоста, и въпреки че щеше да се опита да избяга, охраната и полицаите можеше да го задържат и да намерят оръжието му. Хидт можеше да види лицето му. Лесно щеше да се досети какво се е случило и мисията щеше да пропадне.
	Имаше ли по-уместна реакция?
	Не можа да измисли нищо по-добро и се запромъква към таблото с противопожарната аларма.
	Седем без пет.
	Хидт и Ал Фулан вървяха бързо към врата в дъното на фоайето. Бонд застана до алармата. Беше в обсега на трите камери.
	И единият пазач беше на не повече от шест-седем метра от него. Той видя Бонд и вероятно забеляза, че поведението му не е точно на безгрижен западен турист в исторически музей. Мъжът наведе глава и заговори по микрофон, прикрепен на рамото му.
	Пред Бонд семейство се възхищаваше на диорама на надбягване с камили. Момченцето и бащата се смееха на комичните образи.
	Седем без четири минути.
	Ниският дебел пазач се обърна към Бонд. Носеше, пистолет и беше разкопчал кобура си.
	Седем без три минути.
	Пазачът тръгна. Ръката му беше близо до пистолета.
	Хидт и Ал Фулан бяха само на двайсетина крачки.
	Бонд посегна към лоста на противопожарната аларма.


>>	Двайсет и девета глава

	В същия миг по високоговорителите прозвуча съобщение на арабски.
	Бонд спря да го чуе. Разбра по-голямата част.
	Господа, моля онези, които имат билети за изложбата в седем часа, да минат през вратата за северното крило.
	Това беше входът, към който се приближаваха Хидт и Ал Фулан в дъното на главното фоайе. Те не излизаха от музея. Ако там щяха да умрат хора, защо двамата не бягаха?
	Бонд остави противопожарното табло и се отправи към вратата. Пазачът го изгледа още веднъж, а после се обърна и закопча кобура си.
	Хидт и партньорът му стояха на входа за специалното шоу, на което музеят беше домакин. Бонд най-после разбра и бавно изпусна затаения си дъх. Заглавието на изложбата беше „Смърт в пясъците“. Бележка на вратата обясняваше, че през есента археолози са открили масов гроб, датиращ от хиляда години, близо до оазиса Лиуа в Абу Даби, на стотина километра от Персийския залив. Цяло номадско арабско племе, деветдесет и двама души, било нападнато и избито. След битката се разразила буря, която затрупала телата. Когато селището беше открито миналата година, останките бяха намерени напълно запазени в горещите сухи пясъци.
	Изложбата беше на изсушените трупове, положени точно както са били открити, във възстановка на селището. Телата бяха скрити от общата публика. Специалното шоу в седем тази вечер, на което щяха да присъстват само мъже, беше за учени, лекари и преподаватели. Труповете не бяха покрити. Ал Фулан очевидно беше успял да намери билет за Хидт.
	Бонд едва не се изсмя на глас. Обзе го облекчение, а после мрачно си помисли, че едва не беше провалил мисията заради деветдесет души, които бяха мъртви от едно хилядолетие.
	И след това настроението му стана още по-мрачно, докато гледаше в голямата изложбена зала и съзираше гледки от панорамата на смъртта — изсъхнали трупове, някои запазили повечето си кожа, която се беше набръчкала и съсухрила. Други представляваха предимно скелети. Ръцете им бяха протегнати, сякаш в последна молба за милост. Имаше съсухрени тела на майки, прегърнали децата си. Очните им ябълки бяха празни, пръстите тънки като вейки, а устните изкривени в ужасяващи усмивки от опустошенията на времето и разложението.
	Бонд погледна лицето на Хидт, докато Вехтошаря се беше втренчил в жертвите. Той беше във възторг, а в очите му блестеше похот. Дори Ал Фулан изглеждаше обезпокоен от удоволствието, което деловият му партньор демонстрираше.
	_Не бях чувал такава радост от перспективата да убиеш някого…_
	Хидт правеше снимка след снимка. Многократното проблясване на мобилния му телефон обливаше труповете в ярка светлина и ги правеше още по-свръхестествени и страховити.
	_Каква загуба на време, по дяволите_ — ядоса се Бонд. Всичко, което научи от пътуването, беше, че Хидт има някаква шикозна нова машина за рециклиране на отпадъци и че се надървя от образи на мъртъвци. Дали и Инцидент 20, каквото и да беше това, също бе погрешно тълкуване на засечената информация? Бонд се замисли за точните думи на оригиналното съобщение и стигна до извода, че планираното за петък е реална заплаха.
	_… Хиляди жертви в началото. Британските интереси неблагоприятно засегнати. Трансферът на финанси, както обсъдихме._
	Това ясно описваше атака.
	Хидт и Ал Фулан се придвижваха по-навътре в изложбената зала и тъй като нямаше специален билет, Бонд не можа да ги проследи по-нататък. Но Хидт отново заговори. Бонд вдигна телефона до ухото си.
	— Искрено се надявам, че разбираш за онова твое момиче. Как й беше името? — попита Хидт.
	— Стела — отвърна Ал Фулан. — Не, нямаме избор. Когато разбере, че няма да напусна съпругата си, тя ще бъде риск. И честно казано, напоследък е много досадна.
	— Партньорът ми оправя всичко. Ще я заведе в пустинята и тя ще изчезне. Каквото и да направи, ще бъде ефективно. Той е изумителен в планирането… във всичко.
	Ето _защо_ Ирландеца беше останал в склада.
	Ако той се готвеше да убие Стела, тогава в пътуването _наистина_ имаше нещо повече от легален бизнес. Бонд трябваше да предположи, че това е свързано с Инцидент 20. Той бързо излезе от музея и се обади на Феликс Лайтър. Трябваше да спасят младата жена и да научат какво знае.
	Мобилният телефон на Лайтър иззвъня четири пъти и после се включи на гласова поща. Бонд опита отново. Защо американецът не отговаряше, по дяволите? Дали в момента той и Насад се мъчеха да спасят Стела и се биеха с Ирландеца или шофьора? Или и с двамата?
	Позвъни още веднъж. Пак гласова поща. Бонд хукна, проправяйки си път през пазара, докато натрапчиви гласове, призоваващи правоверните към молитва, изпълниха небето по залез.
	Изпотен и задъхан, той пристигна в склада на Ал Фулан след пет минути. Лимузината на Хидт беше изчезнала. Бонд се провря през дупката, която бяха изрязали в телената ограда. Прозорецът, през който Лайтър се бе вмъкнал, сега беше затворен. Бонд се втурна към склада, използва шперц и отключи страничната врата. Влезе вътре и извади валтера.
	В помещението, изглежда, нямаше никого, въпреки че някъде наблизо се чуваше силен вой на машина.
	Нямаше следа от младата жена.
	И къде бяха Лайтър и Насад? Само няколко секунди по-късно Бонд научи отговора на този въпрос, поне донякъде. В стаята с малкия отворен прозорец намери пресни петна от кръв на пода. Имаше следи от борба. Наоколо бяха разхвърляни няколко инструмента и пистолетът и телефонът на Лайтър.
	Той си представи онова, което може би се беше случило. Лайтър и Насад се бяха разделили и американецът се беше скрил тук. Той сигурно бе наблюдавал Ирландеца и Стела, когато арабският шофьор се бе промъкнал зад гърба му и го беше ударил с гаечен ключ или тръба. Дали го беше завлякъл в багажника на колата и закарал в пустинята заедно със Стела?
	Бонд стисна пистолета и тръгна към вратата, откъдето се чуваше звукът на машина.
	Смрази се на мястото си, когато погледна вътре.
	Мъжът в синьото сако, който го беше следил, влачеше изпадналия в безсъзнание Феликс Лайтър към една от огромните машини за разфасоване и сортиране на отпадъци. Агентът на ЦРУ се просна с краката напред на конвейерната лента, която не се движеше, въпреки че машината работеше. Двете грамадни метални плочи отстрани на лентата излизаха напред и почти се допираха, а после се отдръпваха, за да приемат нова партида боклук.
	Краката на Лайтър бяха само на два метра от тях. След миг щяха да бъдат размазани на каша.
	Нападателят вдигна глава, намръщи се и се втренчи в натрапника.
	Бонд се прицели в него и извика:
	— Ръцете отстрани до тялото!
	Мъжът се подчини, но изведнъж се хвърли наляво, натисна бутон на машината и изтича навън.
	Конвейерната лента тръгна напред. Лайтър се придвижваше към дебелите стоманени плочи, които се приближаваха на разстояние петнайсет сантиметра една от друга и после се отдалечаваха, за да пропуснат още отпадъци по пътя им.
	Бонд хукна към таблото и натисна червения бутон за изключване, а после побягна след нападателя, но мощният мотор не спря веднага. Лентата продължи да носи приятеля му към смъртоносните плочи, които безпощадно пулсираха напред и назад.
	— Господи…! — Бонд прибра валтера в кобура и се върна. Сграбчи Лайтър, който беше по-тежък от него с повече от шест килограма, и се помъчи да го издърпа от машината, но конвейерната лента имаше остри зъбци за по-добро захващане и дрехата на Феликс се закачи.
	Главата му увисна. В очите му се появи кръв. Лентата продължаваше да го носи към компресиращия механизъм.
	Оставаха четирийсет и пет сантиметра, четирийсет… трийсет.
	Бонд скочи върху лентата и заби крак в рамката, а после уви сакото около ръцете си и задърпа ожесточено. Инерцията намаля, но огромният мотор не спря да движи лентата. Плочите сновяха напред и назад.
	Лайтър беше на двайсет, а после и на петнайсет сантиметра от плочите, които щяха да направят на пихтия ходилата и глезените му. Мускулите на ръцете и краката на Бонд агонизираха. Той задърпа още по-силно и изпъшка от усилието.
	Седем сантиметра…
	Най-после лентата спря. Плочите също, издавайки хидравлична въздишка.
	Опитвайки се да си поеме дъх, Бонд протегна ръце и измъкна панталоните на американеца от зъбците на лентата, измъкна го и го сложи да легне на пода. След това извади оръжието си и се втурна към товарното отделение, но там нямаше и следа от мъжа в синьо. Той се огледа за други заплахи и след това се върна при агента на ЦРУ, който се съвземаше. С негова помощ Лайтър бавно се надигна, седна и се ориентира.
	— Не мога да те оставя сам дори за пет минути — подхвърли Бонд, прикривайки ужаса, който беше изпитал от вероятната смърт на приятеля си, прегледа раната и я избърса с парцал, който намери наблизо.
	Феликс се втренчи в машината и поклати глава, а после едрото му лице се разтегли в познатата усмивка.
	— Вие, британците, винаги нахлувате в неподходящия момент. Тъкмо щях да го завра там, където исках.
	— Болница? — попита Бонд. Сърцето му блъскаше от усилията да спаси Лайтър и от облекчение от благополучния край.
	— Не. — Американецът огледа окървавения парцал, но изглеждаше повече ядосан, отколкото ранен. — По дяволите, Джеймс, изпуснахме крайния срок! Деветдесетте души?
	Бонд му разказа за изложбата.
	Смехът на Феликс прозвуча като дрезгав лай.
	— Какво прецакване! Изтълкували сме го погрешно, братко. Оказва се, че Хидт се надървя от трупове. И иска снимки? Човекът има съвсем нова концепция за порното.
	Бонд взе телефона и оръжието на Лайтър и му ги даде.
	— Какво се случи, Феликс?
	Очите на Лайтър станаха неподвижни.
	— Шофьорът на лимузината влезе в склада веднага след като ти тръгна. Видях, че той и Ирландеца разговарят и поглеждат към жената. Разбрах, че се готви нещо. И това означава, че тя знае нещо. Реших да постъпя хитро и да я спася. Да се представим за инспектори по безопасността или нещо подобно. Преди обаче да се намеся, те сграбчиха жената, завързаха я, запушиха устата й и я повлякоха към кабинета. Изпратих Юсуф да ги пресрещне от другата страна и тръгнах след тях, но негодникът ме хвана, преди да направя и десетина крачки. Беше онзи от мола, „опашката“ ти.
	— Знам. Видях го.
	— Копелето знае бойни изкуства. Така ме фрасна, че ми причерня пред очите.
	— Каза ли ти нещо?
	— Сумтя много, когато ме халоса.
	— С Ирландеца ли работеше или с Ал Фулан?
	— Не разбрах. И тях не ги видях.
	— А жената? Трябва да я намерим, ако можем.
	— Те вероятно отиват в пустинята. Ако ни е провървяло, Юсуф ги следи. Може да се е опитал да ми се обади, докато бях в несвяст.
	С помощта на Бонд агентът се изправи на крака. Взе телефона и натисна копче за бързо избиране.
	Някъде наблизо се чу чуруликане на телефон, весела електронна мелодия, но приглушена.
	Те се огледаха.
	— О, не — промълви американецът и затвори очи за миг.
	Двамата забързаха към задната част на компактора. Звукът се разнасяше от голям пълен чувал, който машината автоматично бе запечатала с тел и после изхвърлила на платформата в товарното отделение, за да бъде откаран на сметището.
	Бонд също осъзна какво се е случило.
	— Ще погледна — каза той.
	— Не — твърдо заяви Феликс. — Това е моя работа. — Той размота телта, пое си дълбоко дъх и погледна в чувала.
	Бонд се приближи до него.
	В гъстата мозайка от остри метални парчета, жици и болтове, гайки и винтове беше преплетена маса от черва, съсирена кръв и части от човешки органи и кости.
	Изцъклените очи на Юсуф Насад бяха смачкани и изкривеното му лице гледаше право между двамата мъже.

	* * *

	Без да проронят нито дума, те се качиха в алфа-ромеото и провериха сателитната проследяваща система, която съобщи, че лимузината на Хидт се е върнала в „Интерконтинентал“. По пътя беше спряла за малко два пъти — вероятно за да прехвърлят младата жена в друга кола за последното й пътуване до пустинята и да вземе Хидт от музея.
	Петнайсетина минути по-късно Бонд вкара алфа-ромеото на паркинга до хотела.
	— Искаш ли да си вземеш стая? — попита Бонд. — И да се погрижиш за това? — посочи главата на Лайтър.
	— Не. Нуждая се от питие, по дяволите. Само ще се измия. Ще се срещнем в бара.
	Те паркираха и Бонд отвори багажника. Извади чантата с лаптопа си и остави куфара вътре, Феликс нарами малката си чанта и намери шапка дамгосана, така да се каже, с емблемата на „Лонгхорн“, футболния отбор на Университета на Тексас. Сложи я внимателно така, че да покрие раната си, и прибра отдолу сламенорусата си коса. Двамата влязоха в хотела през страничния вход.
	Лайтър отиде да се изкъпе, а Бонд се увери, че никой от антуража на Хидт не е във фоайето, мина през него и отново излезе. Огледа група шофьори на лимузини, които оживено разговаряха. Видя, че никой от тях не е шофьорът на Хидт. Направи знак на най-дребния от всичките и човекът нетърпеливо се приближи до него.
	— Имаш ли визитна картичка? — попита Бонд.
	— Да, разбира се — отвърна мъжът и му предложи една. Бонд я погледна и я прибра в джоба си. — Какво ще желаете, сър? Забавно пътуване през дюните? Не, сетих се, пазарът на злато! За вашата дама. Ще й занесете нещо от Дубай и ще бъдете нейният герой.
	— Мъжът в онази лимузина?
	Очите на шофьора се вкамениха. Бонд не се разтревожи. Усещаше кога някой се продава и опита още веднъж.
	— Познаваш го, нали?
	— Не много добре, сър.
	— Но вие, шофьорите, разговаряте помежду си. Знаете всичко, което става тук, особено що се отнася до интересен човек като господин Хидт.
	Бонд му даде петстотин дирхама.
	— Да, сър. Може и да съм чул нещо. Нека си помисля. Да, вероятно.
	— И какво може да е то?
	— Мисля, че той и приятелите му отидоха в ресторанта. Ще бъдат там два часа и нещо. Ресторантът е много хубав. Храниш се спокойно и дълго.
	— Имаш ли представа къде ще отидат след това?
	Шофьорът кимна, но не каза нищо.
	Още петстотин дирхама се присъединиха към приятелите си.
	Мъжът се изсмя тихо и цинично.
	— Хората са небрежни около нас. Ние само ги возим насам-натам като камили. Товарни животни. Все едно не съществуваме. Ето защо клиентите смятат, че не чуваме какво говорят, колкото и деликатни да са разговорите. И _ценни_.
	Бонд му показа още пари и после ги прибра в джоба си.
	Шофьорът се огледа.
	— Довечера ще лети за Кейптаун. С частен самолет. Заминава след три часа. Както ви казах, ресторантът долу е известен с обилни и мудни обеди и вечери. — Той се нацупи престорено. — Но въпросите ви ми подсказват, че вероятно не искате вашият приятел да запази маса. Разбирам. Може би при следващото ви пътуване до Дубай.
	Бонд му даде останалите пари, извади визитката на шофьора от джоба си, перна я с палец и попита:
	— Моят приятел? Едрият мъж, който влезе с мен?
	— Американецът.
	— Да, американец. И грамаден.
	— Много грамаден.
	— Аз ще замина скоро, но той ще остане в Дубай и искрено се надява информацията ти за господин Хидт да е точна.
	Усмивката на шофьора се изпари като пясък, отнесен от вятъра.
	— Да, да, сър, абсолютно точна е. Кълна се в Аллах. Хвала нему.


>>	Трийсета глава

	Бонд отиде в бара и седна на маса на терасата навън с изглед към Дубай Крийк, гладка като огледало и изпъстрена с отражения на разноцветни светлини, които контрастираха на ужаса, на който Бонд беше станал свидетел във фабриката на Ал Фулан.
	Сервитьорът се приближи и го попита какво ще желае. Любимото питие на Бонд беше американски бърбън, но смяташе, че водката е лечебна, когато се сервира режещо студена. Той си поръча двойна „Столичная“ с Мартини, средно сухо, и помоли само да го разклатят добре. Това не само че охлаждаше водката по-успешно от разбъркването, но и вкарваше в нея въздушни мехурчета, подобрявайки значително вкуса.
	И само настъргана кора от лимон.
	Питието пристигна. Беше мътно доказателство за добро разклащане. Бонд веднага изпи половината на един дъх и почувства оксиморонния парещ хлад от гърлото до лицето си, който му помогна да притъпи отчаянието, че не е могъл да спаси младата жена и Юсуф Насад, но не направи нищо, за да смекчи спомена за зловещото изражение на Хидт, докато сластолюбиво гледаше изсъхналите трупове.
	Отново отпи и разсеяно се втренчи в телевизора над бара, на чийто екран красивата певица Ахлам от Бахрейн се въртеше във видеоклип в отривистия стил, моден по арабските и индийските телевизии. От тон колоните се разнасяше заразителният й, вълнуващ глас.
	Бонд пресуши чашата си и се обади на Бил Танър. Обясни за фалшивата тревога в историческия музей и за труповете и добави, че вечерта Хидт ще замине за Кейптаун. Накрая попита дали отдел „Т“ могат да му уредят транспорт. Вече не можеше да се вози на самолета на приятеля си, защото той беше отлетял обратно за Лондон.
	— Ще видя какво мога да направя, Джеймс. Вероятно ще се наложи да пътуваш с пътнически полет, но не знам дали ще пристигнеш преди Хидт.
	— Трябва ми само наблюдател, който да посрещне полета и да види къде ще отиде Хидт. Какво е положението с МИ6 там?
	— Станция „З“ има агент под прикритие в Кейптаун. Грегъри Дам. Ще проверя къде е. — Чу се тракане по клавиатура. В момента той е в Еритрея. Дрънкането на оръжия на суданската граница се е влошило. Но, Джеймс, няма да замесваме Лам, ако можем да го избегнем. Досието му не е съвсем безупречно. Има връзки с местните като герой от роман на Греъм Грийн. Мисля, че МИ6 смятат да му бият дузпата, но още се колебаят. Ще ти намеря някой местен човек. Бих препоръчал южноафриканската полиция, а не Националното разузнаване. Напоследък е влязло в новините и не с добро. Ще се обадя тук-там и ще ти кажа.
	— Благодаря, Бил. Ще ме свържеш ли с „Кю“?
	— Да. Желая ти късмет.
	Скоро по линията се чу замислен глас:
	— Отдел „Кю“. Хирани.
	— 007 е, Сану. В Дубай съм. Трябва ми нещо много бързо, но в момента МИ6 са _нон грата_ тук.
	— Не се тревожи. Връзките ми нямат нищо общо с МИ6. Наемам местни хора.
	Бонд му обясни за какво става дума и Хирани остана разочарован от лесната задача.
	— Къде си? — попита той.
	— Хотел „Интерконтинентал“ във Фестивал Сити.
	Бонд отново чу чаткане по клавиатура.
	— Добре. След трийсет минути. И запомни — цветя.
	Те затвориха. Лайтър дойде, седна и си поръча „Джим Бийм“ без нищо.
	— Това означава без лед, вода или плодова салата. Нищо. Но означава двойно. И тройно ще преживея.
	Бонд поиска още една водка с мартини и щом сервитьорът се отдалечи, попита:
	— Как е главата ти?
	— Нищо ми няма — смотолеви Феликс. Не изглеждаше сериозно ранен и Бонд знаеше, че лошото му настроение се дължи на загубата на Насад. — Откри ли нещо за Хидт?
	— Заминават довечера. След два часа. Отиват в Кейптаун.
	— Какво има там?
	— Нямам представа. Това трябва да разбера.
	_При това за три дни_ — напомни си Бонд — _ако искам да спася онези хиляди хора._
	Те млъкнаха, когато сервитьорът донесе питиетата, и огледаха заведението, докато отпиваха. Нямаше следа от чернокосия мъж с обецата, нито наблюдатели, които да обръщат прекалено голямо внимание — или недостатъчно на двамата мъже в ъгъла.
	Никой не вдигна наздравица в памет на загиналия сътрудник. Колкото и да се изкушава човек, това не се прави.
	— Насад? — попита Бонд. — Тялото?
	Мисълта, че съюзник е оставен в такъв безславен гроб, беше трудно поносима.
	Лайтър сви устни.
	— Ако Хидт и Ирландеца бяха пряко замесени и бях повикал екип, щяха да разберат, че сме ги взели на мушка. На този етап няма да рискувам прикритието ни. Юсуф знаеше в какво се забърква.
	Бонд кимна, Феликс постъпваше правилно, но това не правеше решението по-лесно.
	Лайтър вдъхна изпаренията на уискито и отпи още една глътка.
	— Знаеш ли, най-трудното в тази професия е взимането на решения, а не да извадиш пистолета и да се правиш на Буч Касиди. Това го вършиш, без да разсъждаваш.
	Мобилният телефон на Бонд забръмча. Отдел „Т“ му бяха запазили билет за нощен полет на „Еър Емиратс“ за Кейптаун. Самолетът излиташе след три часа. Бонд остана доволен от избора на превозвача. Авиолинията на Емирството старателно избягваше да се превърне в поредната пазарна институция и предлагаше на пътниците си качествени услуги, типични за златната ера на пътуванията по въздуха преди петдесет-шейсет години. Бонд каза на Феликс, че заминава, и добави:
	— Хайде да хапнем нещо.
	Американецът повика сервитьора и поиска плато с мезета.
	— А после ни донеси морски костур на скара. И да го обезкостят, ако обичат.
	— Добре, сър.
	Бонд поръча бутилка хубаво „Шабли“, първа реколта. Двамата мълчаливо отпиха от охладените чаши. След малко пристигна първото блюдо — кюфтета _кофта_, маслини, хумус — хранителна паста, направена от нахут и сусамов тахан с овкусители — зехтин, чесън, червен пипери лимонов сок, сирене, патладжан, ядки и най-хубавите питки, които Бонд беше вкусвал. Двамата започнаха да се хранят. След това сервитьорът прибра остатъците и донесе главното ястие. Бялата риба вдигаше пара и беше сложена върху подложка от стръкчета леща. Беше много вкусна и крехка, но месеста. Бонд беше изял само няколко залъка, когато телефонът му зажужа. Екранът показа само кода на британски правителствен номер. Той си помисли, че може би Фили звъни от друг кабинет, затова отговори на обаждането.
	И мигновено съжали.


>>	Трийсет и първа глава

	— Джеймс! Джеймс! Познай кой е! Пърси. Отдавна не сме разговаряли.
	Сърцето на Бонд се сви.
	Лайтър се намръщи, като видя стъписването на лицето му.
	— Пърси… да.
	— Добре ли си? Надявам се, че нямаш наранявания, които изискват нещо повече от пластир.
	— Добре съм.
	— Радвам се да го чуя. Тук нещата напредват бързо. Шефът ти информира всички за плана „Геена“. Ти вероятно си бил твърде зает да бягаш от правосъдието, за да поддържаш връзка. — Озбърн-Смит направи кратка пауза и сетне продължи. — Аха. Занасям те, Джеймс. Всъщност се обаждам по няколко причини и първата е да се извиня.
	— Нима? — подозрително попита Бонд.
	Гласът на човека от Трето управление стана сериозен:
	— Трябва да призная, че сутринта в Лондон имах тактически екип, готов да хване Хидт на летището и да го доведе на чай и разговор, но се оказа, че ти си прав. „Наблюдателите“ засякоха част от текст и успяха да го разкодират. Почакай. Ще цитирам от записа. И така, нещо изпращява и после се чува: „Северан има трима главни партньори… Всеки от тях може да натисне копчето, ако Северан го няма“. Ето защо арестуването му _наистина_ щеше да бъде катастрофа, точно както ти каза, Джеймс. Другите щяха да се скрият в миша дупка и ние щяхме да загубим възможността да разберем какво е планът „Геена“ и да им попречим. — Озбърн-Смит млъкна, за да си поеме дъх. — Държах се малко надменно, когато се запознахме и съжалявам и за това. Искам да работя с теб по случая, Джеймс. Приемаш ли извиненията ми? Да забравим, каквото било — било, като с вълшебна пръчица, а?
	Бонд беше научил, че в света на разузнаването съюзниците ти искат прошка за прегрешенията си срещу теб толкова често, колкото и враговете. Той предположите разкаянието на Пърси донякъде се основава на желанието му да остане в играта заради част от славата, но нямаше нищо против. Интересуваше го само да разбере какво представлява планът „Геена“ и да предотврати смъртта на хиляди хора, затова можеше да се възползва от подкрепата на Трето управление.
	— Разбира се.
	— Хубаво. Шефът ти ни изпрати сигнал за онова, което си намерил в Марч, и аз действам по уликите. „Радиусът на взрива“ очевидно се отнася за импровизирано взривно устройство, затова търсим съобщения за експлозиви. И знаем, че извършено „в срок“ деянието ще донесе някому „пет милиона английски лири“. Помолих в Английската банка да ми върнат някои услуги и да проверят трансферните операции.
	Бонд също беше мислил да се обади на банката с молба да маркират подозрителни финансови операции. Но в днешно време пет милиона лири бяха джобни пари и той реши, че ще предизвика твърде много реакции, ако продължи да се рови. Въпреки това нямаше да навреди, ако Озбърн-Смит се пробва.
	— Колкото до потвърждаването на „курса“, докато не разберем повече, не знаем кой самолет или кораб да подслушваме, но съм предупредил хората от авиацията и пристанищата да действат бързо, ако се наложи.
	— Добре — каза Бонд, без да добавя, че е помолил Бил Танър да направи същото. — Току-що научих, че Хидт, приятелката му и Ирландеца ще пътуват за Кейптаун.
	— Кейптаун? Струва си да се позамисля. Да надникна дълбоко в душата на Хидт, така да се каже.
	Бонд предположи, че това е другарска шега.
	— В Южна Африка е една от най-големите бази на „Зелена инициатива“. Вторият дом на Хидт. Обзалагам се, че „Геена“ има връзка с тази страна. Там са заложени много британски интереси.
	Разказа и за Ал Фулан и смъртта на младата жена.
	— Научихме, че Хидт се възбужда от снимки на трупове. И че фирмата на арабина вероятно има нещо общо с „Геена“. Той снабдява с оборудване търговци на оръжия и военни диктатори.
	— Така ли? Интересно. Това ми напомни да ти кажа да видиш снимката, която ти изпращам. Вече би трябвало да си я получил.
	Бонд минимизира екрана на активното обаждане на мобилния си телефон и отвори прикрепен файл. Снимката беше на Ирландеца.
	— Да, това е той — потвърди Бонд.
	— И аз така си помислих. Името му е Ниъл Дън.
	Озбърн-Смит го произнесе буква по буква.
	— Как го откри?
	— На кадри от камерите за наблюдение на Гатуик. Няма го в базата данни, но накарах моя неуморен персонал да сравни снимката с уличните камери в Лондон. Имаше няколко попадения отблизо на мъж със странен бретон. Инспектираше тунелите на сградата на „Зелена инициатива“ близо до Виктория Ембанкмънт. Това е най-новото — подземен трансфер и събиране на отпадъци. Улиците са чисти и туристите са доволни. Няколко наши момчета се престориха на работници от общината, снимаха го и откриха истинското му име. Изпратих файла на МИ5, Скотланд Ярд и твоя главен координатор.
	— Каква е историята на Дън? — попита Бонд. Рибата пред него изстиваше, но той беше изгубил интерес към нея.
	— Любопитна. Роден е в Белфаст, следвал и архитектура, и инженерство и завършил като отличник на випуска, а след това станал сапьор в армията.
	Сапьорите бяха военни инженери, войници, които строяха мостове, летища и бомбоубежища за войската и зареждаха и разчистваха минни полета. Бяха известни с уменията си да импровизират при конструирането на нападателни и отбранителни съоръжения с каквито припаси разполагат и при съвсем не идеални условия.
	Бил Танър от ГМР беше сапьор, мил и възпитан човек и любител на голфа, но като главен координатор беше един от най-умните и опасни хора, които Бонд познаваше.
	— След като напуснал армията, Дън станал инженерен инспектор на свободна практика — продължи Озбърн-Смит. — Не знаех, че съществува такава професия, но се оказа, че при построяването на сграда, кораб или самолет проектът трябва да бъде инспектиран на стотици етапи. Дън преглежда работата и одобрява или не одобрява. Той очевидно е на върха на играта — намира недостатъци, които никой друг не забелязва. Но изведнъж напуснал и станал консултант, според Данъчната служба. И в това е адски добър. Печели двеста бона годишно… и няма фирмена емблема или симпатичен талисман като Уенлоки Мандевил, символите на Олимпийските игри в Лондон през 2012 година.
	Бонд установи, че след извинението не се дразни толкова от остроумията на Озбърн-Смит.
	— Вероятно така са се запознали. Дън е инспектирал нещо за „Зелена инициатива“ и Хидт го е наел.
	— Според проучванията в базите данни Дън често е ходил в Кейптаун през последните няколко години — добави Пърси. — Има апартамент там и в Лондон. Между другото, претърсихме жилището му тук, но не намерихме нищо интересно. Записите на пътуванията му показват, че е бил в Индия, Индонезия, Карибите и на няколко други места, където се е мътило нещо лошо. Предполагам, че работи върху нови аванпостове за шефа си. В Уайтхол все още се съмняват за Афганистан, но на мен не ми пука за теориите им. Убеден съм, че ти си по следите на парите, Джеймс.
	— Благодаря, Пърси. Много ми помогна.
	— Радвам се, че ти услужих.
	Думите, които Бонд беше помислил за снизходителни вчера, сега прозвучаха искрено.
	Те затвориха и той разказа на Феликс Лайтър какво е научил Озбърн-Смит.
	— Значи онова плашило Дън е инженер? В Америка им викат перковци.
	В ресторанта влезе уличен търговец и тръгна от маса на маса да продава рози.
	Лайтър проследи погледа на Бонд.
	— Виж какво, Джеймс, похапнах си чудесно, но ако мислиш да подпечаташ сделката с букет, няма да стане.
	Бонд се усмихна.
	Търговецът се приближи до съседната маса и подаде цвете на младата двойка, седнала там.
	— Заповядайте — каза той на младата жена. — Прекрасната дама получава цвете безплатно, с комплименти от мен — добави човекът и отмина.
	След миг Бонд повдигна салфетката си и отвори плика, който незабелязано беше извадил от джоба на уличния търговец.
	_И запомни — цветя…_
	Той дискретно разгледа фалшивото разрешително за носене на оръжие в Южна Африка, надлежно подписано и подпечатано.
	— Трябва да тръгваме — каза и погледна колко е часът. Не искаше да срещне Хидт, Дън и жената, докато излиза от хотела.
	— Чичо Сам ще почерпи — рече Феликс и уреди сметката.
	Двамата излязоха от бара, измъкнаха се през страничната врата и се отправиха към паркинга.
	След половин час бяха на летището.
	Стиснаха ръцете си и Лайтър прошепна:
	— Юсуф беше страхотен сътрудник, но преди всичко приятел. Ако видиш копелето със синьото сако и имаш възможност да стреляш, не се колебай, Джеймс.


>	Сряда
>	Полета на смъртта

>>	Трийсет и втора глава

	Боингът на „Еър Емиратс“ плавно рулираше по пистата към сградата на летището в Кейптаун. Джеймс Бонд се протегна и нахлузи обувките си. Чувстваше се освежен. Скоро след излитането от Дубай той се беше почерпил с две чашки „Джим Бийм“ с малко вода. Питието свърши работа и Бонд изкара седем часа блажен, непрекъснат сън. Сега четеше съобщенията от Бил Танър.
C>
	Свръзка: капитан Джордан, отдел „Разследване и борба с престъпността“ от полицията на Южна Африка. Джордан ще те посрещне лично на летището. Наблюдението на Хидт е активно.
C$
	Последва второ съобщение.
C>
	Предполага се, че Грегъри Лам от МИ6 все още е в Еритрея. По мнението на всички тук, избегни го, ако е възможно.
C$
	Дойде и последното.
C>
	Радвам се, че ти и Озбърн-Смит сте се целунали и сдобрили. Кога ще бъде ергенското парти?
C$
	Бонд не можа да не се усмихне.
	Самолетът спря пред сградата и стюардесата изпя литургията на приземяването, с която той беше твърде добре запознат.
	— Отваряме вратите. Госпожи и господа, моля, внимавайте, когато отваряте шкафчетата над главите си. Съдържанието може да се е разместило по време на полета.
	_Благословено бъди, дете мое, защото Съдбата реши да те върне благополучно на земята… поне този път._
	Бонд извади чантата с лаптопа си, взе куфара, където беше оръжието му, и тръгна към гишето на имиграционните власти в оживената зала. Служителят летаргично подпечата паспорта му. След това Бонд премина в митническата зала и показа разрешителното си да носи огнестрелно оръжие на начумерения служител, за да може да вземе куфара си. Човекът се втренчи изпитателно в него. Бонд почувства напрежение и се запита дали ще има проблем.
	— Добре, добре — каза мъжът. Едрото му, лъснало от пот лице се изду още повече от властта на чиновническия му пост. — А сега ми кажете истината.
	— Истината? — спокойно попита Бонд.
	— Да. Как се доближавате до антилопите куду или планински скачач, за да използвате пистолет, когато ловувате?
	— Това е предизвикателство — отвърна Бонд.
	— Да, и още как.
	Бонд се намръщи.
	— Не ходя на лов за планински скакачи.
	— Не? От тях става най-хубавата пастърма.
	— Може би, но отстрелването на планински скакач е лош късмет за Англия на игрището за ръгби.
	Митничарят се засмя силно, стисна ръката на Бонд и му кимна да се насочи към изхода.
	Залата за пристигащи пътници беше препълнена. Повечето хора бяха в западняшки дрехи, въпреки че някои носеха традиционни африкански облекла — богато украсени мъжки ризи _дашики_, а жените — дълги роби _кенте_ от памук и коприна и забрадки, всичките в ярки цветове. Имаше и мюсюлмански мантии и шалове, и няколко сарита.
	Докато си проправяше път през тълпата, Бонд долови няколко отличителни чужди езика и много повече диалекти. Беше заинтригуван от цъкащия звук в африканските езици. В някои думи тук устата и езикът произвеждаха същата тази съгласна. Най-много я имаше в койсан, говорен от коренното население в тази част на Африка, въпреки че зулусите и народността кхоса също цъкаха. Бонд се беше опитвал, но възпроизвеждането на този звук беше невъзможно.
	Когато свръзката му, капитан Джордан, не се появи веднага, той отиде в едно кафене, отпусна се на стола пред бара и си поръча двойно еспресо. Изпи го, плати и излезе навън, оглеждайки красива делова жена. Тя беше на около трийсет и пет години, с екзотични високи скули. В гъстите й вълнисти коси имаше няколко преждевременно побелели кичура, които допринасяха за чувствения й вид. Тъмночервеният й костюм над черната риза беше тесен и подчертаваше закръглена, но стегната и атлетична фигура.
	_Южна Африка ще ми хареса_ — помисли си Бонд, усмихна се на жената и я пусна да мине пред него към изхода. Като повечето привлекателни жени в транзитния свят на летищата, тя не му обърна внимание.
	Бонд стоя няколко минути в средата на залата за пристигащи пътници и после реши, че Джордан вероятно чака той да го намери. Изпрати съобщение на Танър и поиска снимка, но точно след като натисна бутона „ИЗПРАТИ“, забеляза полицая — едър, брадат, червенокос мъж в светлокафява униформа, същински мечок, който го погледна веднъж, намеквайки за реакция, но веднага се обърна и отиде в будка за цигари.
	Същината на занаята беше подтекстът — фалшиви самоличности прикриваха кой си всъщност, тъпи разговори, изпълнени с кодови думи, предаваха шокиращи факти и невинни предмети се използваха като тайници или оръжия.
	Внезапното отбиване на Джордан да си купи цигари беше послание. Не се беше приближил до Бонд, защото присъстваха вражески елементи.
	Бонд се озърна назад, но не видя знаци на непосредствена заплаха. Разбира се, той знаеше процедурата. Когато агентът те отбягва, небрежно напускаш района колкото е възможно по-незабележимо и се свързваш с трета страна, която координира нова среща на по-безопасно място. Бил Танър щеше да бъде посредникът.
	Бонд тръгна към изхода.
	Но вече беше късно.
	Докато гледаше как Джордан влиза в тоалетната, пъхайки в джоба си цигари, които вероятно никога нямаше да изпуши, Бонд чу зловещ глас близо до ухото си:
	— Не се обръщай.
	Английският беше примесен с местен акцент. Бонд усети, че мъжът е висок. С периферното си зрение забеляза най-малко един съучастник, по-нисък, но по-набит. Човекът се намеси бързо и го освободи от чантата с лаптопа и куфара с безполезния валтер.
	— Излез от залата. Веднага — заповяда първият нападател.
	Бонд не можеше да направи нищо друго, освен да се подчини. Той се обърна натам, накъдето мъжът му нареди, и закрачи по безлюдния коридор.
	Прецени положението. От ехото на стъпките разбра, че партньорът е достатъчно далеч и първият му ход може да неутрализира мигновено само единия от тях. По-ниският мъж трябваше да захвърли куфара и чантата с лаптопа и това щеше да даде на Бонд няколко секунди да стигне до него, но онзи пак щеше да има възможност да извади оръжието си. Мъжът можеше да бъде отстранен, но не и преди да изстреля няколко куршума.
	_Не_ — разсъждаваше Бонд. — _Има твърде много невинни хора._ Най-добре беше да изчака, докато излязат навън.
	— През вратата вляво. Казах да не поглеждаш назад.
	Те излязоха на ярката слънчева светлина. В Южна Африка беше есен и времето беше приятно хладно, а небето поразително лазурно. Докато се приближаваха към изоставен строеж, отнякъде се появи очукан черен „Рейндж Роувър“ и спря, изсвирвайки с гуми.
	Още вражески елементи, но от джипа не слезе никой.
	Цел… реакция.
	Целта им беше да го отвлекат и Бонд щеше да отговори със стандартната реакция при опит за похищение — дезориентация и после атака. Той небрежно премести ролекса си над пръстите като бокс, завъртя се рязко към двамата мъже и се усмихна презрително. Те бяха млади и адски сериозни. Кожата им контрастираше на блестящата белота на ризите им. Бяха с костюми единият кафяв, а другият морскосин и тесни черни вратовръзки. Може би бяха въоръжени, но препалената самоувереност ги бе подвела да задържат пистолетите си в кобурите.
	Вратата на рейнджроувъра се отвори, Бонд се отмести встрани, за да не го нападнат в гръб, и прецени ъглите. Реши първо да разбие челюстта на високия мъж и да вземе оръжието му. Погледна го спокойно в очите и се изсмя.
	— Ще докладвам за вас в туристическата агенция. Чувал съм много за дружелюбността на южноафриканците. Очаквах много повече гостоприемство.
	Точно преди да се хвърли, той чу строг женски глас, който се разнесе от роувъра:
	— И щяхме да ви го предложим, ако не се бяхте направили на толкова очевидна мишена, като спокойно се наслаждавахте на кафе пред погледите на всички, когато на летището присъстваше вражески елемент.
	Бонд отпусна юмруци и се обърна. Надникна в джипа и неуспешно се опита да прикрие изненадата си. На задната седалка седеше красивата жена, която преди малко беше видял в залата за пристигащи пътници.
	— Аз съм капитан Бхека Джордан от южноафриканската полиция, отдел „Разследване и борба с престъпността“.
	Бонд погледна сочните й устни, недокоснати от козметика, и черните й очи. Тя не се усмихваше.
	В същия миг мобилният му телефон зажужа. Екранът показа, че има съобщение от Бил Танър и разбира се, снимка на жената пред него.
	— Капитан Бонд, аз съм административен офицер Куолийн Нкози — представи се високият похитител и протегна ръка. Дланите им се срещнаха по традиционния южноафрикански начин — първо ръкостискане като на Запад, последвано от вертикално ръкуване и отново обичайното. Бонд знаеше, че се смята за неучтиво да дръпне ръката си твърде бързо. Очевидно бе преценил правилно продължителността на жеста, защото Нкози се усмихна приветливо и кимна към по-ниския мъж, който носеше куфара и чантата с лаптопа на Бонд към багажното отделение на рейнджроувъра. — А това е сержант Мбалула.
	Якият мъж кимна, без да се усмихне, остави багажа на Бонд и бързо изчезна. Вероятно се беше качил в колата си.
	— Моля, извинете безцеремонността ни, капитане — добави Нкози. — Решихме, че е най-добре да ви изведем от летището колкото е възможно по-бързо, вместо да губим време в обяснения.
	— Да не прахосваме повече време за любезности, административен офицер — нетърпеливо измърмори Бхека Джордан.
	Бонд се намести на задната седалка до нея. Нкози седна отпред. Миг по-късно зад тях спря големият черен автомобил на сержант Мбалула, също без опознавателни знаци.
	— Да тръгваме — изрева Джордан. — Бързо.
	Джипът се отдели от бордюра и безочливо се вмъкна в уличното движение. Маневрата спечели на шофьора серия енергични клаксони и летаргични ругатни. Джипът увеличи скоростта на деветдесет километра в час в зона, обозначена с четирийсет.
	Бонд извади мобилния телефон от колана си, написа съобщение и прочете отговорите.
	— Административен офицер? — попита Джордан. — Нещо?
	Нкози се беше втренчил в страничното огледало и отвърна на зулуски или кхоса. Бонд не говореше тези езици, но от тона на Нкози и реакцията на жената разбра, че не ги следят. Рейнджроувърът намали, когато излязоха от територията на летището и поеха към група ниски, но внушителни планини в далечината.
	Джордан протегна ръка. Бонд я хвана и се усмихна, но после видя, че тя държи мобилен телефон.
	— Ако не възразявате, докоснете екрана — строго каза Джордан.
	Дотук със затоплянето на международните отношения.
	Бонд взе телефона, допря палец до средата на екрана и й го върна. Тя прочете информацията, което се появи.
	— Джеймс Бонд, „Група за международно развитие“, Форин Офис. А сега може би ще искате да потвърдите моята самоличност. — Джордан протегна ръка с разперени пръсти. — Предполагам, че имате приложение, което ще идентифицира отпечатъците ми.
	— Не е необходимо.
	— Защо? — студено попита тя. — Защото за вас съм красива жена и няма нужда да проверявате по-нататък? Може да съм наемен убиец или терорист от „Ал Кайда“, опасан с експлозиви.
	Бонд реши да не споменава, че първоначалният оглед на тялото й не беше разкрил доказателства за експлозиви.
	— Отпечатъците ви не са ми необходими — малко надменно отговори той — защото освен снимката ви, която ми изпратиха от Службата, мобилният ми телефон идентифицира ириса ви преди няколко минути и потвърди, че наистина сте капитан Бхека Джордан от отдел „Разследване и борба с престъпността“ от южноафриканската полиция. Работите там от осем години. Живеете на Льовен Стрийт в Кейптаун. Миналата година сте получили Златен кръст за храброст. Поздравления.
	Бонд беше научил и възрастта й, трийсет и две години, размера на заплатата й и че е разведена.
	Куолийн Нкози се обърна, погледна телефона на Бонд и с широка усмивка подхвърли:
	— Хубава играчка, капитан Бонд. Несъмнено.
	— Куолийн! — изсъска Джордан.
	Усмивката на младия мъж помръкна. Той отново се втренчи в страничното огледало.
	Джордан погледна пренебрежително телефона на Бонд.
	— Ще отидем в централата и ще помислим как да подходим към ситуацията със Северан Хидт. Работих с вашия лейтенант-полковник Танър, докато той беше в МИ6, и затова се съгласих да ви помогна. Той е интелигентен и отдаден на работата си. И истински джентълмен.
	Намекът беше, че Бонд вероятно не е. Той се раздразни, че тя се е обидила от невинната — е, _относително_ невинна — усмивка в залата за пристигащи пътници на летището. Привлекателна беше и Бонд сигурно не беше първият мъж, който бе флиртувал с нея.
	— Хидт в кабинета си ли е? — попита тя.
	— Да — отвърна Нкози. — Той и Ниъл Дън са в Кейптаун. Сержант Мбалула и аз ги проследихме от летището.
	— Наблюдавате ли ги?
	— Да — отговори високият слаб мъж. — Взели сме пример от Лондон и навсякъде в центъра на града има камери. Той е в кабинета си и го наблюдаваме от централна позиция. Можем да го проследим навсякъде, ако излезе. И ние имаме играчки, капитане.
	Бонд му се усмихна и се обърна към Джордан.
	— Споменахте за вражески елемент на летището.
	— От имиграционните власти научихме, че от Дубай е пристигнал един мъж горе-долу по същото време като вас. Пътувал е с фалшив британски паспорт. Открихме това едва след като той мина през митническата проверка и изчезна.
	Брадатият, когото Бонд беше сбъркал с Джордан? Или мъжът със синьото сако в търговския център край брега на Дубай Крийк? Бонд ги описа.
	— Не знам — троснато отвърна Джордан. — Както казах, единствената ни информация е документална. Тъй като той не влизаше в сметките ни, реших, че е най-добре да не ви посрещам лично на летището в залата за пристигащи пътници, и изпратих моите офицери. — Тя изведнъж се наведе напред и попита: — Забеляза ли някого?
	— Не, капитане, не ни следят.
	— Изглеждате притеснена за наблюдението — отбеляза Бонд.
	— Южна Африка е като Русия — отговори Джордан. — Старият режим падна и светът тук е съвсем нов. Това привлича хора, които искат да спечелят пари, да се забъркат в политиката и всякакви други неща. Понякога законно, друг път не.
	— Имаме поговорка — обади се Нкози. — „С многото възможности идват и много действащи лица“. Ние, полицаите, винаги я имаме предвид и често поглеждаме през рамо. И вие ще постъпите разумно, ако правите същото, капитан Бонд.


>>	Трийсет и трета глава

	Полицейското управление на Баютенкант Стрийт в центъра на Кейптаун приличаше по-скоро на приятен хотел, отколкото на правителствена сграда. Зданието беше на два етажа, със стени от почистени червени тухли и покрив от червени керемиди и гледаше към широко, чисто авеню, осеяно с палми и джакаранда.
	Шофьорът спря да ги остави там. Джордан и Нкози стъпиха на тротоара и се огледаха. Не видяха знаци за наблюдение или заплаха и административният офицер махна на Бонд да слезе. Той взе чантата с лаптопа и куфара си и ги последва.
	Бонд влезе в сградата и примига от изненада от онова, което видя. Имаше плакет, на който пишеше: _Servamus et Servimus_, „Пазим и служим“. Той предположи, че това е девизът на южноафриканската полиция.
	Онова, което обаче го стресна, беше, че двете латински думи са зловещо ехо на името на Северан Хидт.
	Без да чака асансьора, Джордан се качи по стълбите на първия етаж. Скромният й кабинет беше отрупан с книги и професионални списания, карти на Кейптаун и Уестърн Кейп. Имаше и сто и двайсет годишна карта в рамка на източното крайбрежие на Южна Африка, която показваше района Натал, част от пристанището на Дърбан и град Лейдисмит, загадъчно оградени със старо, избеляло мастило. На север бяха изобразени Зулуленд и Свазиленд.
	На бюрото й бяха сложени снимки в рамки. На едната русокос мъж и чернокожа жена се държаха за ръце. Имаше ги на още няколко фотографии. Бонд предположи, че това са родителите й. Преобладаваха снимките на възрастна жена в традиционно африканско облекло и няколко деца. Бонд реши, че не са на Джордан. Нямаше нейни снимки с мъж.
	Спомни си, че тя е разведена.
	Бюрото й беше отрупано с петдесетина папки. Като шпионажа, и светът на полицията изисква много повече писане на доклади, отколкото огнестрелни оръжия и технически джунджурии.
	Въпреки късната есен в Южна Африка, времето беше меко и в кабинета беше топло. След миг колебание Джордан съблече червеното си сако и го окачи. Черната й блуза беше с къси ръкави и Бонд видя голяма ивица пудра на вътрешната горна страна на дясната й ръка. Тя не приличаше на човек, който харесва татуировки, но може би криеше някоя. После той реши, че фондьотенът прикрива дълъг и широк белег.
	_Златен кръст за храброст…_
	Настани се срещу нея до Нкози, който разкопча сакото си и седна с изправени рамене.
	— Полковник Танър каза ли ви каква е мисията ми тук? — попита Бонд.
	— Само че разследвате Северан Хидт по въпрос, свързан с националната сигурност.
	Бонд им разказа онова, което знаеха за Инцидент 20 — или плана „Геена“, и предстоящите убийства в петък.
	Високото чело на Нкози се сбърчи. Джордан прие информацията със спокойни очи и притисна длани една до друга. На средните пръсти на двете си ръце носеше скромни пръстени.
	— Разбирам. Достоверни ли са доказателствата?
	— Да. Това изненадва ли ви?
	— Северан Хидт е малко вероятно зло — монотонно отговори Джордан. — Разбира се, ние знаем за него. Той има договори за събиране и рециклиране на отпадъци в много от големите градове на Южна Африка — Претория, Дърбан, Порт Елизабет, Йоханесбург и тук, на запад. Направил е куп добри неща за нашата нация. Както знаете, в момента сме в преход и миналото ни е довело до проблеми с околната среда. Копаенето на мини за злато и диаманти, бедността и липсата на инфраструктура са се отразили на страната ни. Събирането на отпадъците беше сериозен проблем в малките селища и гетата. За да компенсира неправилното разпределение на населението, причинено от Закона за сегрегацията по времето на апартейда, правителството построи жилищни квартали локаси или локации, както се наричат, където хората да живеят вместо в колиби. Но дори там населението е толкова многобройно, че събирането на боклука не може да се извършва ефективно или изобщо няма такова. Болестите са проблем. Северан Хидт промени много от всичко това. И прави дарения за борбата със СПИН и облекчаване на глада.
	_Повечето сериозни престъпни организации имат специалисти по връзки с обществеността_ — помисли си Бонд. — _Да бъдеш „малко вероятно зло“ не те изключва от щателно разследване._
	Джордан, изглежда, забеляза недоверието му и добави:
	— Казвам само, че Хидт не се вмества много в профила на терорист или гениален престъпник, но ако е такъв, отделът ми е готов да направи всичко възможно да помогне.
	— Благодаря. А знаете ли нещо за партньора му, Ниъл Дън?
	— Сутринта за пръв път чух името и го проучих. Той идва тук и заминава с легален британски паспорт. Прави го от няколко години. Не сме имали проблем с него. Дън не е в списъка ни за наблюдение.
	— А какво знаете за жената с тях?
	Нкози се консултира с материалите в една от папките.
	— Тя има американски паспорт. Джесика Барнс. Бих казал, че за нас е нула. Няма полицейско досие, нито престъпна дейност. Нищо. Имаме няколко нейни снимки.
	— Това не е тя — отбеляза Бонд, когато погледна образа на млада, красива блондинка.
	— Извинявам се. Трябваше да спомена, че това са стари снимки. Свалихме ги от интернет. — Нкози обърна фотографията. — Тази е от 1970 година. Била е Мис Масачузетс и се е състезавала за титлата Мис Америка. Сега е на шейсет и четири години.
	След като сега знаеше истината, Бонд видя приликата.
	— Къде се намира офисът на „Зелена инициатива“?
	— Два са — отговори Нкози. — Единият е наблизо, а другият е на трийсетина километра на север оттук. Там е главният завод за преработване и рециклиране на отпадъци на Хидт.
	— Трябва да вляза там и да разбера какви ги върши.
	— Разбира се — съгласи се Бхека Джордан и после направи дълга пауза. — Но вие имате предвид по законен начин, нали?
	— Законен начин?
	— Може да го проследите на улицата и да го наблюдавате на публично място, но няма как да ви издействам заповед да поставите „бръмбар“ в дома или офиса му. Както казах, Северан Хидт не е направил нищо лошо тук.
	Бонд едва не се усмихна.
	— В моята работа обикновено не искам заповеди.
	— Аз пък искам.
	— Капитане, този човек на два пъти се опита да ме убие, в Сърбия и в Обединеното кралство, а вчера организира смъртта на млада жена и на сътрудник на ЦРУ в Дубай.
	Джордан се намръщи. Лицето й изрази съчувствие.
	— Много жалко, но престъпленията не са извършени на територията на Южна Африка. Ако съответните институции ми представят заповеди за екстрадиране, одобрени от наш, местен съдия, с удоволствие ще ги изпълня. Но без тях… — Вдигна ръце тя.
	— Не искам да го арестуваме — отчаяно каза Бонд. — Не ни трябват доказателства за съдебен процес. Целта на идването ми тук е да разбера какво планира за петък Хидт и да му попреча. И възнамерявам да го направя.
	— Може, при положение че действате в рамките на закона. Ако смятате да влезете неправомерно в дома или офиса му, това ще бъде незаконно нахлуване и ще подлежите на обвинение в престъпление.
	Джордан насочи черните си като гранит очи към Бонд и той не изпита абсолютно никакво съмнение, че тя с радост ще закопчее белезници на китките му.


>>	Трийсет и четвърта глава

	— Той трябва да умре.
	Северан Хидт седеше в кабинета си в сградата на „Зелена инициатива“ в центъра на Кейптаун и стискаше телефона, докато слушаше хладните думи на Ниъл Дън. _Не_ — помисли си той — _не е точно така. Думите му не са нито хладни, нито горещи, а абсолютно неутрални._
	И това беше смразяващо.
	— Обясни ми.
	Хидт разсеяно очерта триъгълник върху бюрото с дългия жълт нокът на пръста си.
	Дън му каза, че по всяка вероятност работник от „Зелена инициатива“ е научил нещо за „Геена“. Бил един от легалните работници в завода за отпадъци на север от Кейптаун и не знаел нищо за тайната дейност на Хидт.
	— Случайно навлязъл в забранен район в главната сграда и вероятно е видял имейли за проекта. На този етап едва ли е разбрал какво означават, но когато по-късно през седмицата произшествието влезе в новините, което естествено ще стане, може да осъзнае, че ние сме в дъното, и да каже на полицията.
	— Какво предлагаш?
	— Мисля по въпроса.
	— Но ако го убиеш, полицаите няма ли да задават въпроси? Нали е наш служител?
	— Ще се погрижа за него там, където живее — в гетото. На това място няма полицаи. Най-вероятно таксиметрови шофьори ще разследват случилото се, а те няма да ни създадат неприятности.
	В гетата, малките селища и дори новите локаси транспортните фирми с минибуси бяха нещо повече от обикновени доставчици на транспортни услуги. Те бяха поели ролята на доброволни съдии и съдебни заседатели, изслушваха дела и проследяваха и наказваха престъпници.
	— Добре, но действай бързо.
	— Довечера, след като той се прибере вкъщи.
	Дън затвори и Хидт се върна към работата си. Беше прекарал цялата сутрин след пристигането им в уреждане на производството на новите машини за унищожаване на отпадъци на Ал Фулан и как търговските представители на „Зелена инициатива“ да започнат да ги предлагат на клиенти.
	Ала мислите му блуждаеха и той непрекъснато си представяше трупа на младата жена, Стела, сега в гроб някъде под неспокойните пясъци на Емпти Куотър южно от Дубай. Приживе красотата й не го беше развълнувала, но образът й в съзнанието му при мисълта как ще изглежда след няколко месеца или години, го възбуждаше. А след хиляда години тя щеше да бъде също като труповете, които беше видял в музея снощи.
	Той стана, сложи сакото си на закачалка и се върна на бюрото. Прие и отправи няколко обаждания, всичките свързани със законния бизнес на „Зелена инициатива“.
	Никое от тях не беше особено ангажиращо… докато не позвъни шефът на продажбите на фирмата за Южна Африка, който беше на по-долния етаж.
	— Северан, търси те някакъв африканер от Дърбан. Иска да говори с теб за проект за унищожаване на отпадъци.
	— Дай му брошура и му кажи, че ще бъда зает до следващата седмица.
	„Геена“ беше приоритет и в момента Хидт не се интересуваше от поемане на нови задачи.
	— Той не иска да ни наема, а говори за споразумение между „Зелена инициатива“ и неговата фирма.
	— Съвместно предприятие? — цинично попита Хидт. Винаги се появяваха предприемачи, когато човек започнеше да се радва на успехи и станеше известен в областта си. — Сега имам твърде много работа. Не проявявам интерес. Но му благодари.
	— Добре. А, трябва да спомена и още нещо. Нещо странно. Той каза да ти предам, че проблемът, който има, е същият като при Исандлуана през седемдесетте години на XIX век.
	Хидт отмести поглед от документа на бюрото си и миг по-късно осъзна, че е стиснал здраво телефона.
	— Сигурен ли си, че каза това?
	— Да. „Същият като при Исандлуана“. Нямам представа какво имаше предвид.
	— Той в Дърбан ли е?
	— Централата на фирмата му е там, но днес е в офиса си в Кейптаун.
	— Попитай го дали може да дойде тук.
	— Кога?
	— Веднага — отговори Хидт след кратко мълчание.

	* * *

	През януари 1879 година войната между Великобритания и Зулуското кралство се беше разразила сериозно със зашеметяващо поражение за британците. При Исандлуана съкрушителните сили (двайсет хиляди зулуси срещу по-малко от две хиляди британски и колониални войници) и няколко лоши тактически решения бяха довели до пълен разгром. Зулусите разкъсаха така нареченото британско „каре“, прочутата отбранителна формация, в която една редица войници стрелят, а онези зад тях презареждат, обсипвайки врага с непрестанни потоци от куршуми в случая със смъртоносните пушки „Мартини-Хенри“, зареждани в задната част на цевта, а не отпред, в дулото.
	Но тактиката не беше успяла и хиляда и триста британски и съюзнически войници бяха загинали.
	Проблемът с „унищожаването“, който африканерът беше споменал, можеше да означава само едно. Битката се беше състояла през януари, жестоко горещите дни на лятото в региона, сега познат като Куа Зулу Натал, и бързото премахване на труповете беше необходимост… и голям логистичен проблем.
	Унищожаването на останките беше един от най-големите проблеми, които „Геена“ създаваше, и Хидт и Дън го обсъждаха от месец.
	Защо бизнесмен от Дърбан имаше проблем от този род, който изискваше помощта на Хидт? И можеше ли да му помогне?
	След десет дълги минути на прага застана секретарката му.
	— Господин Терон от Дърбан е тук, сър.
	— Добре, добре. Покани го, ако обичаш.
	Тя тръгна и миг по-късно се върна с коравосърдечен на вид нервен мъж, който предпазливо, но предизвикателно огледа кабинета на Хидт. Беше издокаран в деловото облекло, обичайно за Южна Африка костюм и елегантна риза, но без вратовръзка. Какъвто и да беше бизнесът му, човекът явно преуспяваше. На дясната му китка имаше тежка златна гривна, а часовникът му беше лъскав „Брайтлинг“. Носеше и златен пръстен с инициали, който според Хидт беше малко крещящ и безвкусен.
	— Добро утро.
	Мъжът стисна ръката на Хидт. Забеляза дългите му жълти нокти, но не се дръпна, както често се беше случвало.
	— Джийн Терон.
	— Северан Хидт.
	Двамата си размениха визитни картички.
C>
#	Юджийн Джийн Терон
	Президент на „Услуги Ю. Дж. Т.“ ООД, Дърбан, Кейптаун и Киншаса
C$
	_Офис в столицата на Конго, един от най-опасните градове в Африка? Интересно_ — помисли си Хидт.
	Мъжът погледна към вратата, която беше отворена. Хидт стана, затвори и се върна на бюрото си.
	— От Дърбан ли сте, господин Терон?
	— Да, и главният ми офис е там, но пътувам много. А вие?
	Лекият му африкаанс акцент беше мелодичен.
	— Лондон, Холандия и тук. Ходя и в Далечния изток, и в Индия. Където ме отведе бизнесът. Името Терон е хугенотско, нали?
	— Да.
	— Все забравяме, че африканерите невинаги са холандци.
	Терон повдигна вежда, сякаш чуваше такива забележки, откакто беше дете, и му беше писнало.
	Телефонът на Хидт започна да вибрира. Той погледна екрана. Обаждаше се Ниъл Дън.
	— Извинете ме за момент — каза той на Терон, който кимна. Хидт притисна телефона до ухото си и попита: — Да?
	— Терон е легитимен. Има южноафрикански паспорт. Живее в Дърбан и притежава охранителна фирма с централа там и клонове тук и в Киншаса. Баща му е африканер, а майката — британка. Израснал е предимно в Кения — съобщи Дън. — Заподозрян е, че снабдява с войници и оръжия конфликтни региони в Африка, Югоизточна Азия и Пакистан. Не се води активно разследване. Камбоджанците са го задържали в разследване за трафик на хора и наемници заради онова, което е правил в Шан, Мианмар, но са го пуснали. Интерпол не се занимава с него. И е преуспяващ, доколкото разбрах.
	Хидт също беше стигнал до този извод. Часовникът „Брайтлинг“ на Терон струваше пет хиляди английски лири.
	— Току-що ти изпратих снимка — добави Дън.
	Снимката се появи на екрана на Хидт. Показваше мъжа пред него.
	— Но… каквото и да предлага, сигурен ли си, че точно сега искаш да мислиш за него? — продължи Дън.
	На Хидт му се стори, че в гласа на Дън прозвуча нотка на завист, че наемникът може да има план, който ще отклони вниманието му от „Геена“.
	— Цифрите от продажбите са по-добри, отколкото мислех. Благодаря ти — каза той, затвори и се обърна към Терон. — Как чухте за мен?
	Въпреки че бяха сами, Терон понижи тон и насочи към Хидт неумолимите си всезнаещи очи.
	— В Камбоджа. Имах работа там. Едни хора ми казаха за вас.
	— Аха. — Сега Хидт разбра и прозрението го развълнува. Миналата година, когато беше на работа в Далечния изток, той се беше отбил да посети няколко гробища в прословутите полета на смъртта, където Червените кхмери бяха убили милиони камбоджанци през седемдесетте години на миналия век. На мемориала при Чонг Ек, където близо девет хиляди тела бяха погребани в масови гробове, Хидт разговаря с неколцина ветерани за касапницата и направи стотици снимки за колекцията си. Някой от местните жители сигурно беше споменал името му пред Терон.
	— Казвате, че имате бизнес там, така ли? — попита Хидт, като си мислеше за онова, което беше научил Дън.
	— Наблизо — отвърна Терон уклончиво.
	Хидт изпита силно любопитство, но тъй като преди всичко беше бизнесмен, се опита да не изглежда твърде въодушевен.
	— И какво общо имат с мен Исандлуана и Камбоджа?
	— На тези места имаше голяма загуба на живот. Много трупове бяха погребани там, където бяха загинали в битката.
	Чонг Ек беше геноцид, а не битка, но Хидт не го поправи.
	— Те станаха свещени райони. И предполагам, че това е хубаво, но… — Африканерът замълча. — Ще ви разкажа за проблем, който осъзнах, и за решението, което ми хрумна. А после вие ще ми кажете дали решението е възможно и дали проявявате интерес да ми помогнете да го осъществя.
	— Продължете.
	— Имам много връзки с правителства и фирми в различни части на Африка — Дарфур, Конго, Централноафриканската република, Мозамбик, Зимбабве и няколко други.
	_Райони на конфликти_ — помисли си Хидт.
	— И тези групировки се безпокоят за последиците, които ще възникнат след, да речем, някое страховито природно бедствие като суша, глад или бури, или откровено казано, навсякъде, където е имало смърт и са погребани тела. Както в Камбоджа или Исандлуана.
	— Такива случаи имат сериозни последици за здравето — невинно отбеляза Хидт. — Водата се замърсява, плъзват болести.
	— Не — безцеремонно възрази Терон. — Имам предвид нещо друго. Суеверието.
	— Суеверието?
	— Да речем, например, че поради липса на пари или възможности труповете са оставени в масови гробове. Жалко е, но се случва.
	— Да, така е.
	— Ако правителството или някоя благотворителна организация иска да построи нещо за доброто на народа — болница, жилищен комплекс или шосе в района, хората може да не желаят. Земята е идеална, има пари за строителството и работници, които искат да бъдат наети, но мнозина се страхуват от духове или призраци и не отиват в болницата или в жилищата. За мен това е абсурдно и съм убеден, че за вас също.
	— Да.
	— Но точно така мислят хората. — Терон сви рамене. — Колко тъжно е за населението на онези райони, ако здравето и безопасността им пострадат заради подобни глупави идеи.
	Хидт беше заинтригуван. Той барабанеше с нокти по бюрото, но положи усилия да престане.
	— И така, ето каква е идеята ми. Мисля да предложа услуга на правителствените агенции за унищожаване на човешките останки. — Лицето на Терон засия. — Така ще може да бъдат построени фабрики, болници, пътища, ферми и училища и ще се помогне на бедните и злочестите.
	— Да — съгласи се Хидт. — Повторно погребване на труповете на друго място.
	Терон сложи ръце на бюрото. Златният му пръстен заблестя на лъч светлина.
	— Това е едната възможност, но ще бъде много скъпо. И същият проблем може да възникне по-късно на новото място.
	— Вярно е. Но има ли алтернативи? — попита Хидт.
	— Вашата специалност.
	— И каква е тя?
	— Може би… рециклиране — прошепна Терон.
	Хидт си представи сценария ясно. Джийн Терон, наемник и очевидно преуспяващ, беше доставил войници и оръжия на различни армии и военни диктатори в Африка, хора, които тайно бяха убили стотици хиляди души и бяха скрили труповете им в масови гробове. И сега работодателите му се тревожеха, че законно избраните правителства, мироопазващите сили, медиите или организациите за защита на човешките права ще открият телата.
	Терон беше спечелил пари, осигурявайки средствата за унищожение, а сега искаше да забогатее и от премахването на доказателствата за употребата им.
	— Решението ми се видя интересно — продължи Терон. — Но не знаех как ще се стори на вас. Вашите… интереси в Камбоджа и бизнесът с рециклирането тук ми подсказаха, че и вие сте разсъждавали за това. Или сте готов да го обмислите. — Студените му очи се втренчиха в Хидт. — Имам предвид бетон или хоросан. А може би изкуствен тор?
	Превръщане на труповете в продукти, които със сигурност нямаше да бъдат разпознати като човешки останки! Хидт едва се сдържаше. Абсолютно гениално! В света имаше стотици такива възможности — Сомалия, бивша Югославия, Латинска Америка… и полетата на смъртта в Африка. Хиляди. Сърцето му затуптя учестено.
	— Това е идеята ми. Партньорство петдесет на петдесет. Аз доставям останките, а вие ги рециклирате.
	Терон, изглежда, намираше това за доста забавно.
	— Мисля, че ще можем да правим бизнес с вас — отвърна Хидт и подаде ръка на африканера.


>>	Трийсет и пета глава

	Най-неприятният риск за Джеймс Бонд да приеме неофициалното прикритие на Джийн Терон беше, че Ниъл Дън вероятно го беше видял в Сърбия или в Марч или пък бе получил описанието му в Дубай — ако мъжът със синьото сако, който го следеше, работеше за Хидт.
	Ако случаят беше такъв, когато Бонд нахакано влезе в офиса на „Зелена инициатива“ в Кейптаун и поиска да наеме Хидт да унищожава трупове, скрити в тайни гробища в Африка, Дън щеше или да го убие на място, или да го закара в частното им поле на смъртта и да свърши работата със студена ефективност.
	Но сега, след като стисна ръката на заинтригувания Северан Хидт, Бонд реши, че легендата му е издържала. Засега. Разбира се, отначало Хидт изпитваше подозрения, но беше готов да повярва на Терон. Защо? Защото Бонд го изкуши със стръв, на която не можеше да устои смърт и разруха.
	Сутринта в управлението на полицията на Южна Африка Бонд се беше свързал с Озбърн-Смит — новия му съюзник и двамата проучиха кредитните карти на Хидт и „Зелена инициатива“. Научиха, че Хидт е пътувал не само до полетата на смъртта в Камбоджа, но и до Краков в Полша, където няколко пъти е разгледал Аушвиц. Сред покупките му бяха двойни батерии „А“ и втори флаш чип за фотоапарат.
	_Човекът има съвсем нова концепция за порното._
	Бонд реши, че влизайки в живота на Хидт, ще му предложи възможност да задоволи сластолюбието на Вехтошаря достъп до тайни полета на смъртта в Африка и оферта да рециклира човешки останки.
	Три часа Бонд се бори под ръководството на Бхека Джордан да се превърне в африканер, наемник от Дърбан. Джийн Терон щеше да има малко необичайна биография прадеди хугеноти, а не холандци, и родители, които са предпочитали английския и френския в дома на детството му. Това щеше да обясни защо не говори много африкаанс. Британското образование в Кения щеше да бъде причината за акцента му. Джордан обаче го накара да научи нещо от диалекта. Щом Леонардо ди Каприо и Мат Деймън бяха овладели интонацията за скорошните си филми, а те бяха американци, за бога, и Бонд можеше да го направи.
	Докато тя го учеше на факти, които един южноафрикански наемник може би знае, сержант Мбалула отиде в склада за веществени доказателства и намери пищния часовник „Брайтлинг“ на осъден пласьор на наркотици, за да заменят изискания „Ролекс“ на Бонд, и златна гривна за преуспяващия наемник. След това забърза към бижутерски магазин в търговския център „Гардънс“ на Мил Стрийт, откъдето купи златен пръстен и поръча да гравират инициалите Ю. Дж. Т.
	В това време административният офицер Нкози трескаво работеше с филиала на ГМР, отдел „Ай“, в Лондон, за да създадат измисления Джийн Терон, и качи в интернет информация с биографията на коравия наемник със снимки и подробности за фиктивната му фирма.
	Цикълът от лекции във Форт Монктън можеше да се обобщи с уводното изречение на инструктора: „Ако нямаш присъствие в Мрежата, ти не съществуваш реално“.
	Нкози напечата и визитни картички за „Услуги Ю. Дж. Т.“ ООД, а от МИ6 в Претория върнаха някои услуги, като регистрираха фирмата за рекордно време. Документите бяха със задна дата. Джордан не остана доволна — за нея това беше нарушение на свещеното върховенство на закона, но тъй като тя и полицията не бяха замесени, подмина въпроса. В отдел „Ай“ създадоха и фалшиво криминално разследване в Камбоджа за съмнителното поведение на Терон в Мианмар, в което се споменаваше за сенчеста дейност и в други страни.
	Мнимият африканер преодоля първото препятствие. Второто — и най-опасното — наближаваше. Хидт говореше по телефона с Ниъл Дън и го викаше да се срещне с бизнесмена от Дърбан.
	Той затвори и небрежно попита:
	— Един въпрос. Случайно да имате снимки на полетата? Гробовете?
	— Може да се уреди — отвърна Бонд.
	— Добре.
	Хидт се усмихна като ученик и потърка брадичка с опакото на ръката си.
	Бонд чу, че зад тях се отвори врата.
	— А, ето го моя съдружник, Ниъл Дън… Ниъл, това е Джийн Терон от Дърбан.
	Ами сега? Щяха ли да го застрелят? Бонд стана, обърна се, приближи се до Ирландеца, погледна го в очите и му отправи скованата усмивка, която си разменят бизнесмените, когато се запознават. Докато се ръкуваха, Дън се втренчи в него. Студените му сини очи го пронизаха като кама.
	Бонд беше сигурен, че Ирландеца не го позна.
	Дън затвори вратата след себе си и озадачено погледна шефа си, който му даде визитката на „Услуги Ю. Дж. Т.“ Тримата седнаха.
	— Господин Терон има предложение — въодушевено каза Хидт и обясни плана в общи линии.
	Бонд видя, че и Дън се заинтригува.
	— Да — съгласи се Ирландеца. — Това може да е хубаво. Разбира се, трябва да се помисли за логистиката.
	— Господин Терон ще уреди да видим снимки на местата, за да получим по-добра представа в какво се включваме.
	Дън го погледна обезпокоено. Не се усъмни, но изглежда, това го смути.
	— Трябва да бъдем в завода в петнайсет и трийсет — напомни той на Хидт. — Срещата? — Дън отново насочи очи към Бонд. — Офисът ви е на ъгъла. — Беше запомнил адреса от един поглед. — Защо не ги вземете сега?
	— Ами… предполагам, че мога — отвърна Бонд, печелейки време.
	Дън го погледна спокойно.
	— Добре.
	Докато Дън отваряше вратата на Бонд, сакото му се разтвори и разкри пистолета „Берета“ на колана му, вероятно същият, с който беше убил мъжете в Сърбия.
	Дали това беше послание? Предупреждение?
	Бонд се престори, че не е видял оръжието, и кимна на двамата.
	— Ще се върна след трийсетина минути.

	* * *

	Но Джийн Терон беше излязъл само преди пет минути, когато Дън каза:
	— Да вървим.
	— Къде? — попита Хидт.
	— В офиса на Терон. Веднага.
	Хидт забеляза, че на лицето на длъгнестия му партньор е изписано едно от _онези_ изражения — предизвикателно, но и раздразнително.
	Отново странната завист. Какви ли мисли се въртяха в главата на Дън?
	— Защо? Не му ли вярваш?
	— Идеята не е лоша — без да мисли, отвърна Дън. — Говорехме за премахване на трупове, но това няма значение за петък. Само ми се струва малко странно, че той се появи изневиделица като гръм от ясно небе. Това ме изнервя.
	Сякаш хладнокръвният сапьор можеше да изпитва такова чувство.
	Хидт се нуждаеше от някого, за да запази връзката си с реалността и да не се увлича, и наистина беше съблазнен от предложението на Терон.
	— Прав си, разбира се.
	Те взеха саката си, излязоха от офиса и тръгнаха към адреса, напечатан на визитната картичка на Терон.
	Ирландецът беше прав, но Северан Хидт се молеше Терон да е легитимен. Труповете, акрите кости. Много искаше да ги види и да диша въздуха около тях. Искаше и снимките.
	Двамата се приближиха до сградата, където се намираше офисът на Терон в Кейптаун, типична за деловия район на града, функционална, от метал и камък. Половината изглеждаше изоставена. Във фоайето нямаше охрана и това беше любопитно. Двамата мъже се качиха с асансьора на четвъртия етаж и намериха вратата на офиса, номер 403.
	— Няма име на фирмата — отбеляза Хидт. — Само номер. Това е странно.
	— Не изглежда редно — съгласи се Дън и се заслуша. — Не чувам нищо.
	— Натисни дръжката.
	Дън го направи.
	— Заключено е.
	Хидт беше жестоко разочарован и се запита дали не е издал нещо уличаващо на Терон, но не смяташе, че го е сторил.
	— Трябваше да повикаме нашата охрана. Когато Терон се върне, ако изобщо го направи, ще го заведем в мазето. Ще разбера що за птица е.
	Те се наканиха да си тръгнат, когато Хидт, изпитвайки отчаяно желание Терон да е легитимен, каза:
	— Почукай. Провери дали има някого вътре.
	Дън се поколеба и после отметна сакото си, разкривайки ръкохватката на беретата. Големите кокалчета на пръстите му почукаха на дървената врата.
	Нищо.
	Двамата се обърнаха към асансьора.
	В същия миг вратата се отвори.
	Джийн Терон примигна от изненада.
	— Хидт… Дън. Какво правите тук?


>>	Трийсет и шеста глава

	Африканерът ги покани да влязат. Навън нямаше табелка, но на стената вътре беше окачен скромен плакет: „Услуги Ю. Дж. Т., Дърбан, Кейптаун, Киншаса“.
	Офисът беше малък и имаше само трима служители. Бюрата им бяха отрупани с папки и книжа, каквато е практиката в такива предприемачески бърлоги в целия свят, колкото и благородни или съмнителни да са продуктите или услугите им.
	— Решихме да ви спестим труда — рече Дън.
	— И успяхте ли? — попита Терон.
	Хидт знаеше, че наемникът разбира, че изненадващото им посещение е, защото не му вярват напълно. От друга страна, Терон беше в бизнес, където доверието е опасно като нестабилни експлозиви, затова неудоволствието му беше минимално. В края на краищата, той сигурно бе направил същото и беше проверил информацията за Хидт при камбоджанските власти и на други места, преди да отиде при него с предложението си. Така се постъпва в деловите отношения.
	Олющените стени и прозорци, предлагащи мрачна гледка към вътрешния двор, напомниха на Хидт, че дори незаконната дейност, каквато Терон упражняваше, не е задължително доходна, както я представяха във филмите и новините. Най-големият кабинет в дъното беше на Терон, но също беше скромен.
	Единият служител, висок млад африканец, преглеждаше каталог по интернет за автоматични оръжия. Някои бяха отбелязани с ярки звезди, които показваха десет процента отстъпка. Друг служител настойчиво тракаше по компютърна клавиатура, използвайки само показалците си. Двамата бяха в бели ризи и тесни вратовръзки.
	Пред кабинета на Терон седеше секретарка. Хидт видя, че е привлекателна, но беше млада и следователно не представляваше интерес за него.
	Терон погледна към нея.
	— Секретарката ми тъкмо разпечатваше някои от файловете, за които говорихме.
	Миг по-късно от цветния принтер започнаха да излизат снимки на масови гробове.
	_Да, хубави са_ — помисли си Хидт, докато ги гледаше. _Много хубави._
	Първите фотографии бяха правени не дълго след убийствата. Мъже, жени и деца бяха застреляни или посечени. Някои бяха с отрязани крайници — ръцете над лакътя популярен метод, използван от военни диктатори и войнолюбци в Африка, за да наказват и контролират хората. В един ров лежаха четирийсет и няколко души. Мястото приличаше на субсахарска Африка, но беше невъзможно да се определи точно къде е — Сиера Леоне, Либерия, Кот д’Ивоар или Централноафриканската република. На този неспокоен континент имаше много вероятности.
	Последваха още снимки, които показваха различни степени на разложение. Хидт задържа погледа си на тях.
	— БАС? — попита Дън, поглеждайки ги безпристрастно.
	— Господин Терон не работи с Божията армия на съпротивата — обади се високият мършав служител.
	Бунтовническата групировка, действаща в Уганда, Централноафриканската република и части от Конго и Судан, имаше собствена философия, ако можеше да се нарече така религиозен и мистичен екстремизъм, и можеше да се определи като нещо от рода на насилническа християнска милиция. Бяха извършили неизброими зверства и освен останалото, беше известно, че наемат деца войници.
	— Има достатъчно друга работа — рече Терон.
	Чувството му за морал се стори забавно на Хидт.
	От принтера се изнизаха още половин дузина снимки.
	На последните няколко се виждаше голямо поле, от което стърчаха кости и части от трупове с изсушена кожа.
	Хидт показа снимките на Дън.
	— Какво ще кажеш? — попита той и после се обърна към Терон. — Ниъл е инженер.
	Ирландеца ги разглежда няколко минути.
	— Гробовете изглеждат плитки. Телата ще бъдат измъкнати лесно. Номерът е да се прикрие фактът, че преди всичко са били там. В зависимост от това колко дълго са били в земята, щом ги извадим, ще има малка разлика в температурата на почвата. Това продължава много месеци. Установява се с уреди.
	— Месеци? — Терон се намръщи. — Нямах представа. — Той погледна Дън и после каза на Хидт: — Добър е.
	— Наричам го човека, който мисли за всичко.
	— Бързо растящи растения може да свършат работа — замислено добави Дън. — Има и спрейове, които премахват остатъците от ДНК. Много неща трябва да се обмислят, но няма нищо невъзможно.
	Техническите въпроси отпаднаха и Хидт отново се съсредоточи върху снимките.
	— Може ли да ги взема?
	— Разбира се. Искате ли и дигитални изображения? Те са по-контрастни.
	Хидт се усмихна.
	— Благодаря.
	Терон записа снимките на флашка и я даде на Хидт, а сетне погледна часовника си.
	— Бих желал да продължим да обсъждаме въпроса. Свободни ли сте по-късно?
	— Може би — отвърна Хидт.
	Дън обаче сбърчи чело.
	— Следобед си на среща, а довечера има благотворителен прием.
	Хидт се намръщи.
	— Една от благотворителните организации, на които давам пари, ще има прием. Трябва да присъствам. Но… ако вие сте свободен, защо не се срещнем там?
	— Трябва ли да давам пари? — попита Терон.
	Хидт не можа да разбере дали той се шегува.
	— Не е задължително. Само ще изслушате няколко речи и ще пиете вино.
	— Добре. Къде ще бъде?
	Хидт погледна Дън, който отговори:
	— В клуб „Лодж“. В деветнайсет часа.
	— Облечете костюм, но не си правете труда да си слагате вратовръзка — добави Хидт.
	— Ще се видим тогава.
	Терон се ръкува с двамата.
	Те излязоха от офиса и тръгнаха.
	— Легитимен е — заяви Хидт.
	Вървяха към офиса на „Зелена инициатива“, когато някой се обади на Дън.
	— Съобщиха ми за Стефан Дламини — каза той, след като затвори.
	— Кой?
	— Работникът от отдел „Поддръжка“, когото трябва да елиминираме. Той може да е видял имейлите за петък.
	— А, добре.
	— Нашите хора са намерили коптора му в Примроуз Гардънс, източно от града.
	— Как ще го извършиш?
	— Дъщеря му се оплакала от местен търговец на наркотици. Заплашил я, че ще я убие. Ще направим да изглежда така, сякаш той е очистил Дламини. И преди това е взривявал хора със запалителна бомба.
	— Значи Дламини има семейство.
	— Съпруга и пет деца — поясни Дън. — Ще трябва да убием и тях. Може да е казал на жена си какво е видял. И щом е в гето от колиби, семейството сигурно живее само в една или две стаи, така че всеки може да е чул. Ще използваме гранати, а после запалителна бомба. — Дън стрелна с поглед високия мъж. — Ще умрат бързо.
	— Не се тревожех, че ще страдат — отвърна Хидт.
	— Аз също. Исках само да кажа, че ще бъде лесно да ги убием. Ефикасно.

	* * *

	След като Хидт и Дън излязоха, административният офицер Куолийн Нкози стана от бюрото, където разглеждаше списъци с цени на автоматични оръжия, и кимна към екрана.
	— Изумително е какви неща можеш да си купиш по интернет, нали, капитан Бонд?
	— Предполагам.
	— Ако купим девет автомата, получаваме един безплатно — пошегува се Нкози пред сержант Мбалула, неуморния машинописец с два пръста.
	— Благодаря за бързата реакция за БАС, офицер Нкози — каза Бонд, който не беше разпознал инициалите на Божията армия на съпротивата — групировка, която всеки наемник в Африка познаваше. Операцията можеше да свърши дотам, при това катастрофално.
	„Секретарката“ на Бонд, Бхека Джордан, надникна през прозореца.
	— Отдалечават се. Не виждам охрана.
	— Мисля, че ги заблудихме — рече сержант Мбалула.
	Номерът наистина изглеждаше успешен. Бонд беше убеден, че единият от двамата — по всяка вероятност съобразителният Дън — е поискал да види офиса на Терон в Кейптаун. Предположи, че убедителната обстановка ще бъде решаваща в прелъстяването на Хидт да повярва, че Бонд е африканер, посредник, с много трупове, от които трябва да се отърве.
	Докато Бонд се обаждаше на Хидт, за да уреди включването си в „Зелена инициатива“, Джордан беше намерила малък правителствен офис, даван под наем от Министерството на културата, но в момента свободен. Нкози бе напечатал визитни картички с адреса и преди Бонд да отиде да се срещне с Хидт и Дън, южноафриканските полицаи се бяха нанесли там.
	— Ти ще ми бъдеш партньор — усмихна се Бонд на Джордан. — За мен ще бъде добро прикритие да имам умен и красив съдружник.
	Тя се наежи.
	— За да изглежда правдоподобен, офисът трябва да има секретарка.
	— Щом искаш.
	— Не искам — сковано измънка тя, — но така трябва да бъде.
	Бонд беше очаквал, че двамата ще дойдат, но не и че Хидт ще поиска да види на полетата на смъртта. Все пак предположи, че трябва да има снимки оттам. Веднага щом излезе от кабинета на Хидт, той се обади на Джордан и я помоли да намери снимки на масови гробове в Африка от военните и полицейските архиви. Това се оказа лесно и тя беше свалила на компютъра си дузина, когато той се върна от срещата с Хидт.
	— Може ли да изпратиш няколко души да стоят един-два дни тук? — попита Бонд. — В случай че Дън дойде отново.
	— Мога да отделя един полицай — отвърна Джордан. — Сержант Мбалула, ти може да останеш засега.
	— Добре, капитане.
	— Ще инструктирам някой патрулиращ полицай какво е положението и той ще те замести — добави тя и се обърна към Бонд. — Мислиш ли, че Дън ще дойде пак?
	— Не, но е възможно. Хидт е шефът, но е разсеян. Дън е по-фокусиран и подозрителен. Според мен това го прави по-опасен.
	— Капитане. — Нкози отвори очукан куфар. — Това пристигна за теб от управлението — извади той дебел плик.
	Бонд го разкъса и намери вътре десет хиляди ранда в употребявани банкноти, фалшив южноафрикански паспорт, кредитни карти и дебитна карта, всичките на името на Юджин Джийн Терон. Отдел „Ай“ отново се бе проявил като магьосник.
	Имаше и бележка: _Резервация за неопределен престой в хотел „Тейбъл Маунтин“, стая към залива._
	Бонд прибра всичко в джоба си.
	— А сега клуб „Лодж“, където довечера ще се срещна с Хидт. Какво представлява?
	— За мен е твърде скъп — отговори Нкози.
	— Ресторант и място за светски събития — обясни Джордан. — И аз не съм ходила там. По-рано беше частен ловен клуб. Само за бели хора. След това, на изборите през 1994 година, когато на власт дойде Африканският национален конгрес, собствениците решиха да разтурят клуба и да продадат сградата, вместо да разширят членството. Управителният съвет нямаше нищо против да приемат чернокожи или цветнокожи мъже, но не искаше жени. Убедена съм, че в твоята страна няма такива клубове, нали, Джеймс?
	Бонд не призна, че в Обединеното кралство има такива заведения.
	— Моят любим клуб в Лондон е абсолютно демократичен. Всеки е свободен да членува… и да губи пари на масите за хазарт. Точно както правя аз. Бих добавил, често.
	Нкози се засмя.
	— Ако дойдеш в Лондон, с удоволствие ще те заведа — каза Бонд на Джордан.
	Тя, изглежда, изтълкува това като безсрамно флиртуване, защото се втренчи гневно в него.
	— Ще те закарам до хотела. — Лицето на високия полицай стана сериозно. — Мисля да напусна южноафриканската полиция и да ми намериш работа в Англия, капитане.
	За да работи в ГМР или МИ6, човек трябва да бъде британски гражданин и поне единият му родител да е британски гражданин или да има дебели връзки в Обединеното кралство. Има и изискване за официално пребиваване.
	— След страхотната ми работа под прикритие — Нкози посочи стаята, — разбрах, че съм добър актьор. Ще дойда в Лондон и ще работя в Уест Енд. Там са всички известни театри, нали?
	— Да — отвърна Бонд, въпреки че не беше ходил доброволно на театър от години.
	— Сигурен съм, че ще успея — продължи младият полицай. — Пристрастен съм към Шекспир. Дейвид Мамет също е много добър. Несъмнено.
	Бонд предположи, че работейки за шеф като Бхека Джордан, Нкози няма много възможности да упражнява чувството си за хумор.


>>	Трийсет и седма глава

	Хотелът се намираше близо до залива Тейбъл в модния район на Кейптаун Грийн Пойнт. Сградата беше стара, шестетажна, в класическия за града стил и не прикриваше колониалните си корени — дори не се опитваше. Те личаха ясно в старателно оформената градина, за която в момента се грижеха неколцина трудолюбиви работници, в деликатното, но категорично напомняне на табелките за начина на обличане в ресторанта, безупречно белите униформи на скромния вездесъщ персонал и ратановите мебели на голямата веранда с изглед към залива.
	Друго свидетелство беше въпросът дали господин Терон би желал личен иконом по време на престоя си. Той учтиво отказа.
	Хотел „Тейбъл Маунтин“ — или ТМ, както всички го наричаха, когато пишеха писма, от мраморния под до кърпите за хранене, щамповани с релефни изображения, беше най-подходящото място, където би отседнал един заможен бизнесмен африканер от Дърбан, легален търговски посредник на компютри или наемник, който трябва да се отърве от десет хиляди трупа.
	Бонд се регистрира и тръгна към асансьора, но нещо привлече погледа му. Той се отби в магазина да си купи пяна за бръснене, от която не се нуждаеше, а после заобиколи, върна се в рецепцията и си наля безплатен плодов сок от голям стъклен съд, заобиколен от красиво подредени цветя тъмночервена джакаранда и червени и бели рози.
	Не беше сигурен, но може би някой го следеше. Бонд се обърна рязко да вземе сока и някаква сянка изчезна също толкова бързо.
	С многото възможности идват и много действащи лица…
	Той изчака малко, но привидението не се появи.
	Разбира се, оперативният живот посява семената на параноята. Понякога случайният минувач си е само случаен минувач и любопитният поглед не означава нищо повече от любопитно съзнание. Освен това не можеш да се опазиш от всеки риск в занаята. Ако някой много те иска мъртъв, желанието му обикновено се сбъдва. Бонд прогони мисълта за „опашката“ и се качи с асансьора на първия етаж, където до стаите се стигаше през открит балкон, обърнат към фоайето. Той влезе вътре и затвори и заключи вратата.
	Хвърли куфара си на едното легло, приближи се до прозореца и дръпна завесите. Пъхна всичко, което го идентифицираше като Джеймс Бонд, в голям плик от карбоново влакно с електронна ключалка и го заключи. С рамото си отмести шкаф с чекмеджета и бутна кесията отдолу. Разбира се, можеше да я откраднат, но всеки опит да я отворят без отпечатъка от палеца му върху ключалката щеше да отправи закодирано съобщение до отдел „К“ в ГМР и Бил Танър щеше да изпрати текст „Бързо потапяне“, за да го предупреди, че прикритието му е компрометирано.
	Бонд позвъни на румсървиса и си поръча, трипластов сандвич и тъмна бира „Гилрой“, а след това се изкъпа. Облече сиви панталони и спортна риза и в същия миг донесоха храната. Той прокара гребен през влажната си коса, погледна през шпионката и пусна сервитьора да влезе.
	Мъжът остави подноса на масичката и Бонд подписа сметката като _Юджин Джийн Терон_ — със собствения си почерк. Това беше единственото нещо, което не се и опитваш да фалшифицираш, колкото и убедителна да е легендата ти. Сервитьорът пъхна бакшиша в джоба си с нескрита благодарност. Бонд отиде до вратата, за да изпрати младия човек, сложи веригата и машинално огледа балкона и фоайето.
	Присви очи и се втренчи надолу, но вратата бързо се затвори.
	По дяволите.
	Той погледна със съжаление сандвича — и с още по-голямо съжаление бирата, нахлузи обувките си и отвори куфара. Завинти заглушителя „Гемтек“ на дулото на валтера и въпреки че го беше направил наскоро в южноафриканското полицейско управление, дръпна леко плъзгача няколко милиметра назад, за да се увери, че в гнездото има патрон.
	Пистолетът изчезна в гънките на днешния брой на „Кейп Таймс“, който Бонд сложи върху подноса със сандвичите и бирата. Вдигна го над рамото си, излезе от стаята и тръгна надясно. Подносът скриваше лицето му. Не беше облечен в униформа на сервитьор, но се движеше бързо, с наведена глава, и ако някой случайно го видеше, можеше да го сбърка с принуден да търчи насам-натам член на персонала.
	Стигна до дъното на коридора, мина през аварийните врати на стълбището, остави подноса и взе вестника със скритото му съдържание. След това безшумно слезе на партера.
	Погледна през пролуката на двукрилата летяща врата и забеляза мъжа, който седеше на кресло в сенките на отдалечен ъгъл във фоайето, почти невидим. Беше се обърнал встрани от Бонд и погледът му шареше между вестника в ръцете му и балкона на първия етаж. Очевидно беше пропуснал бягството на мишената си.
	Бонд прецени разстоянията и ъглите, местоположението и броя на гостите, персонала и охраната. Изчака един носач да откара количка с куфари, някакъв сервитьор да отнесе поднос със сребърен кафеник на друг гост в отсрещния край и докато група японски туристи се изнесат през вратата, отвличайки вниманието на мишената.
	_Сега_ — реши Бонд.
	Той изскочи от стълбището и забърза към креслото, над което се виждаше косата на преследвача. Заобиколи го, настани се на стола срещу него и се усмихна, сякаш беше срещнал стар приятел. Държеше пръста си на спусъка на валтера, който ефрейтор Мензийс беше фино настроил за лек като перце натиск.
	Човекът с червендалесто лице на лунички вдигна глава. Очите му блеснаха от изненада. И сетне го позна. Погледът му говореше, че не е там случайно, а наистина наблюдава Бонд.
	Това беше мъжът, когото Бонд беше видял на летището сутринта и бе помислил за капитан Джордан.
	— Каква изненада, че те виждам тук! — весело възкликна Бонд, за да приспи подозренията на всеки, който беше станал свидетел на срещата, и повдигна сгънатия вестник така, че дулото на заглушителя да се съсредоточи върху обемистите гърди на мъжа.
	Но, странно, учудването в млечнозелените очи се замени не със страх или отчаяние, а с весело настроение.
	— А, господин… Терон, нали? Терон ли сме в момента? — Акцентът беше манчестърски. Късите дебели ръце се вдигнаха нагоре с дланите напред.
	Бонд наклони глава на една страна.
	— Оръжието е почти безшумно. С този заглушител ти ще бъдеш мъртъв, а аз отдавна ще съм си тръгнал, преди някой да забележи.
	— О, но ти няма да искаш да ме убиеш. Това би ти се отразило доста зле.
	Бонд беше чувал много монолози в мигове като този, когато държеше на прицел противник. Обикновено остроумните забележки имаха за цел да спечелят време или служеха за разсейване, докато мишената се подготвеше за отчаяна атака. Той знаеше, че не трябва да обръща внимание на думите на мъжа и да следи ръцете и езика на тялото му.
	Въпреки това не можа да не обърне внимание на следващите изречения, които излязоха от меките, провиснали устни на мъжа.
	— В края на краищата, какво ще каже М., като чуе, че си застрелял един от звездните агенти на Короната? И то в _такава_ хубава обстановка?


>>	Трийсет и осма глава

	Името му беше Грегъри Лам, потвърдено от приложението за ириса и пръстовия отпечатък на телефона на Бонд. Човекът на МИ6, действащ на територията на Кейптаун, агентът, когото Бил Танър беше казал на Бонд да отбягва.
	Двамата бяха в стаята на Бонд без бира и сандвич. За ужас на Бонд, подносът с обяда му беше вече прибран от стълбището от някой чевръст служител на хотела, когато двамата с Лам се върнаха на първия етаж.
	— Можеше да те убия — измърмори Бонд.
	— Не бях в реална опасност. Твоята организация не раздава онези две нули на тъпаци, които обичат да стрелят. Не се вълнувай, приятелю мой. Някои от нас знаят с какво всъщност се занимава Групата за международно развитие.
	— Как разбра, че съм в града?
	— Ами събрах две и две. Чух някои неща и се свързах с приятели в Ламбет.
	Едно от неудобствата на използването на МИ6 или Отбранителната разузнавателна агенция беше, че за делата ти знаеха повече хора, отколкото би ти се искало.
	— Защо не се свърза с мен по обезопасени канали? — троснато попита Бонд.
	— Щях да го направя, но щом дойдох тук, видях, че някой те следи.
	Бонд наостри уши.
	— Слаб мъж със синьо сако и златна обеца?
	— Не видях обецата. Зрението ми вече не е като едно време. Но ти си забелязал всичко. Повъртя се малко там и после изчезна като покривката на масата, щом изгрее слънцето. Знаеш ли какво имам предвид? Мъглата на Тейбъл Маунтин*.
	[* Планина Маса (англ.). — Б.пр.]
	Бонд не беше в настроение за разкази на пътешественици. По дяволите, човекът, който беше убил Юсуф Насад и едва не бе сторил същото с Феликс Лайтър, бе научил, че Бонд е в Кейптаун. Вероятно той беше мъжът, за когото му беше казала Джордан, онзи, който се беше вмъкнал в Южна Африка от Абу Даби с фалшив британски паспорт.
	Кой беше този човек, по дяволите?
	— Снима ли го? — попита Бонд.
	— Не. Беше бърз като воден скорпион.
	— Забеляза ли нещо друго за него? Марка мобилен телефон, евентуални оръжия, превозно средство?
	— Не, нищо. Човекът изчезна.
	Лам повдигна широките си рамене, а Бонд предположи, че са осеяни с лунички и зачервени като лицето му.
	— Ти си бил на летището, когато се приземих. Защо не ми се обади?
	— Видях капитан Джордан. Неизвестно защо, тя не ме харесва. Може би ме мисли за голям бял колонизатор, дошъл отново да открадне страната й. Преди няколко месеца Джордан яко ми се накара.
	— Моят главен координатор каза, че ти си в Еритрея.
	— Да, бях там и в Судан миналата седмица. Там, изглежда, все ги тегли към войната, затова се подсигурих, за да се уверя, че прикритието ми ще оцелее от играта с оръжия. Оправих това и чух за операция на ГМР. — Очите му се премрежиха. — Изненадах се, че никой не ми се е обадил за това.
	— Мислеха, че работиш в много сериозна и деликатна операция — назидателно каза Бонд.
	— Аха. — Лам като че ли повярва. — Е, както и да е, реших, че е по-добре да притичам тук да ти помогна. Кейптаун е коварен град. Изглежда чист и спретнат и е пълен с туристи, но тук има много повече. Не искам да се хваля, приятелю мой, но ти трябва някой като мен да рови под повърхността и да ти каже какво всъщност става. Аз имам _връзки_. Познаваш ли друг агент на МИ6, който е изкрънкал пари от фонд за развитие на местно правителство, за да финансира легендата си? Миналата година си докарах прилична печалба от Короната.
	— И всичко отиде в държавната хазна, така ли?
	Лам сви рамене.
	— Трябва да играя роля, нали? За света аз съм преуспяващ бизнесмен. Ако не поддържаш легендата си, малко пясък в механизма и преди да се усетиш, голяма перла изкрещява: „Аз съм шпионин!“. Хей, може ли да си взема нещо от минибара ти?
	Бонд махна с ръка.
	— Взимай.
	Лам извади миниатюрна бутилка „Бомбайски сапфир“, после още една и ги изля в чаша.
	— Няма ли лед? Жалко. Е, нищо.
	Той сипа малко тоник.
	— Каква е легендата ти? — попита Бонд.
	— Предимно уреждам чартърни превози с товарни кораби. Бих отбелязал, че идеята е гениална. Дава ми възможност да общувам с лошите момчета на доковете. Освен това се занимавам със сондиране за злато и алуминий и изграждане на пътна инфраструктура.
	— И пак имаш време за шпиониране?
	— Добър въпрос, приятелю мой!
	Неизвестно защо, Лам започна да разказва на Бонд житейската си история. Бил британски гражданин и майка му също, а баща му бил южноафриканец. Дошъл тук с родителите си и решил, че животът в Африка му харесва повече, отколкото в родината. След обучение във Форт Монктън Лам помолил да го изпратят в Южна Африка. Работел само за станция „З“. Повечето си време прекарвал в Уестърн Кейп, но често пътувал из континента по работа. Когато забеляза, че Бонд не го слуша, той изгълта питието си и рече:
	— Е, върху какво точно работиш? Нещо за онзи Северан Хидт? Страхотно име. И Инцидент 20. Много ми хареса. Звучи като нещо от филм за Дивизия 55, дето героите гледат НЛО над Мидландс.
	— Бях прикрепен към Отбранителната разузнавателна агенция — раздразнено обясни Бонд. — И Дивизия 55 се занимаваше с ракети или самолети, които нарушават британското въздушно пространство, а не с НЛО.
	— Е, да, да, сигурен съм… Разбира се, това е било обяснението за пред обществеността, нали?
	Бонд беше на път да го изгони, но може би си заслужаваше да разбере какво знае Лам.
	— Значи си чул за Инцидент 20. Имаш ли идеи как може да се свърже с Южна Африка?
	— Получих сигналите, но не им обърнах голямо внимание — призна Лам — защото в прихванатата информация се казваше, че атаката ще бъде на британска територия.
	Бонд му напомни точните думи, които не издаваха място, а само че британските интереси ще бъдат „неблагоприятно засегнати“.
	— Тогава може да бъда навсякъде. Не помислих за това.
	_Или не си го прочел внимателно_ — наум предположи Бонд.
	— И сега циклонът се спусна на моя път. Странно е как удря съдбата, нали?
	Приложението в мобилния телефон на Бонд, което беше потвърдило самоличността на Лам, бе показало и нивото му за достъп до секретна информация, което беше по-високо, отколкото Бонд бе предполагал. Сега той се почувства някак по-удобно да говори пред него за плана „Геена“, Хидт и Дън.
	— Имаш ли някакви идеи за връзка тук? — повтори Бонд. — Хиляди хора в риск, британските интереси застрашени, планът, тайно замислен в офиса на Северан Хидт.
	Втренчен в чашата си, Лам замислено отвърна:
	— Не знам каква атака би се вместила в картинката. Тук има много британски емигранти и туристи и куп бизнес интереси, свързани с Лондон. Но убийство на толкова много хора с едно внезапно нападение? Звучи като граждански вълнения, а аз не виждам как това ще се случи в Южна Африка. Не отричам, че тук имаме неприятности хора от Зимбабве, търсещи политическо убежище, профсъюзни протести, корупция, СПИН… но пак сме най-стабилната страна на континента.
	Лам за пръв път съобщи някакви реални факти, колкото и да бяха оскъдни. Това засили убедеността на Бонд, че макар нещата да се движеха от Южна Африка, жертвите в петък щяха да бъдат на друго място.
	Лам изпи по-голямата част от водката.
	— Ти не пиеш ли? — попита той и когато Бонд не отговори, добави: — Липсват ни старите дни, нали, приятелю мой?
	Бонд не знаеше какви са били старите дни и реши, че едва ли му липсват, каквито и да са били. Освен това изразът „приятелю мой“ изобщо не му харесваше.
	— Спомена, че не се разбираш с Бхека Джордан.
	Лам изсумтя.
	— Какво знаеш за нея?
	— Тя е страшно добра в работата си, признавам й го. Разследвала е южноафриканската Национална разузнавателна агенция — за извършване на незаконно наблюдение на местни политици. — Лам се усмихна мрачно. — Това не би се случило в _нашата_ страна, нали?
	Бонд си спомни, че Бил Танър беше предпочел да използва свръзка от полицията в Южна Африка, а не от Националното разузнаване.
	— Възложиха й задачата с надеждата, че тя ще се провали — продължи Лам. — Но не и капитан Джордан. — Очите му блеснаха перверзно. — Тя започна пробив по случая и всички по върховете се уплашиха. Шефът й в полицията й казал да изгуби доказателствата срещу агентите на Националната разузнавателна агенция.
	— Арестувала ли го е?
	— И него, и шефа му! — Лам избухна в смях и изгълта остатъка от питието си. — Джордан си спечели страхотни похвали.
	Златният кръст за храброст?
	— Тя пострада ли по време на разследването?
	— Да пострада?
	Бонд спомена за белега на ръката й.
	— Донякъде. След това беше повишена. Някои ченгета, които бяха пренебрегнати, не го приеха добре. Тя получаваше заплахи от сорта, че жените не трябва да взимат работата на мъжете. Някой хвърли коктейл „Молотов“ под служебната й кола. Джордан влязла в участъка, но на задната седалка имало пиян заспал затворник. Никой от нападателите не го видял. Тя изтичала и го спасила, но получила изгаряния. Така и не разбраха кой го е направил. Извършителите били маскирани. Но всички знаят, че са били колегите й. Може би все още й правят номера.
	Господи.
	Сега Бонд разбра защо Джордан се държи така с него. Вероятно си беше помислила, че закачливият му поглед на летището означава, че и той не я приема сериозно като полицай.
	Той обясни на Лам следващия си ход — срещата с Хидт довечера.
	— О, клуб „Лодж“. Там е страхотно. По-рано беше с ограничен достъп, но сега пускат всички… Хей, видях погледа ти. Не исках да кажа това, което си мислиш, но имам лошо мнение за широката публика. Правя бизнес повече с чернокожи и цветнокожи, отколкото с бели… Пак онзи поглед!
	— Цветнокожи! — изрева Бонд.
	— Това означава смесена раса и е напълно приемливо тук. Никой не би се обидил.
	Бонд знаеше от опит, че хората, които използват такива термини, обикновено не се обиждат от тях, но нямаше намерение да обсъжда политиката с Грегъри Лам. Той погледна часовника „Брайтлинг“.
	— Благодаря за идеите — не особено въодушевено каза. — А сега трябва да свърша някои неща преди срещата си с Хидт.
	Джордан му беше изпратила материали за африканерите, южноафриканската култура и регионите на конфликти, където Джийн Терон би могъл да бъде активен.
	Лам стана и се поколеба смутено.
	— Е, готов съм да помагам. На твоите услуги съм. Всичко, от което се нуждаеш.
	Изглеждаше болезнено искрен.
	— Благодаря.
	Бонд изпита абсурдното желание да му даде двайсет бона.
	Преди да излезе, Лам отново се приближи до минибара и го освободи от две миниатюрни шишенца водка.
	— Нямаш нищо против, нали? М. има огромен бюджет. Всеки го знае.
	Бонд го изпрати.
	_Прав ти път_ — помисли си той, когато вратата се затвори. Пърси Озбърн-Смит беше направо очарователен в сравнение с този тип.


>>	Трийсет и девета глава

	Бонд седна пред голямото бюро в хотелския апартамент, включи компютъра си, влезе в системата на полицията чрез ириса и пръстовия си отпечатък и прегледа информацията, която Бхека Джордан му беше изпратила. Беше се задълбочил в текста, когато пристигна закодиран имейл.
C>
	Джеймс:
	Само за твоите очи.
	Потвърдих, че „Стоманен патрон“ е голямо активно мероприятие на КГБ/СВР да убият тайни агенти на МИ6 и ЦРУ и местни сътрудници, за да не се разкрият мащабите на руската инфилтрация, опит е да се подкрепи разведряването по време на разпадането на Съветския съюз и да се подобрят взаимоотношенията със Запада. Последните убийства на набелязани мишени са извършени в края на осемдесетте и началото на деветдесетте години на миналия век. Засега открих само един случай. Жертвата е бил наемен агент, който е работил за МИ6 под дълбоко прикритие. Няма други подробности, освен това, че агентът от активното мероприятие е замаскирал убийството като нещастен случай. Понякога на местопрестъплението оставят стоманени патрони като предупреждение към другите агенти да си затварят устата.
	Продължавам да проучвам.
@	Само за твоите очи,
@	Фили.
C$
	Бонд се облегна назад на стола, втренчи се в тавана и се запита: _И какво да направя с тази информация?_
	Прочете съобщението още веднъж и после изпрати кратък имейл, с който благодари на Фили. Наведе се напред и в огледалото на отсрещната стена на стаята съзря очите си сурови и непоколебими като на хищник.
	Агент на КГБ, изпълняващ активно мероприятие, беше убил наемен оперативен агент на МИ6 в края на осемдесетте или началото на деветдесетте години на миналия век.
	Бащата, на Джеймс Бонд беше умрял през онзи период.
	Случи се през декември, наскоро след единайсетия рожден ден на Джеймс. Андрю и Моник Бонд го бяха оставили при леля му Шармейн в Пет Ботъм, Кент, и заминаха с обещанието, че ще се върнат много преди празниците по Коледа. След това отлетяха за Швейцария и отидоха на Монблан за пет дни пързаляне със ски и катерене по заледените скали.
	Родителите му не удържаха на обещанието си. Два дни по-късно и двамата загинаха. Паднаха от изумително красива скала в Егуй Руж, близо до Шамони.
	Да, красиви и внушителни скали… но не и изключително опасни, поне не там, където те се бяха катерили. Когато порасна, Джеймс проучи обстоятелствата на нещастния случай и научи, че склонът, от който бяха паднали, не изисква техники на катерене за напреднали и никой не е пострадал там, още по-малко да умре. Но, разбира се, планините са пословично коварни и Бонд беше повярвал на историята, която жандармеристът разказа на леля му, че родителите му са паднали, защото въжето се е протрило и в същия миг се е откъртил голям скален блок.
	_Mademoiselle, je suis desole de vous dire…_

	* * *

	Когато беше малък, Джеймс обичаше да пътува с родителите си в чуждите страни, където ги изпращаше фирмата, в която работеше Андрю Бонд. Харесваше му да живее в хотелски апартаменти, както и местната кухня, съвсем различна от тази в кръчмите и ресторантите в Англия и Шотландия. Очароваха го екзотичните култури облеклата, музиката, езиците.
	Освен това обичаше да бъде с баща си. Майка му оставяше Джеймс при детегледачки и приятелки, когато й възложеха задача като фотожурналист на свободна практика, но баща му от време на време го взимаше на делови срещи в ресторанти или хотелски фоайета. Момчето седеше наблизо и четеше Толкин или американски детективски роман, а баща му разговаряше с някой неусмихващ се мъж на име Сам, Мика или Хуан.
	Джеймс беше щастлив, че е с него. Кой син не се радва да ходи с баща си? Но се чудеше защо понякога Андрю настоява да вземе него, докато твърдо отказва на други.
	Не се бе замислял много по въпроса… до обучението си във Форт Монктън.
	Там в часовете по тайни операции инструкторът обясни нещо, което привлече вниманието му. Възпълничкият мъж с очила от секция „Подготовка“ на МИ6 обясни на групата:
	— В повечето тайни ситуации не се препоръчва агентът или сътрудникът да бъде женен и да има деца. Ако обаче е семеен, най-добре е да се погрижи семейството му да бъде далеч от оперативния му живот. Но има един случай, когато е предимство да имаш „нормален“ живот. Тези агенти действат под най-дълбоко прикритие и боравят с най-трудните задачи, когато разузнавателните данни, които събират, са жизненоважни. В такива случаи семейният живот е важен, за да се премахнат подозренията на врага, че са оперативни агенти. Обикновено официалното им прикритие е, че работят за някоя фирма или организация, която интересува вражеския агент инфраструктура, информация, оръжия, въздушно пространство или правителство. Изпращат ги на различни места на всеки няколко години и те взимат семействата си.
	Бащата на Джеймс Бонд работеше за голяма британска оръжейна компания и го бяха изпратили в няколко международни столици. Съпругата и синът му го придружаваха.
	— И при определени обстоятелства — продължи инструкторът — в най-критичните мисии — тайна размяна на информация или среща очи в очи с врага — е полезно оперативният агент да вземе детето си със себе си. Нищо не говори за твоята невинност повече от това детето ти да е с теб. Виждайки това, врагът почти винаги вярва, че си такъв, за какъвто се представяш, защото никой родител не би изложил на опасност живота на детето си. — Той огледа младите агенти, които седяха пред него в класната стая. Лицата им изразяваха различни реакции към това безпристрастно послание. — Понякога борбата със злото изисква да се откажем от общоприетите ценности.
	_Баща ми шпионин? Невъзможно. Абсурд_ — беше си помислил Джеймс.
	Въпреки това, след като напусна Форт Монктън, той се разрови в миналото на Андрю Бонд, но не откри доказателства за таен живот. Единственото беше поредицата плащания за издръжката на Джеймс и леля му, далеч превишаващи сумата от осигурителната полица на родителите му. Парите се изпращаха всяка година, докато Джеймс навърши осемнайсет, от фирма, която сигурно беше свързана с работодателя на Андрю, макар че Джеймс не успя да открие къде е базирана, нито какво е било естеството на плащанията.
	Накрая се убеди, че идеята е безумна, и я забрави.
	Докато не беше засечен руският сигнал за „Стоманен патрон“.
	Защото беше пренебрегнат един друг аспект от смъртта на родителите му.
	В доклада за нещастния случай, изготвен от жандармерията, се споменаваше, че близо до трупа на баща му е намерен стоманен патрон 7,62 милиметра от пушка.
	Младият Джеймс получи патрона заедно с вещите на родителите си. Тъй като Андрю беше служител на оръжейна фирма, жандармеристите бяха предположили, че патронът е мостра от стоката, която да показва на клиенти.
	Два дни преди това, в понеделник, след като бе прочел руския доклад, Бонд влезе в архивите на фирмата на баща си в интернет и научи, че компанията не е произвеждала боеприпаси, нито е продавала оръжия, които стрелят със 7,62-милиметрови патрони.
	Сега патронът стоеше на видно място на полицата над камината в лондонския апартамент на Джеймс.
	Случайно ли беше изпуснат от ловец? Или беше оставен нарочно като предупреждение?
	Споменаването на КГБ в операция „Стоманен патрон“ беше затвърдило желанието на Джеймс да разбере дали баща му е бил таен агент. Трябваше. Не искаше да се примири с вероятността, че баща му го е лъгал. Всички родители лъжат децата си, но в повечето случаи от мързел или безразсъдство. Ако _неговият_ баща го беше лъгал, това беше, защото Законът за държавната тайна го беше принудил.
	Не, Бонд не искаше да знае истината, за да може да преживее отново загубата в детството си и да скърби някак по-истински, като зрял човек, както би го посъветвал някой телевизионен психиатър. Каква тъпотия.
	Не, Джеймс искаше да знае истината поради много по-елементарна причина, която му прилягаше като ушития му по поръчка костюм на Савил Роу. Човекът, убил родителите му, може би все още се разхождаше по света, наслаждавайки се на слънцето и на вкусни ястия, или дори заговорничеше да отнеме живота и на други хора. Ако случаят беше такъв, Джеймс Бонд щеше да се погрижи убиецът на родителите му да не остане на свобода и щеше да го направи ефикасно и в съответствие с официалните си пълномощия — с всички необходими средства.


>>	Четирийсета глава

	В пет без няколко минути в сряда мобилният телефон на Бонд издаде тона, запазен за спешни съобщения. Той бързо излезе от банята, където току-що си беше взел душ, и прочете закодирания имейл. Беше от БПКС и съобщаваше, че опитът на Бонд да подслушва Северан Хидт се е оказал успешен до известна степен. Без капитан Бхека Джордан да знае, флашката, която Бонд беше дал на Хидт, съдържаше не само дигитални снимки на полета на смъртта в Африка, но и малък микрофон и предавател. Онова, което не й достигаше в аудиореволюцията, се компенсираше от обхвата. Сателит улавяше сигнала, усилваше го и го прехвърляше към една от огромните приемащи антени в Менуид Хил сред красивата природа на Йоркшир.
	Устройството беше предало части от разговор между Хидт и Дън, след като бяха излезли от фалшивия офис на „Услуги Ю. Дж. Терон“ в центъра на Кейптаун. Думите им току-що си бяха проправили път на опашката за дешифриране в Менуид и бяха прочетени от анализатор, който ги бе маркирал като изключително важни и ги беше изпратил на Бонд.
	Бонд прочете необработените разузнавателни данни и анализирания продукт. Дън, изглежда, възнамеряваше да убие един от работниците на Хидт, Стефан Дламини, и семейството му, защото служителят беше видял нещо в забранена зона на „Зелена инициатива“, което не е трябвало да вижда, вероятно информация, свързана с „Геена“. Целта на Бонд беше ясна — да спаси човека на всяка цена.
	Цел… реакция.
	Мъжът живееше в покрайнините на Кейптаун. Смъртта му щеше да бъде режисирана така, че да прилича на нападение на банда. Щяха да бъдат използвани гранати и запалителни бомби. И атаката щеше да бъде извършена по вечеря. След това обаче батерията се беше изтощила и устройството бе престанало да предава.
	По вечеря. Може би всеки момент.
	Бонд не беше успял да спаси младата жена в Дубай, но сега нямаше да допусне цяло семейство да умре. Трябваше да разбере какво е научил Дламини.
	Но не можеше да се свърже с Бхека Джордан и да й каже какво е открил чрез незаконно подслушване. Той вдигна телефона и се обади на портиера.
	— Да, сър?
	— Искам да питам нещо — небрежно подхвърли Бонд. — Днес с колата ми възникна проблем и един местен човек ми помогна. Нямах много пари у себе си, а исках да му дам нещо за труда. Как да намеря адреса му? Знам името му и в кое населено място живее, но нищо повече.
	— Кой е градът?
	— Примроуз Гардънс.
	Настъпи мълчание и след това портиерът каза:
	— Това е гето.
	Бонд си спомни от информационните материали, които Бхека Джордан му беше дала, че колибите в гетата рядко имат стандартен пощенски адрес.
	— Може да отида там и да попитам дали някой го познава.
	Отново последва мълчание.
	— Това не е много безопасно, сър.
	— Не се тревожа за това.
	— Мисля, че не е и много практично.
	— Защо?
	— Населението на Примроуз Гардънс е петдесет хиляди.

	* * *

	В седемнайсет и трийсет, когато се спусна есенният здрач, Ниъл Дън гледаше как Северан Хидт излиза от офиса на „Зелена инициатива“ в Кейптаун и елегантно крачи към лимузината.
	Стъпалата _на Хидт_ не се изкривяваха настрани, _неговата_ стойка не беше прегърбена и _неговите_ ръце не се размахваха наляво и надясно. („Ай, вижте чекиджията! Ниъл е проклет жираф!“)
	Хидт си отиваше у дома, където щеше да се преоблече и после да заведе Джесика в клуб „Лодж“.
	Дън стоеше във фоайето на офиса на „Зелена инициатива“ и гледаше през прозореца. Очите му се задържаха върху Хидт, който изчезна надолу по улицата, придружен от охранител на фирмата.
	Докато го наблюдаваше как си отива у дома при приятелката си, Дън почувства остра болка.
	_Не ставай смешен, по дяволите_ — помисли си той. — _Съсредоточи се върху работата. В петък ще настане хаос и ти ще бъдеш виновен, ако нещо се обърка._
	_Съсредоточи се._
	И той го направи.
	Излезе от „Зелена инициатива“, качи се в колата си, напусна Кейптаун и се отправи към Примроуз Гардънс. Щеше да се срещне с охранител от компанията и да изпълнят плана, който бе обмислил още веднъж избраният момент, подходът, броят на гранатите, запалителната бомба и бягството.
	Преговори плана си прецизно и търпеливо, както правеше всичко.
	_Това е Ниъл. Гениален е. Той е моят проектант…_
	Но в съзнанието му изплува друга мисъл и Дън прегърби още повече рамене, когато си представи шефа си на благотворителния галаприем по-късно вечерта. Острата болка го прободе отново.
	Дън предполагаше, че хората се питат защо е сам и няма спътник в живота. Според тях отговорът бе, че му липсва способност да чувства и че е машина. Не разбираха, че според принципа на класическата механика, има _елементарни_ механизми — като винтове, лостове и макари, и _сложни_ механизми — например двигатели, които по дефиниция превръщат енергията в движение.
	Калориите се превръщат в енергия, която движи човешкото тяло. Ето защо, да, той _беше_ машина. Но такива бяха всички същества на Земята. Това не изключва способността им да обичат.
	Не, обяснението за самотата му беше, че обектът на желанието му не го желаеше.
	Колко смущаващо прозаично, колко често срещано.
	И адски несправедливо, разбира се. Никой инженер не би проектирал машина, в която двете части, необходими за създаване на хармонично движение, не работят перфектно, не се нуждаят една от друга и не задоволяват ответната потребност. Ала точно това беше положението, в което се намираше Дън. Той и шефът му бяха две несъответстващи си части.
	Освен това, огорчено си помисли той, законите на привличането бяха далеч по-рисковани от законите на механиката. Взаимоотношенията са объркани, опасни и застрашени от изхабяване и ако можеш да поддържаш двигателя да бръмчи стотици хиляди часове, любовта между човешките същества често пламва и угасва точно след като се е разпалила.
	И ти изменя — много по-често от машината.
	_Глупости_ — гневно си каза Ниъл Дън. — _Забрави тези неща. Довечера имаш работа._ Той отново преговори плана и после още веднъж.
	Когато уличното движение се разреди, той бързо подкара на изток от града и се отправи към гетото по черни пътища, песъчливи и влажни като крайречен док.
	Спря на паркинга на търговски център и угаси двигателя. Миг по-късно зад него спря очукан пикап. Дън слезе от колата, качи се в другото превозно средство и кимна на охранителя — огромен мъж във военно камуфлажно облекло. Без да проронят нито дума, двамата потеглиха и след десетина минути вече караха по необозначените улици на Примроуз Гардънс. Дън се прехвърли в задната част на пикапа, където нямаше прозорци. Разбира се, той се отличаваше с ръста и косата си. По-важното беше, че е белокож и много биеше на очи в южноафриканско гето по мръкнало. Възможно беше търговецът на наркотици, който бе заплашил дъщерята на Дламини, да е бял или бели хора да работят за него, затова може би не беше лоша идея някой да го зърне. Но Дън бе решил, че е по-добре да се скрие — поне докато дойде време да хвърли гранатите и запалителната бомба през прозореца на бараката.
	Те се движеха по безкрайните пътеки, които служеха за пътища в гетото, и минаваха покрай групи бягащи деца, мършави кучета и мъже, седнали на стъпалата пред домовете си.
	— Нямам джипиес — произнесе първите си думи грамадният мъж. Той не се усмихна и Дън не разбра дали се шегува. Човекът беше търсил колибата на Дламини цели два часа днес следобед. — Ето я.
	Те спряха на пътя. Жилището беше малко, едноетажно, като всички бараки в Примроуз Гардънс. Стените бяха направени от различни по големина шперплатови плоскости и гофрирана ламарина, боядисани с яркочервено, синьо и жълто, сякаш като предизвикателство към мизерията. В двора отстрани беше опънато въже, окичено с изпрани дрехи за семейство, чиято възраст варира от пет-шест години до средна възраст.
	Мястото беше подходящо за убийство. Колибата се намираше срещу парцел пустееща земя, затова нямаше да има много свидетели. Не че това имаше значение, защото пикапът нямаше регистрационни номера, а и превозните средства от този вид бяха често срещани в Уестърн Кейп като чайките в „Зелена инициатива“.
	Двамата седяха мълчаливо десетина минути и бяха на път да привлекат внимание. После охранителят каза:
	— Ето го.
	Стефан Дламини вървеше по прашния път, висок слаб мъж с посивяла коса, избеляло яке, оранжева тениска и кафяви дънки. До него беше единият му син. Единайсетгодишното момче носеше кална футболна топка и беше облечено в спортна фланелка на „Спрингбокс“, без яке, въпреки есенния хлад.
	Дламини и хлапето спряха пред коптора, поритаха топката няколко минути и после влязоха вътре. Дън кимна на охранителя. Двамата надянаха скиорски маски. Дън огледа колибата. Беше по-голяма от повечето останали и вероятно имаше две стаи. Завесите на прозорците бяха дръпнати и през евтиния плат прозираше светлина отвътре.
	Неизвестно защо, Дън отново се замисли за шефа си и събитието тази вечер, но побърза да прогони картината.
	Той изчака още пет минути, за да се увери, че Дламини е използвал тоалетната, ако в колибата имаше такава, и че семейството е седнало край масата за вечеря.
	— Да тръгваме — каза и охранителят кимна.
	Слязоха от пикапа. Всеки носеше мощна граната, пълна със смъртоносни медни сачми. Улицата беше безлюдна.
	_Седемчленно семейство_ — помисли си Дън и прошепна:
	— Сега.
	Те извадиха предпазителите на гранатите и ги хвърлиха през прозорците. През петте секунди тишина, която последва, Дън грабна запалителната бомба — туба бензин и малък детонатор — и я приготви. Когато експлозивите разтърсиха земята и отнесоха останалите стъкла, той хвърли бомбата през прозореца и двамата скочиха в пикапа. Охранителят включи двигателя и колата потегли.
	Точно седем минути по-късно от прозорците изригнаха пламъци и огнен език зрелищно се издигна от готварската печка нагоре във въздуха на седем метра височина. Сцената напомни на Дън за фойерверките, които много обичаше, когато беше малко момче в Белфаст.


>>	Четирийсет и първа глава

	— Hayi! Hayi!*
	[* Не (кхоса). — Б.пр.]
	Вопълът на жената изпълни нощта, докато тя гледаше запалената колиба, дома си. Сълзи замъглиха очите й.
	Тя и петте й деца се бяха скупчили зад пожара. Задната врата беше отворена и предоставяше късаща сърцето гледка към бушуващите пламъци, които унищожаваха цялото имущество на семейството. Жената се опита да влезе вътре и да спаси каквото може, но съпругът й, Стефан Дламини, я хвана за ръката и й заговори на език, който според Джеймс Бонд беше кхоса.
	Събра се голяма тълпа — неофициална пожарна команда. Хората си подаваха кофи с вода в безполезен опит да угасят огъня.
	— Трябва да тръгваме — каза Бонд на високия мъж, който стоеше до него край пикапа на южноафриканската полиция.
	— Несъмнено — отвърна Куолийн Нкози.
	Бонд имаше предвид, че трябва да изведат семейството от гетото, преди Дън да разбере, че са живи.
	Нкози обаче имаше други грижи. Административният офицер оглеждаше нарастващата тълпа, която се беше втренчила в белия мъж. И колективният поглед не беше дружелюбен.
	— Покажи им значката си — каза му Бонд.
	Очите на Нкози се разшириха.
	— Не, не, капитане, идеята не е разумна. Да тръгваме! Веднага.
	Те заведоха Стефан Дламини и семейството му в пикапа. Бонд седна отзад при тях, а Нкози се настани зад волана, включи двигателя и потегли в мрака.
	Оставиха разгневената, объркана тълпа и буйните пламъци… но без нито един пострадал.
	Беше истинска надпревара към финала, за да спасят семейството.
	След като научи, че мишената на Дън ще бъде Дламини, който живее анонимно в огромно гето, Бонд се помъчи да измисли начин да го намери. БПКС и МИ6 не успяха да открият мобилен телефон на името на Дламини, нито информация за него в статистическите данни за населението на Южна Африка или профсъюзите. Той рискува и се обади на Куолийн Нкози.
	— Ще ти кажа нещо, офицер, и разчитам на теб да го пазиш в тайна от всички.
	Последва мълчание и след това младият мъж предпазливо рече:
	— Продължавай.
	Бонд описа проблема и спомена факта, че наблюдението е било незаконно.
	— Сигналът се разпада, капитане. Не чух последните ти думи.
	Бонд се засмя.
	— Трябва да разберем къде живее Стефан Дламини. Бързо.
	Нкози въздъхна.
	— Няма да е лесно. Примроуз Гардънс е огромен. Но имам идея.
	Оказа се, че шофьорите на таксита микробуси знаят много повече за гетата и локасите, отколкото местното правителство. Нкози започна да им се обажда. Той и Бонд се срещнаха и бързо отидоха в Примроуз Гардънс. Нкози продължи да издирва колибата на семейството по мобилния си телефон. Около шест часа вечерта те обикаляха гетото, когато таксиметров шофьор съобщи, че знае къде живее Дламини, и им обясни как да стигнат дотам.
	Щом наближиха, те видяха друг пикап пред колибата. От него надничаше бяло лице.
	— Дън — каза Нкози.
	Той и Бонд завиха и спряха зад дома на Дламини. Влязоха през задната врата и семейството изпадна в паника, но Нкози им обясни на майчиния им език, че са дошли да ги спасят и трябва незабавно да излязат. Стефан не беше там, но скоро щеше да се върне.
	Няколко минути по-късно той дойде заедно с малкия си син и тъй като знаеше, че нападението ще бъде извършено всеки момент, Бонд нямаше друг избор, освен да извади пистолета си и да ги принуди да излязат през задната врата. Нкози току-що им бе обяснил за опасността и каква е целта на Бонд, когато избухнаха гранатите, последвани от бензиновата бомба.
	И сега пътуваха по H1, отправяйки се на север. Дламини хвана ръката на Бонд и я разтърси, а после се наведе напред към пътника на предната седалка и го прегърна. Очите му се напълниха със сълзи. Жена му се беше сгушила отзад с децата и гледаше подозрително Бонд, след като той им каза кой стои в дъното на нападението.
	— Господин Хидт? — изумено попита Дламини. — Но как е възможно? Той е най-добрият шеф. С всички ни се държи много добре. Не разбирам.
	Бонд му обясни, че изглежда е научил нещо за незаконна дейност, в която са замесени Хидт и Дън.
	Очите на Дламини блеснаха.
	— Знам за какво говорите.
	Той закима и каза на Бонд, че се занимава с поддръжката в завода на „Зелена инициатива“, който се намира на север от града. Сутринта открил, че вратата на отдел „Научни изследвания и разработки“ е оставена отворена за постъпващи доставки. Двамата служители вътре били в отсрещния край на стаята. Дламини забелязал препълнена с отпадъци кофа вътре. За боклука отговарял друг човек, но той решил да я изхвърли.
	— Само се опитах да свърша работа, това е всичко — поклати той глава. — Влязох и започнах да изсипвам кофата, когато единият работник ме видя и ми се разкрещя. Какво съм видял? Какво гледам? „Нищо“ — отговорих аз и той ми заповяда да изляза.
	— Наистина ли видя нещо, което може да ги е ядосало?
	— Не мисля. На компютъра до кофата имаше имейл. Видях, че пише „Сърбия“ на английски, но не обърнах повече внимание.
	— Нещо друго?
	— Не, сър.
	_Сърбия…_
	И така, някои от тайните на „Геена“ бяха скрити зад вратата на отдел „Научни изследвания и разработки“.
	— Трябва да измъкнем семейството — каза Бонд на Нкози. — Ако им дам пари, има ли хотел, където да отседнат до края на седмицата?
	— Мога да им намеря стаи.
	Бонд им даде хиляда и петстотин ранда. Дламини примигна, като видя толкова много пари. Нкози му обясни, че известно време трябва да се крият.
	— И нека се обади на роднините и близките си приятели и да им каже, че той и семейството му са добре, но трябва да се правят на умрели няколко дни. Можеш ли да подхвърлиш репортаж за смъртта им в медиите? — попита Бонд.
	— Мисля, че да. — Административният офицер се колебаеше. — Но се питам дали… — заглъхна гласът му.
	— Ще го пазим в тайна. Не е необходимо капитан Джордан да знае.
	Пред тях се появи прекрасната панорама на Кейптаун. Бонд погледна часовника си. Беше време за втората му задача за вечерта, която изискваше да покаже съвсем различни умения на занаята от тези как се избягват гранати и запалителни бомби. Подозираше обаче, че тази работа няма да бъде по-малко предизвикателна.


>>	Четирийсет и втора глава

	Бонд не остана смаян от клуб „Лодж“.
	Може би навремето, когато е бил място за среща на ловци с бричове и якета, украсени с патрондаши и пушки за едър дивеч, клубът сигурно е бил елегантен, но сега атмосферата беше на банкетна зала, където обикновено се провеждат сватбени тържества. Бонд дори не беше сигурен дали бизонската глава, която се бе втренчила в него близо до входа, е естествена или произведена в Китай.
	Той каза името Джийн Терон на една от привлекателните жени на входа. Тя беше русокоса, с пищни форми и носеше тясна пурпурночервена рокля с дълбоко изрязано деколте. Другата беше от зулуско или кхоса потекло, но също с хубаво тяло и издокарана. Бонд си помисли, че организаторите на благотворителния прием знаят как тактически да привлекат различни раси в преобладаващо мъжкия кръг от дарители.
	— Гост съм на господин Хидт — добави Бонд.
	— А, да — отвърна жената със златистите коси и го заведе в слабо осветено помещение, където се разхождаха над петдесетина души. Там предлагаха вино, шампанско и безалкохолни напитки. Бонд избра шампанско.
	Вслушал се беше в съвета за облеклото на Хидт и носеше светлосиви панталони, черно спортно сако и светлосиня риза, без вратовръзка.
	С чашата шампанско в ръка, той огледа луксозната зала. Събитието беше на Международната организация срещу глада, базирана в Кейптаун. На триножници бяха поставени снимки на доброволци, които раздават големи торби с помощи на щастливи получатели, предимно жени, и разтоварват чували с ориз и жито от самолети „Херкулес“. Нямаше фотографии на гладуващи мършави деца — подбран с вкус компромис. Организаторите искаха дарителите да се почувстват малко, не прекалено неудобно. Бонд предположи, че в света на алтруизма трябва да се маневрира внимателно — като политиката на Уайтхол.
	Мелодичните звуци на „Лейдисмит Блек Мамбазо“ и вдъхновяващите песни на кейптаунската певица Верити, разнасящи се от тонколоните на тавана, осигуряваха приятен музикален фон на вечерта.
	Събитието беше мълчалив търг. Масите бяха отрупани с всевъзможни неща, дарени от поддръжници на организаторите — футболна топка с автографите на играчите от „Бафана Бафана“, южноафриканския национален футболен отбор, билети за пътешествие с наблюдение на китове, два почивни дни в Стеленбош, зулуска скулптура, чифт диамантени обеци и много други. Гостите обикаляха и записваха офертите си за всеки предмет на лист хартия. Онзи, който предложеше най-високата сума за нещо, щеше да си го вземе, щом приключеше търгът. Северан Хидт беше дарил вечеря за четирима на стойност осем хиляди ранда — или седемстотин английски лири — в първокласен ресторант.
	Виното се лееше щедро и сервитьори сновяха със сребърни подноси с изискани хапки.
	Северан Хидт се появи десетина минути след пристигането на Бонд под ръка с придружителката си. Ниъл Дън го нямаше. Бонд се запита дали Ирландеца се интересува какво е станало с убийството на Стефан Дламини. Той кимна на Хидт, който беше в добре ушит морскосин костюм, вероятно американски, ако се съдеше по извивката на раменете. Жената, чието име беше Джесика Барнс, спомни си Бонд, беше облечена в семпла черна рокля и отрупана с бижута, всичките от диаманти и платина. Нямаше грим, нито дори малко червило. Първоначалното му убеждение се потвърди — Джесика Барнс беше изнурена, въпреки привлекателната си фигура и лице. Аскетичността я състаряваше значително и й придаваше призрачен вид. Бонд изпита любопитство. Всяка друга жена на годините на Джесика би прекарала часове да се издокара, за да блесне на събитието.
	— А, Терон — прогърмя гласът на Хидт, който закрачи напред, отскубвайки се от Джесика, която го последва. Докато Бонд се ръкуваше с него, жената го гледаше с безразлична усмивка. Той се обърна към нея. Изкуството на занаята изискваше постоянни, често изтощителни усилия. Човек трябва да поддържа изражение на леко любопитство, когато се запознава с някого, известен му само от наблюдение. Случвало се беше човешки живот да бъде отнет заради елементарна неволна грешка: „Приятно ми е, че ви виждам отново“, когато всъщност двамата не се бяха срещали очи в очи.
	Бонд запази неутрално изражение, когато Хидт му я представи.
	— Това е Джесика. — Хидт се обърна към нея. — Джийн Терон. Работим заедно.
	Жената кимна, но задържа погледа си върху очите му и неуверено стисна ръката му. Бонд стигна до извода, че това е знак на несигурност. Друг признак беше чантата й, която тя носеше на рамото си и притискаше между мишницата и гръдния си кош.
	Последва разговор за незначителни неща. Бонд издекламира откъси от уроците на Джордан за страната. Внимаваше да бъде точен, в случай че Джесика докладва за разговора им на Хидт. С тих глас той изрази мнението си, че южноафриканското правителство трябва да се занимава с по-важни неща от това да прекръсти Претория на Тсване. Добави, че се радва, че положението с профсъюзите е успокояващо. Да, животът на Източния бряг му харесвал. Плажовете до дома му в Дърбан били много хубави, особено сега, след като опънали мрежи против акули, макар че не бил срещал проблеми с големите бели чудовища, които от време на време ухапвали някой човек. Разговаряха за дивите животни. Джесика наскоро беше ходила в прочутия резерват за дивеч „Крюгер“ и бе видяла как два млади слона късат дървета и храсти. Това й напомнило за бандите в Съмървил, Масачузетс, на север от Бостън, където младежи вандалствали в обществени паркове. А, да, акцентът й му се сторил американски.
	— Били ли сте там, господин Терон?
	— Моля, наричайте ме Джийн — каза Бонд, докато си припомняше наум биографията, измислена от Бхека Джордан и отдел „Ай“. — Не, но се надявам да отида някой ден.
	Погледна Хидт. Езикът на тялото му се беше променил и сега той излъчваше признаци на нетърпение. Погледът към Джесика загатна, че Хидт иска тя да ги остави. Бонд си помисли за обидите, които Бхека Джордан беше понесла от страна на колегите си. Отношението на Хидт към Джесика беше почти същото. След минута тя се извини, че трябва да „напудри носа си“ израз, който Бонд не беше чувал от години. Стори му се иронично, че Джесика го употребява, при положение че не се гримира.
	— Мислих за предложението ви и бих искал да се придвижим по-нататък — каза Хидт, щом останаха насаме.
	— Добре — отвърна Бонд. Привлекателна млада африканка отново напълни чашите им с шампанско. — Dankie* — добави той и си напомни да не преиграва.
	[* Благодаря (африкаанс). — Б.пр.]
	Двамата с Хидт се оттеглиха в ъгъла на залата. По пътя по-възрастният мъж помаха за поздрав и се ръкува с разни хора. Когато се усамотиха под препарирана глава на газела или антилопа, Хидт засипа Бонд с въпроси за броя на гробовете, размерите им, в кои страни се намират и колко близо са властите до откриването на някои от полетата на смъртта. Докато отговаряше импровизирано, Бонд остана смаян от задълбочеността му. Хидт, изглежда, цял следобед беше мислил за проекта. Бонд внимателно си припомняше какво му беше казал и си отбеляза наум после да си го запише, за да бъде последователен за в бъдеще.
	— А сега има неща, които аз бих искал да знам — заяви той след петнайсетина минути. — Първо, бих желал да видя завода ви тук.
	— Мисля, че трябва.
	Хидт не предложи час и Бонд попита:
	— Какво ще кажете за утре?
	— Това може да е трудно, като имам предвид моя голям проект в петък.
	Бонд кимна.
	— Някои от клиентите ми бързат. Вие сте първият ми избор, но ако ще има забавяне, ще се наложи да…
	— Не, не. Моля ви. Утре ще бъде чудесно.
	Бонд се помъчи да изтръгне повече информация, но в същия миг светлините намаляха и на подиума близо до мястото, където стояха Хидт и Бонд, се качи жена.
	— Добър вечер — извика тя на английски с южноафрикански акцент. — Добре дошли на всички. Благодаря ви, че дойдохте на нашето събитие.
	Тя беше изпълнителният директор на благотворителната организация и Бонд се подсмихна, като чу името й — Фелисити Уилинг*.
	[* Фелисити (_felicity_, англ. — щастие, блаженство); Уилинг (_willing_, англ. — склонен) = проявяващ желание; желаеща щастие. — Б.ред.]
	Според него тя не беше красива като Фили Мейдънстоун. Лицето й обаче беше интересно и поразително, гримирано, то излъчваше нещо хищническо. Очите й бяха тъмнозелени, същински летни листа, озарени от слънцето, а тъмнорусата й коса, прибрана в строг кок на тила, подчертаваше решителните извивки на носа и брадичката й. Беше облечена в тясна морскосиня рокля за коктейли, изрязана дълбоко отпред и още по-дълбоко отзад. Сребристите й обувки имаха тънки каишки и застрашително високи токчета. На шията й блестяха розови перли, на показалеца на дясната й ръка имаше пръстен, също с перла. Късо изрязаните й нокти не бяха лакирани.
	Тя огледа публиката с пронизващ, почти предизвикателен поглед и продължи:
	— Трябва да ви предупредя. — Напрежението се засили. — В университета бях известна като Фелисити Уилфул*, подходящо име, както ще разберете по-късно, когато правя обиколките. Заради личната ви безопасност ви съветвам да държите готови чековите си книжки. — Усмивка замени сериозното изражение. Щом смехът стихна, Фелисити заговори за проблемите с глада. — Африка трябва да внася двайсет и пет процента от храната си… Населението се увеличава, но реколтата днес не е по-богата, отколкото беше през 1980 година… В страни като Централноафриканската република близо една трета от домакинствата са несигурни дали ще могат да си осигурят храна… В Африка недостигът на йод е главната причина за мозъчни увреждания, а недостигът на витамин A за слепотата… Близо триста милиона семейства на континента нямат достатъчно храна. Това се равнява на цялото население на Съединените щати…
	[* Упорита, своенравна — (англ.). — Б.пр.]
	Фелисити Уилинг обясни, че Африка, разбира се, не е сама в нуждата си от помощи във вид на храна и че благотворителното дружество атакува тази епидемия по всички фронтове. Благодарение на щедростта на дарителите, мнозина от които са тук, организацията разширила дейността си от южноафриканска в международна благотворителност и отворила офиси в Джакарта, Порт-о-Пренс и Мумбай, като планирала и други.
	Тя добави, че най-голямата доставка на царевица, сорго, мляко на прах и други богати на хранителни вещества продукти, изпращана някога за Африка, скоро ще пристигне в Кейптаун и ще бъде разпределена в целия континент.
	Фелисити прие аплодисментите, но после усмивката й изчезна. Тя отново се втренчи в тълпата с проницателни очи и заговори с тих, дори заплашителен глас за необходимостта по-бедните страни да станат независими от западните „агрополиси“. Присмя се на преобладаващия подход на Америка и Европа да сложат край на глада: чужди мегафирми насилствено навлизали в страните от Третия свят и изцеждали местните фермери — хората, които знаят как да получават най-големите добиви от земята. Тези предприемачи използвали Африка и други страни като лаборатории, за да изпробват неизпитани методи и продукти като изкуствени торове и генетично модифицирани семена.
	— Преобладаващото мнозинство международни агрофирми се интересуват само от печалбата, не и да облекчат страданията на хората. А това е неприемливо.
	Накрая Фелисити Уилинг изброи поименно дарителите. Хидт беше сред тях. Той реагира на аплодисментите, като помаха с ръка. Усмихна се, но думите, които прошепна на Бонд, говореха друго:
	— Ако искате ласкателства, раздавайте пари. Колкото по-отчаяни са хората, толкова повече те обичат.
	Очевидно не му се искаше да бъде там.
	Фелисити слезе от подиума и започна да обикаля стаята, а гостите продължиха мълчаливото наддаване.
	— Не знам дали имате планове, но ви предлагам да отидем да вечеряме някъде. Аз черпя.
	— Съжалявам, Терон, но трябва да се срещна с един партньор. Той току-що пристигна в града за проекта, който споменах.
	„Геена“. Бонд определено искаше да разбере кой е партньорът.
	— С удоволствие каня всички, включително партньора ви.
	— Опасявам се, че тази вечер не е удобно — разсеяно каза Хидт, извади айфона си и прегледа съобщенията или пропуснатите обаждания. След това вдигна глава и забеляза, че Джесика смутено стои сама пред маса с предмети, предложени на търга. Тя го погледна и той нетърпеливо й направи знак да отиде при него.
	Бонд се опита да измисли някакъв друг начин да го накара да приеме поканата му, но реши да отстъпи, преди Хидт да заподозре нещо. Прелъстяването в занаята е като прелъстяването в любовта — най-успешно е, ако съумееш да накараш обекта на желанието ти сам да дойде при теб. Нищо не съсипва усилията по-бързо от отчаяното преследване.
	— Тогава утре — също така разсеяно отвърна Бонд и се вторачи в телефона си.
	— Да, добре — рече Хидт. — Фелисити!
	Изпълнителният директор на благотворителната организация се усмихна и се отдели от дебел, плешив мъж в пепелявосиво вечерно сако. Той беше задържал ръката й по-дълго, отколкото повеляваше доброто възпитание. Тя се присъедини към Хидт, Джесика и Бонд.
	— Северан. Джесика.
	Те допряха бузи.
	— Това е мой делови партньор, Джийн Терон, от Дърбан. Дошъл е тук за няколко дни.
	Фелисити стисна ръката на Бонд. Той й зададе очевидните въпроси за организацията й и доставката с храна, която щеше да пристигне скоро. Тайно се надяваше, че Хидт ще промени решението си за вечерята.
	Ала Хидт погледна още веднъж айфона си и заяви:
	— Боя се, че трябва да тръгваме.
	— Северан — каза Фелисити. — Мисля, че изказването ми не изрази напълно благодарността ни. Ти ни запозна с неколцина много важни дарители. Не мога да ти се отблагодаря достатъчно.
	Бонд запомни думите й. Тя знаеше имената на някои от деловите партньори на Хидт. Той се запита как най-добре да използва връзката.
	— За мен е удоволствие да помогна — отговори Хидт. — Провървя ми в живота и искам да споделя късмета си. — Той се обърна към Бонд. — Ще се видим утре, Терон, около обяд, ако е удобно. Сложете си стари дрехи и обувки. — Докосна къдравата си брада с показалеца си и нокътят му отрази лъч жълтеникава светлина. — Предстои ви в разходка в ада.
	Хидт и Джесика излязоха и Бонд се обърна към Фелисити Уилинг:
	— Статистическите данни са обезпокоителни. Може би ще проявя интерес да помогна.
	Той долови парфюма й с ухание на мускус.
	— Може би ще проявите интерес?
	Бонд кимна.
	Тя се усмихна, но усмивката й не стигна до очите.
	— Е, господин Терон, на всеки един дарител, който напише чек, двама заявяват, че се „интересуват“, но не виждам от тях нито един ранд. Предпочитам направо да ми кажат, че няма да дадат нищо. Така мога спокойно да продължа работата си. Простете ми, ако съм груба, но водя истинска война.
	— И не взимате пленници.
	— Не — отвърна Фелисити. Този път усмивката й беше искрена.
	Фелисити Уилфул…
	— Тогава със сигурност ще помогна — заяви Бонд и се запита какво ще си помислят от отдел „А“, когато видят дарение в отчета за разходите му. — Но не съм убеден дали ще мога да достигна нивото на щедрост на Северан.
	— Всеки дарен ранд ни приближава до решението на проблема.
	Бонд си даде вид, че се замисля, и после рече:
	— Току-що ми хрумна нещо. Северан и Джесика не могат да дойдат на вечеря с мен. Желаете ли да ме придружите след търга?
	Тя се замисли.
	— Не виждам защо не. Виждате ми се в добра форма.
	Фелисити се обърна като лъвица, готова да връхлети върху стадо газели.


>>	Четирийсет и трета глава

	Към края на събитието, на което бяха събрани трийсет хиляди английски лири, включително скромно дарение от кредитната карта на Джийн Терон, Бонд и Фелисити Уилинг тръгнаха към паркинга зад клуб „Лодж“.
	Приближиха се до голям пикап, до който бяха наредени десетки кашони, Фелисити надигна роклята си, наведе се като пристанищен хамалин и прехвърли тежък кашон през отворената странична врата на колата.
	Намекът за физическата годност на Бонд изведнъж се изясни.
	— Позволете на мен — каза той.
	— Двамата ще ги натоварим.
	Те започнаха да пренасят кашоните, които миришеха на храна.
	— Остатъци — отбеляза Бонд.
	— Не смятате ли, че беше доста иронично да сервираме рибни деликатеси на кампания за събиране на средства за гладуващите? — попита Фелисити.
	— Да.
	— Ако бях предложила бисквити и консервирано сирене, гостите щяха да изядат всичко. Но с по-луксозните храни — изнудих няколко тризвездни ресторанта да ни я дадат — те не посмяха да похапнат повече от един-два залъка. Исках да се уверя, че ще има достатъчно остатъци.
	— Къде ще закараме излишъците?
	— Банката за храни не е далеч. Това е един от посредниците, с които работи организацията ми.
	Те натовариха кашоните и се качиха в пикапа. Фелисити седна зад волана и събу обувките си, за да шофира боса. Сетне потеглиха в нощта. Пикапът подскачаше самоуверено по неравния асфалт.
	След петнайсетина минути пристигнаха пред Мултирелигиозния център за храни в Кейптаун, Фелисити отново нахлузи обувките си, отвори страничната врата и заедно разтовариха омарите, раците, скаридите и ямайските пилета, които персоналът занесе в приюта.
	Щом изпразниха пикапа, тя направи знак на едър мъж със сиво-кафяви панталони и тениска, който, изглежда, беше неуязвим за майския хлад. Той се поколеба, а после отиде при тях и с любопитство огледа Бонд.
	— Да, госпожице Уилинг? Благодаря ви, госпожице Уилинг. Тази вечер ще има купища хубава храна за всички. Надникнахте ли в приюта? Претъпкан е.
	Тя не обърна внимание на въпросите му, които на Бонд прозвучаха като бъбрене за отвличане на вниманието.
	— Джосо, миналата седмица изчезна доставка от петдесет килограма. Кой я взе?
	— Не съм чувал нищо…
	— Не те попитах дали си чул нещо, а кой я е взел.
	Лицето му представляваше непроницаема маска, но после се отпусна.
	— Защо питате мен, госпожице Уилинг? Не съм направил нищо.
	— Джосо, знаеш ли колко души щяха да нахранят петдесет килограма ориз?
	— Аз…
	— Кажи ми. Колко души?
	Мъжът се извисяваше над нея, но Фелисити не помръдна. Бонд се запита дали когато изказа преценката си за добрата му форма, тя имаше предвид, че иска някой да я подкрепи. Очите й обаче показаха, че за нея той не присъства в момента. Проблемът беше между нея и нарушителя, откраднал храна от онези, които се беше зарекла да закриля, и Фелисити беше напълно способна да го срази сама.
	— Колко души? — повтори тя.
	Джосо нещастно премина на зулуски или кхоса.
	— Не — поправи го Фелисити. — Петдесет килограма ориз ще нахранят много повече хора.
	— Стана случайно — запротестира той. — Забравих да затворя вратата. Беше късно. Работех и…
	— Не е било случайно. Видели са те да отключваш вратата, преди да си тръгнеш. У кого е оризът?
	— Не, не, трябва да ми повярвате.
	— У кого е? — студено настоя тя.
	Джосо претърпя поражение.
	— Един човек от Кейп Флатс. От банда. Моля ви се, госпожице Уилинг, ако кажете на полицията, той ще разбере, че съм бил аз, и ще отмъсти на мен и на семейството ми.
	Фелисити стисна челюсти и Бонд не можа да се отърси от предишното си впечатление, че тя прилича на лъвица, която се готви да нанесе удар. В гласа й не прозвуча състрадание, когато каза:
	— Няма да отида в полицията. Този път няма да го направя, но ще кажа на директора какво си сторил и той ще реши дали да те задържим при нас или не.
	— Това е единствената ми работа. Имам семейство. Единствената ми работа.
	— Но ти с лека ръка я застраши. А сега ида и си признай пред преподобния Ван Хрот. И ако той ти позволи да останеш и стане още една кражба, _ще съобщя_ на полицията.
	— Няма да се повтори, госпожице Уилинг.
	Мъжът се обърна и влезе вътре.
	Фелисити улови погледа на Бонд и чертите на лицето й омекнаха.
	— Във войната, която водя, понякога не си сигурен кой е врагът. Може да се откаже и на твоя страна.
	_На мен ли го казваш_ — помисли си Бонд.
	Двамата се върнаха в пикапа. Фелисити се наведе отново да събуе обувките си, но Бонд побърза да я спре.
	— Аз ще карам. Спестете си разкопчаването на каишките.
	Тя се засмя и попита:
	— Вечеря?
	Бонд се почувства едва ли не виновен след всичко, което чу за глада.
	— Ако все още искате.
	— Да, искам.
	— Онзи човек наистина ли щеше да бъде убит, ако бяхте отишли в полицията?
	— Не. Полицаите щяха да изсмеят на идеята да разследват петдесет килограма откраднат ориз. Но равнините Кейп Флатс наистина са опасни и ако някой там реши, че Джосо го е предал, много вероятно е да го убие. Да се надяваме, че той си е взел поука. — Гласът й стана хладен, когато добави: — Снизходителността може да ти спечели съюзници, но може и да ти навреди.
	Фелисити насочи Бонд обратно към Грийн Пойнт. Тъй като ресторантът, който тя предложи, беше близо до хотел „Тейбъл Маунтин“, те оставиха пикапа там и тръгнаха пеша. Бонд забеляза, че Фелисити няколко пъти се озърна. Лицето й беше нащрек, а раменете й напрегнати. Улицата беше безлюдна. От какво се чувстваше заплашена?
	Тя се отпусна, щом влязоха във фоайето на ресторанта, което беше украсено с гоблени и мебели от тъмно дърво и месинг. Големите прозорци гледаха към водата, по която трепкаха светлини. Залата беше осветена предимно от стотици кремави свещи. Сервитьорът ги заведе до масата им и Бонд забеляза, че тясната рокля на Фелисити блести на светлината и сякаш променя цвета си, докато тя върви, от морскосиньо до лазурно и небесносиньо. Кожата й сияеше.
	Сервитьорът я поздрави по име и се усмихна на Бонд. Фелисити си поръча „Космополитън“, а Бонд, също в настроение за коктейли, поиска питието, което беше пил с Фили Мейдънстоун.
	— Уиски „Краун Роял“, двойно, с лед, на половината на това ликьор „Трипъл Сек“, три капки „Ангостура битер“ и щипка настъргана портокалова кора. Не пускайте резенче.
	— Не го бях чувала — отбеляза Фелисити, след като сервитьорът се отдалечи.
	— Мое изобретение.
	— Как сте го кръстили?
	Бонд се подсмихна, защото си спомни, че сервитьорът в „Антоан“ в Лондон беше задал същия въпрос.
	— Още няма име. — Той почувства прилив на вдъхновение от разговора си с М. преди няколко дни. — Но сега го измислих. Ще го кръстя „Картбланш“ във ваша чест.
	— Защо? — попита тя и ниското й чело се намръщи.
	— Защото ако дарителите ви изпият достатъчно от този коктейл, ще ви дадат пълна свобода да разполагате с парите им.
	Фелисити се засмя и стисна ръката му, а после взе менюто.
	Сега, когато седеше до нея, Бонд видя колко професионално се е гримирала, подчертавайки котешките си очи и изпъкналите скули и челюст. Хрумна му нещо. Фили Мейдънстоун може би беше по-привлекателна с класическите си черти, но красотата й беше преходна. Хубостта на Фелисити бе далеч по-агресивна и завладяваща.
	Той се упрекна, че размишлява върху сравнението, взе менюто и започна да го чете. Прегледа дългия списък и научи, че ресторантът, „Целзий“, е известен със специалната си скара, която достига деветстотин и петдесет градуса.
	— Вие поръчайте и за мен — каза Фелисити. — Каквото и да е за ордьовър, но после трябва да опитам пържолите. Няма нищо по-хубаво от месото на скара в „Целзий“. Боже мой, Джийн, нали не сте вегетарианец?
	— Не.
	Сервитьорът дойде и Бонд поръча пресни сардини на скара, последвани, от голяма пържола за двама. Помоли да я изпекат с кокала, който в Америка беше познат като „каубойски котлет“.
	Сервитьорът спомена, че пържолите обикновено се поднасят с екзотични сосове — аржентински, уругвайски зелен, с индонезийско кафе, мадагаскарски, с черен или зелен пипер и сметана, испански „Мадейра“ или перуански, но Бонд отказа всичките. Той беше на мнение, че пържолите имат достатъчно приятен собствен аромат и трябва да се ядат само със сол и черен пипер.
	Фелисити кимна в знак на съгласие.
	След това Бонд избра бутилка южноафриканско червено вино, „Рустенберг Питър Барлоу Каберне“, реколта 2005 година.
	Виното им бе поднесено и беше хубаво, както той очакваше. Двамата допряха чаши и отпиха.
	Сервитьорът донесе ордьоврите и те започнаха да се хранят. Бонд беше гладен като вълк, тъй като не бе обядвал заради Грегъри Лам.
	— С какво си изкарвате прехраната, Джийн? Северан не спомена.
	— Охранителна дейност.
	— Аха.
	Изражението й отново стана хладно, Фелисити очевидно беше твърда, делова жена и разпознаваше евфемизмите. Тя разбра, че Терон по някакъв начин е свързан с множеството конфликти в Африка. По време на речта си беше заявила, че войната е една от главните причини за епидемията от глад в Африка.
	— Имам фирми, които инсталират алармени системи и осигуряват охранители — добави Бонд.
	Сега тя изглежда повярва, че това поне отчасти е истина.
	— Родена съм в Южна Африка, но живея тук от четири-пет години. Видях страната да се променя. Престъпността е по-малък проблем, отколкото беше, но въпреки това има нужда от охранителен персонал. В нашата организация имаме неколцина. Налага се. Благотворителната работа не изключва риска. Щастлива съм, че раздавам храна, и не искам да ми я крадат — мрачно добави тя.
	Бонд започна да я разпитва за живота й, за да не й позволи да му задава други въпроси.
	Фелисити израснала в дивата пустош на Уестърн Кейп. Била единственото дете на родители англичани. Баща й бил изпълнителен директор на минна компания. Семейството трябвало да се премести в Лондон, когато тя била на тринайсет години. Призна, че била аутсайдер в училището с пансион.
	— Можех да се впиша по-добре, ако си бях държала устата затворена за газелите, чиито вътрешни органи изваждат, за да се запази по-добре месото им — особено в столовата.
	След това учила в Лондонската бизнес школа и работила в голяма инвестиционна банка в Сити, където се представила „добре“. Пренебрежението и скромността, с които го каза, загатнаха, че се е представила изключително добре.
	Накрая обаче работата се оказала неудовлетворяваща.
	— Беше твърде лесна за мен, Джийн. Нямаше предизвикателства. Нуждаех се от по-стръмна планина. Реших да преосмисля живота си. Взех си един месец отпуск и дойдох тук. Видях колко повсеместен е гладът и се зарекох да предприема нещо. Всички ми казваха да не си правя труда. Било невъзможно да променя света. Но това ми подейства като размахване на червен плащ пред бик.
	Фелисити Уилфул.
	Тя се усмихна.
	— И ето ме тук, тормозя дарители да ни дават пари и се боря с американските и европейските мегаферми.
	— Агрополиси. Умен термин.
	— Аз го измислих — похвали се Фелисити и после избухна: — Те унищожават континента. Няма да допусна това да им се размине.
	Сериозното обсъждане беше прекъснато, защото сервитьорът се появи с желязно саче с цвърчащата пържола. Беше овъглена отвън и сочна отвътре. Двамата започнаха да се хранят мълчаливо. По едно време Бонд отряза препечено парче месо, но изпи глътка вино, преди да го сложи в устата си. Когато посегна към чинията си, парчето беше изчезнало, а Фелисити дъвчеше предизвикателно и закачливо.
	— Извинявайте, но имам навика да взимам нещата, които ми харесват.
	Бонд се засмя.
	— Много хитро, да крадете под носа на експерт по охраната.
	Той махна на сомелиера, който донесе втора бутилка каберне. Насочи разговора към Северан Хидт, но остана разочарован, когато разбра, че тя не знае много за човека, който можеше да помогне на мисията му. Фелисити спомена имената на няколко негови партньори, които дарили пари на организацията й, и той ги запомни. Не познавала Ниъл Дън, но знаела, че Хидт има гениален помощник, който прави чудеса с техниката. Тя повдигна вежда и отбеляза:
	— Току-що осъзнах, че той използва вас.
	— Моля?
	— За охраната на завода на „Зелена инициатива“ на север от града. Не съм ходила там, но единият от асистентите ми взе дарение от него. Пълно било с детектори за метал и скенери. Не може да влезеш дори с кламер, да не говорим за мобилен телефон. Проверяват всичко на вратата. Също като в старите американски уестърни оставяш револверите си навън, преди да влезеш в бара.
	— Хидт е сключил с друг договор за охраната си. Аз върша по-дребни неща.
	Информацията разтревожи Бонд. Той беше решил да влезе в сградата на „Зелена инициатива“ с много повече от кламер и мобилен телефон, въпреки презрението на Бхека Джордан към незаконното наблюдение. Сега трябваше да обмисли последиците.
	Те изядоха пържолата и изпиха виното.
	Бяха останали последни в ресторанта. Бонд поиска сметката и я плати.
	— Второто ми дарение — подхвърли той.
	Двамата минаха покрай гардероба, откъдето Бонд взе черното кашмирено палто на Фелисити и го наметна на раменете й. Тръгнаха по тротоара. Тънките й токчета потракваха по бетона. Тя отново огледа улицата. След това се отпусна, хвана ръката му и силно я стисна. Той усети парфюма й и случайния допир на гърдите й до рамото си.
	Приближиха се до хотела и той извади ключа на пикапа от джоба си. Фелисити забави крачка. Нощното небе над тях беше ясно и осеяно със звезди.
	— Хубава вечер — отбеляза тя. — Благодаря, че ми помогнахте да закарам остатъците. В по-добра форма сте, отколкото предполагах.
	— Още една чаша вино? — изтърси Бонд.
	Зелените й очи се втренчиха в неговите.
	— А вие искате ли?
	— Да — твърдо каза той.
	След десетина минути бяха в стаята му в хотел „Тейбъл Маунтин“ и седяха на дивана, който бяха обърнали и преместили до прозореца. В ръцете си държаха чаши със „Стеленбош Пинотаж“.
	Гледаха примигващите светлини в залива, бледожълти и бели като незлобиви насекоми, потрепващи в очакване.
	Фелисити се обърна към Бонд, вероятно за да каже нещо, а може би не, и той се наведе към нея и нежно долепи устни до нейните. След това леко се дръпна назад, преценявайки реакцията й, и после отново я целуна, този път по-силно, потъвайки в допира, вкуса и топлината й. Почувства дъха й върху лицето си и ръцете й на раменете си. Тя започна да го целува по врата и закачливо захапа основата, където той се сливаше с твърдото му рамо. Езикът й се плъзна по белега, който се извиваше надолу по ръката му.
	Бонд вплете пръсти в косите й и я придърпа още по-близо до себе си. Пикантното мускусно ухание на парфюма й го замая.
	В спускането със ски имаше аналог на този момент — когато спреш на върха на красива, но стръмна писта. Имаш избора да продължиш или да се откажеш. Винаги можеш да свалиш ските и да слезеш пеша по планината. Но за Бонд този вариант никога не бе съществувал. Озовеше ли се на върха, беше невъзможно да не се отдаде на изкушението на гравитацията и скоростта. Единственият реален избор беше как да контролира ускорението на спускането.
	Същото беше и в сегашната ситуация.
	Бонд изхлузи роклята й. Ефирната синя дреха бавно се разстла на пода. Фелисити се отпусна назад и го притегли към себе си, а сетне подръпна устната му със зъби. Той хвана главата й и доближи лицето й до себе си. Ръцете й се вкопчиха в кръста му. Потрепери и рязко си пое дъх и Бонд разбра, че й харесва да го докосва там. Освен това разбра, че тя иска ръцете му да я държат здраво за хълбоците. Такъв е начинът, по който общуват любовниците, и той щеше да запомни това място и фините кости на гърба й.
	Бонд беше в екстаз от всяко кътче на тялото й жадните устни, силните безупречни бедра, гърдите, обвити в тясна черна коприна, изящната шия и гърло, от което се изтръгна тихо стенание, гъстите й коси и по-меките кичури другаде.
	Те се целуваха дълго и после тя се отдели от него и се втренчи в лицето му. Зелените й очи блестяха. Взаимно поражение, взаимна победа.
	Бонд я повдигна с лекота. Устните им се сляха още веднъж и той я занесе в леглото.


>	Четвъртък
>	Секция „Изчезване“

>>	Четирийсет и четвърта глава

	Джеймс Бонд се стресна и се събуди от кошмар, който не можеше да си спомни. Странно, но първата му мисъл беше за Фили Мейдънстоун. Имаше абсурдното чувство, че й е изневерил, въпреки че най-интимният му контакт с нея беше леко докосване на лицата, което продължи половин секунда.
	Той се претърколи. Другата страна на леглото беше празна. Бонд погледна часовника на мобилния си телефон. Беше седем и половина. Чаршафите и възглавниците ухаеха на парфюма на Фелисити.
	Предишната вечер започна като опит да научи повече за врага и целта му, но се беше превърнала в нещо повече. Бонд бе изпитал силна съпричастност към Фелисити Уилинг, амбициозна жена, която беше завладяла Лондонското Сити и сега насочваше способностите си към по-благородна битка. Хрумна му, че и двамата по свой начин са като странстващи рицари.
	И искаше да я види отново.
	Но едно по едно. Бонд стана от леглото и облече хавлиен халат. Поколеба се за миг, но си каза: _Трябва да го направя._
	Той отиде при лаптопа си в хола на хотелския апартамент. Компютърът беше модифициран и съдържаше активираща се от движение камера за слаба светлина. Бонд я включи и изгледа видеозаписа. Камерата беше насочена към вратата и стола, където беше захвърлил дрехите си с портфейла, паспорта и мобилния телефон. В пет и половина сутринта, според електронната лента за времето, Фелисити, облечена, беше минала покрай дрехите му, без да прояви интерес към джобовете или компютъра му. Беше се спряла и погледнала към леглото. С усмивка? Бонд се надяваше да е така, но не беше сигурен. Тя беше сложила нещо на масичката до вратата и бе излязла.
	Той се изправи и се приближи до вратата. До лампата лежеше визитната й картичка, Фелисити беше написала номер на мобилен телефон под служебния на благотворителната й организация. Бонд пъхна визитката в портфейла си.
	Той изми зъбите си, изкъпа се, избръсна се и нахлузи сини джинси и широка черна риза „Айзод“, избрана, за да скрие валтера. Засмя се, сложи си пищната безвкусна гривна и часовника и плъзна на пръста си пръстена с инициалите Ю. Дж. Т.
	Провери съобщенията и имейлите си и откри един от Пърси Озбърн-Смит. Човекът бе останал верен на промененото си държане и му беше изпратил кратка и ясна информация за разследването в Британия, макар че беше постигнал малък напредък. Озбърн-Смит заключаваше:
C>
	Нашите приятели в Уайтхол определено са се вманиачили по Афганистан, но това е още по-добре за нас, Джеймс. С нетърпение очаквам да споделя Георгиевски кръст с теб, когато видим Хидт с белезници.
C$
	Докато закусваше в стаята си, Бонд се замисли за предстоящото пътуване до завода на „Зелена инициатива“ на Хидт и за миналата вечер — за всичко, което беше видял и чул, особено за свръхзатегнатата охрана. Щом приключи, той се обади в отдел „Кю“ и се свърза със Сану Хирани. Чу детски гласове и предположи, че са го прехвърлили на мобилния телефон на шефа на отдела в дома му. Хирани имаше шест деца. Всичките играеха крикет, а най-голямата му дъщеря беше забележителен батсман.
	Бонд му каза от какви средства за комуникация се нуждае. Хирани имаше няколко идеи, но не беше сигурен дали ще може да измисли решение толкова бързо.
	— С колко време разполагаш, Джеймс?
	— Два часа.
	По линията се чу замислена въздишка от единайсет хиляди и триста километра разстояние.
	— Ще ми трябва посредник в Кейптаун. Някой със знания в тази област и най-високо ниво на достъп до секретна информация. А, да, и солидно неофициално прикритие. Познаваш ли някого, който се вмества в профила?
	— Боя се, че познавам.

	* * *

	В десет и половина сутринта Бонд, облечен в дълго сиво яке, отиде в полицейското управление, където го придружиха до отдел „Разследване и борба с престъпността“.
	— Добро утро, капитане — усмихна се Куолийн Нкози.
	— Административен офицер — кимна Бонд. Погледите им се срещнаха заговорнически.
	— Видя ли новините сутринта? — попита Нкози и потупа „Кейп Таймс“. — Трагична история. Цяло семейство е било убито със запалителна бомба в гетото Примроуз Гардънс.
	Той се намръщи прекалено силно.
	— Какъв ужас — отвърна Бонд и си помисли, че въпреки амбициите си за Уест Енд Нкози не е много добър актьор.
	— Несъмнено.
	Бонд надникна в кабинета на Бхека Джордан и тя му направи знак да влезе.
	— Добро утро — поздрави той и видя две доста изтъркана бягащи пътеки в ъгъла. Не ги беше забелязал вчера. — Често ли тичаш?
	— От време на време. Важно е да съм в добра форма заради работата ми.
	В Лондон Бонд прекарваше най-малко един час на ден във физически упражнения в спортния салон на ГМР и бягане в Риджънтс Парк.
	— И аз го правя с удоволствие. Може би, ако времето позволи, ще ми покажеш някои алеи за бягане. Сигурно има хубави алеи в града.
	— Убедена съм, че в хотела има карта — отряза го Джордан. — Е, успешна ли беше срещата ти в клуб „Лодж“?
	Бонд й разказа какво се беше случило на благотворителния прием.
	— А после? — попита тя. — Госпожица Уилинг оказа ли се… полезна за теб?
	Той озадачено повдигна вежда.
	— Мислех, че не одобряваш незаконното наблюдение.
	— Наблюдението на някого на обществените тротоари и улици не може да се нарече незаконно. Нкози ти каза, че навсякъде в града има камери.
	— Тогава в отговор на въпроса ти, да, тя наистина ми помогна. Даде ми информация за засилената охрана в „Зелена инициатива“. Извадих късмет — резервирано добави Бонд. — Никой друг не разбра. В противен случай пътуването ми там днес можеше да бъде катастрофално.
	— Да, провървяло ти е — рече Джордан.
	Бонд й каза имената на тримата дарители, които Фелисити бе споменала — мъжете, с които Хидт я беше запознал.
	Джордан знаеше двама от тях като преуспяващи легитимни бизнесмени. Нкози провери в базата данни и научи, че никой от двамата няма криминално минало.
	— Ти не харесваш Фелисити Уилинг — отбеляза Бонд.
	— Да не мислиш, че ревнувам?
	Изражението й говореше: „Точно каквото би си помислил един мъж“.
	Нкози се обърна. Бонд го погледна, но той не предлагаше подкрепа в този международен спор.
	— Изобщо не ми е минавало през ума. Очите ти ми подсказаха, че не я харесваш. Защо?
	— Не я познавам. Вероятно Уилинг е добра жена, но не ми харесва какво представлява.
	— И какво представлява?
	— Чужденка, която идва тук, гали деца по главите и раздава помощи. Това е империализъм през XXI век. По-рано са експлоатирали Африка за диаманти и роби, а сега я експлоатират заради способността й да пречисти от вината богатите западняци.
	— Струва ми се, че никой не може да прогресира, ако е гладен. Има ли значение откъде идва храната?
	— Благотворителността е подривна. Трябва сам да се бориш срещу потисничеството и недоимъка. Ние можем да се справим сами. Вероятно по-бавно, но ще го направим.
	— Нямате проблем, когато Британия или Америка налага ембарго на военните диктатори, нали? Гладът е опасен колкото гранатите, изстрелвани от ракетни установки, и противопехотните мини. Защо да не ви помогнем и за глада?
	— Различно е. Очевидно.
	— Не виждам как — хладно възрази Бонд. — Пък и Фелисити може да е на ваша страна повече, отколкото предполагаш. Тя си е създала врагове сред големите корпорации в Европа, Америка и Азия. Смята, че те се бъркат в работите на Африка и че повече неща трябва да се оставят в ръцете на хората тук. — Той си спомни безпокойството й по време на кратката разходка до ресторанта снощи. — Според мен тя се изложи на голям риск, че го каза. В случай че те интересува.
	Но Джордан явно не се интересуваше. _Абсолютно дразнеща жена_ — помисли си Бонд и погледна огромния си часовник „Брайтлинг“.
	— Скоро трябва да тръгна за „Зелена инициатива“. Нуждая се от транспорт. Някой може ли да ми уреди кола под наем на името на Терон?
	Нкози кимна ентусиазирано.
	— Несъмнено. Ти обичаш да караш, капитане.
	— Да. Откъде знаеш? — учуди се Бонд.
	— По пътя от летището вчера гледаше с интерес едно „Мазерати“, мотоциклет „Мото Гуци“ и „Мустанг“ с ляв волан от Америка.
	— Много си наблюдателен, офицер.
	— Старая се. Фордът е хубав автомобил, но един ден ще имам „Ягуар“. Това е мечтата ми.
	— Здравейте, здравейте — разнесе се силен глас от коридора.
	Бонд не се изненада, че гласът принадлежи на Грегъри Лам. Агентът на МИ6 влезе и махна за поздрав на всички. Беше очевидно, че Бхека Джордан не го харесва, както призна Лам вчера, въпреки че той и Нкози, изглежда, се разбираха. Двамата поговориха за скорошен футболен мач.
	Едрият червендалест мъж погледна предпазливо Джордан и после се обърна към Бонд.
	— Дойдох за теб, приятелю мой. Получих сигнал от Воксхол Крос* да ти помогна.
	[* Централата на МИ6 в Лондон. — Б.пр.]
	Лам беше куриерът, за когото Бонд с нежелание спомена пред Хирани по-рано сутринта. Не можа да се сети за никого другиго, когото да използва след толкова кратко предизвестие, а Лам поне беше проверен.
	— Хвърлих се направо в бурните води, дори не съм закусил, приятелю мой, да знаеш. Говорих с онзи човек от вашия отдел „Кю“. Той винаги ли е толкова бодър и весел рано сутринта, по дяволите?
	— Да — отвърна Бонд.
	— Трябва да си побъбрим с него. Имам проблем с навигацията на моите чартърни кораби. Пиратите подслушват сигналите. Къде отидоха превръзките на очите и дървените крака? Хирани каза, че има устройства, които заглушават подслушваните, но не пожела да ми изпрати някое. Има ли начин ти да ходатайстваш за мен?
	— Знаеш, че нашата организация официално не съществува.
	— Всички сме в един отбор — намусено каза Лам. — След един-два дни очаквам пристигането на огромен кораб.
	Да помогне на доходната кариера за прикритие на Лам, беше последното нещо, за което Бонд мислеше в момента.
	— А задачата ти днес? — строго попита той.
	— А, да — даде му Лам черната чанта, която носеше така, сякаш съдържаше короната на английската кралица. — Може и да прозвучи нескромно, но утрото беше поразителен успех. Абсолютно бляскав. Тичах насам-натам и раздавах бакшиши. Ще ми възстановиш парите, нали?
	— Убеден съм, че ще уредим нещо.
	Бонд отвори чантата и огледа съдържанието. Втренчи се внимателно в един предмет — пластмасова тубичка с етикет „Облекчение — за конгестия, причинена от астма“.
	Хирани беше гениален.
	— Инхалатор. Проблеми с белите дробове ли имаш, капитане? — попита Нкози. — Брат ми също. Той работи в златна мина.
	— Не съвсем — отговори Бонд и пъхна в джоба си другите неща, които беше донесъл Лам.
	Телефонът иззвъня и Нкози вдигна.
	— Имам хубава кола за теб, капитане — каза той, след като затвори. — „Субару“. Четири по четири.
	_Субару_ — иронично си помисли Бонд, но Нкози сияеше, затова учтиво добави:
	— Благодаря, офицер. С нетърпение очаквам да я карам.
	— Харчи малко — въодушевено допълни Нкози.
	— Убеден съм — рече Бонд и тръгна към вратата.
	Грегъри Лам го спря.
	— Бонд, понякога не съм сигурен дали силните на деня в Лондон ме възприемат сериозно. Вчера малко преувеличих за Кейптаун, фактът е, че най-лошото, което се случва тук, е някой военен диктатор да дойде от Конго на плаж или тип от „Хамас“ да мине транзитно през летището. Искам да ти благодаря, че ме включваш, приятелю мой. Аз…
	— Лам, да предположим, че съм ти приятел. Тогава няма да се налага да го повтаряш. Какво ще кажеш?
	— Добре, прия… добре.
	Дебелото лице на Лам се разтегли в усмивка.
	_Следваща спирка — адът_ — помисли си Бонд, докато излизаше.


>>	Четирийсет и пета глава

	Джеймс Бонд хареса шегичката на Колийн Нкози.
	Да, колата, която той беше намерил за агента, беше малка и внос от Япония, син металик „Субару Импреза WRX“, модел STI, с турбо двигател с триста и пет конски сили, шест скорости и висок спойлер. Кокетното малко превозно средство щеше да се чувства много по-добре на състезателна писта, отколкото на някой паркинг на супермаркет. Бонд седна зад волана и не се сдържа. Изфуча по Баютенкант Стрийт, оставяйки две следи от гуми, и се отправи към магистралата.
	Половин час пътува на север от Кейптаун, воден от сателитна навигация, и накрая зави по H7 и продължи на изток по все по-малко оживен път, покрай бездънна каменна кариера и после грозен пейзаж с ниски хълмове, донякъде зелени, донякъде кафяви от есенните багри. Тук-там по няколко дървета нарушаваха монотонността.
	Майското небе беше облачно и въздухът бе влажен, но от пътя се вдигаше прахоляк, разнасян от камионите на „Зелена инициатива“, превозващи отпадъци в посоката, в която се беше отправил Бонд. Освен обикновените боклукчийски камиони имаше и много по-големи, изрисувани с името и емблемата на „Зелена инициатива“ отличителния зелен лист. Страничните надписи показваха, че идват от бази на фирмата из цяла Южна Африка. Бонд се изненада, като видя камион от филиал в Претория, административната столица на страната, която се намираше много далеч. Защо Хидт поемаше разходите да пренася отпадъци чак до Кейптаун, когато можеше да отвори депо за рециклиране там, където е необходимо?
	Той смени скоростите и изпревари няколко камиона. Маневреният, бързо подвижен автомобил му доставяше удоволствие. Трябваше да разкаже на Фили Мейдънстоун за субаруто.
	Мина покрай голям пътен знак в черно и бяло:
C>
	Gevaar!!!
	ы`пасност!!!
	Privaat — eienskap
	??астна собственост
	Korporatiewe Kantoor
	vлавен офис*
	[* Специалните символи и правописът са според българското издание — бел. WizardBGR]
C$
	Бонд се беше отклонил от H7 преди няколко километра, когато пътят се бе разделил на две. Камионите тръгнаха надясно. Той свърна наляво и пое по шосето, пред което имаше знак със стрелка.
	Бонд бързо мина покрай гъста горичка, дърветата бяха високи, но изглеждаха наскоро засадени, преодоля малко възвишение, без да обръща внимание на знака за ограничение на скоростта до четирийсет километра в час, и рязко удари спирачки, когато видя „Зелена инициатива“. Внезапното спиране не беше заради някакво препятствие или остър завой, а заради обезпокоителната гледка, която го поздрави.
	Безкрайното пространство на сметището изпълваше полезрението му и изчезваше в мъгла от прах в далечината. Оранжевите огньове от горящи отпадъци се виждаха най-малко от километър и половина.
	Същински ад.
	Пред Бонд имаше препълнен паркинг, а отзад се издигаше сградата на централата, която също беше зловеща. Макар и не голяма, постройката беше грубовата, мрачна и внушителна. Небоядисаният едноетажен бункер имаше само няколко малки и запечатани прозореца. Дворът беше опасан с две триметрови метални огради, увенчани със зловеща бодлива тел, която блестеше на слабата светлина. Бариерите, поставени на разстояние десет метра една от друга, напомниха на Бонд за друг подобен периметър зоната, в която се стреляше на месо без предупреждение, около южнокорейския затвор, от който той успя да измъкне местен сътрудник на МИ6 миналата година.
	Бонд се намръщи, докато оглеждаше конфигурацията на оградите. Единият му план беше провален. От онова, което Фелисити му каза, той знаеше, че там има детектори за метал и скенери и по всяка вероятност внушителна предпазна ограда, но беше предположил, че бариерата е една. Смяташе да вмъкне някои нещата, които Хирани му беше изпратил: водонепроницаем миниатюрен радиопредавател и оръжие през оградата, да ги остави в тревата или храстите от другата страна и да ги вземе, след като влезе, но това нямаше да стане при наличието на две огради и такова голямо разстояние между тях.
	Бонд отново подкара колата и видя, че входът е преграден от дебела стоманена порта, отгоре на която имаше табелка:
C>
#	НАМАЛИ ПОТРЕБЛЕНИЕТО, ИЗПОЛЗВАЙ МНОГОКРАТНО, РЕЦИКЛИРАЙ.
C$
	Девизът на „Зелена инициатива“ смрази кръвта му, не самите думи, а конфигурацията — полумесец от контрастни черни метални букви. Напомни му за надписа над входа на нацисткия лагер на смъртта Аушвиц, че работата ще направи свободни затворниците — ARBEIT MACHT FREI.
	Той спря и слезе от колата. Задържа у себе си валтера и мобилния си телефон, за да разбере колко ефективна е охраната. В джоба му беше и инхалаторът за астматици, който Хирани му беше изпратил, а под предната седалка на субаруто беше скрил други неща, доставени от Лам сутринта.
	Приближи се до първото караулно помещение на външната ограда. Едър мъж в униформа го поздрави със сдържано кимане. Бонд му каза името си. Човекът се обади по телефона и миг по-късно друг, също толкова грамаден и неприветлив мъж в черен делови костюм дойде и каза:
	— Господин Терон, елате, ако обичате.
	Бонд го последва през ничията територия между двете огради. Влязоха в стая, където трима въоръжени пазачи седяха и гледаха футболен мач. Те станаха незабавно.
	— Господин Терон, тук имаме много строги правила — каза охранителят. — Господин Хидт и партньорите му извършват повечето научноизследователска работа и разработките за фирмите си на тази територия и трябва внимателно да пазим професионалните си тайни. Не позволяваме внасянето на мобилни телефони или предаватели, нито фотоапарати, камери и пейджъри. Ще трябва да ги оставите тук.
	Бонд видя голям рафт с прегради като отделенията за ключове на рецепцията на старомоден хотел. Бяха стотици и в повечето имаше телефони. Охранителят проследи погледа му.
	— Правилото важи и за служителите ни.
	Бонд си спомни, че Рьоне Матис му беше казал същото за лондонската база на Хидт — от фирмата там нито влизаха, нито излизаха СИГНИТ.
	— Е, предполагам, че имате стационарни телефони, които може да използвам. Ще трябва да проверя съобщенията си.
	— Има няколко, но всички линии минават през телефонна централа в отдела по сигурността. Някой пазач може да се обади вместо вас, но няма да сте сам. Повечето посетители говорят по телефоните си, след като излязат оттук. Същото важи и за имейлите ви и достъпа до интернет. Ако желаете да задържите нещо метално, ще го прегледаме на рентген.
	— Трябва да ви кажа, че съм въоръжен.
	— Да, като много хора, които идват в „Зелена инициатива“. Разбира се…
	— Ще трябва да ви предам и оръжието си.
	— Точно така.
	Бонд благодари наум на Фелисити Уилинг, че му каза за охраната на Хидт, иначе щяха да го хванат с една от стандартните видеокамери или фотоапарати, скрити в писалка или копче на сакото, дело на отдел „Кю“, и това щеше да разклати доверието в него… и вероятно да доведе до схватка.
	Играейки ролята на корав наемник, той се намръщи заради неудобството, но даде пистолета и телефона си, който беше програмиран да разкрие информация за самоличността му под прикритие на Джийн Терон само ако някой се опита да разбие кодирането му. След това разкопча колана и часовника си и ги сложи заедно с ключовете си на подноса за рентгена.
	Закрачи бързо и взе вещите си, след като пазачът провери, че в часовника, ключовете и колана няма камери, оръжия или записващи устройства.
	— Изчакайте тук, ако обичате — каза охранителят.
	Бонд седна там, където му посочиха, и се огледа за отдел „Научни изследвания и разработки“, където Стефан Дламини им беше казал, че има информация за „Геена“, но не забеляза нищо.
	Инхалаторът все още беше в джоба му. Ако го бяха претърсили, намерили и разглобили устройството, щяха да открият, че всъщност представлява чувствителен фотоапарат, направен без нито една метална част. Един от хората на Сану Хирани в Кейптаун бе успял да намери или да сглоби устройството сутринта. Затворът беше от въглеродно влакно, както и пружините, които го задействаха.
	Носителят за съхраняване на образите беше доста интересен и уникален за днешните времена — старомоден микрофилм, каквито шпионите използваха по време на Студената война, фотоапаратът имаше обектив с фиксиран фокус и Бонд можеше да снима, като натисне основата и после я завърти, за да премести филмчето. В тази дигитална епоха забуленото в паяжини минало понякога предлагаше предимство.
	Бонд седя пет минути, докато се появи Северан Хидт. Силуетът му не можеше да се сбърка — високият ръст, голямата глава, оградена с къдрава коса и брада, и добре ушитият костюм. Той спря застрашително на прага.
	— Терон.
	Черните му очи се впиха в Бонд.
	Двамата се ръкуваха и Бонд се опита да не обръща внимание на гротескното усещане, което изпита, когато дългите нокти на Хидт се плъзнаха по дланта и китката му.
	— Елате с мен — рече Хидт и го заведе в главната сграда, която съвсем не беше толкова неприветлива, колкото предполагаше външният й вид. Всъщност беше добре обзаведена със скъпи мебели, творби на изкуството, антики и удобни работни места за персонала. Изглеждаше типична за средна по размери фирма, фоайето беше обзаведено със задължителните канапе и столове, маса с професионални списания и кейптаунски вестник. По стените имаше картини на гори, хълмисти полета с жито и цветя, потоци и океани.
	И навсякъде зловещата емблема, листът, който приличаше на кама.
	Докато вървяха по коридорите, Бонд търсеше отдел „Научни изследвания и разработки“ и накрая в задната част на сградата видя знак, който сочеше към него.
	Хидт обаче свърна в противоположната посока.
	— Елате. Ще ви покажа завода.
	Близо до изхода им дадоха тъмнозелени каски и после се приближиха до задна врата, където Бонд с изненада видя втори охранителен пост. Беше странно, че проверяваха работниците, които идват от двора с отпадъците и влизат в сградата. Хидт и Бонд излязоха във вътрешен двор, който гледаше към десетки ниски постройки. От всяка излизаха или влизаха камиони и мотокари. Навсякъде сновяха работници с каски и униформи.
	Бараките, построени в спретнати редици като казарми, отново напомниха на Бонд за затвор или концентрационен лагер.
	ARBEIT MACHT FREI…
	— Насам — подвикна Хидт и тръгна по терен, отрупан със земекопни съоръжения, контейнери, бидони от петрол и палети с купища хартия и картон. Във въздуха се разнасяше тихо бръмчене и земята трепереше, сякаш работеше някаква огромна подземна пещ или машина — контрапункт на пронизителните писъци на чайките, които се спускаха да грабнат остатъци от храна, паднали от камионите, влизащи през портата, на около шестстотин метра на изток. — Ще ви изнеса кратък урок по бизнес — предложи той.
	Бонд кимна.
	— Има четири начина да се отървем от отпадъците. Може да ги изхвърлим някъде — предимно в сметища, но все още най-популярното място е океанът. Знаете ли, че в Тихия океан има четири пъти повече найлон, отколкото зоопланктон? Най-голямото сметище в света е Голямата тихоокеанска камара, огромна купчина боклук, която се движи между Япония и Северна Америка. Два пъти по-голяма е от Тексас и може да стане колкото целите Съединени щати. Никой не знае колко точно, но едно е сигурно — тя се увеличава. Вторият начин е отпадъците да се изгарят. Това е много скъпо и остава опасна пепел. Трето, боклукът може да се рециклира — експертната област на „Зелена инициатива“. И накрая, има минимизиране, което означава да се грижим да се произвеждат и продават все по-малко материали за еднократна употреба. Запознат сте с найлоновите бутилки за вода, нали?
	— Разбира се.
	— Те са много по-тънки, отколкото бяха.
	Бонд му повярва.
	— Това се нарича „олекотяване“. Много по-лесно се компресират. Обикновено самите продукти не са проблем, когато се стигне до изхвърляне. _Опаковките_ имат много по-голям обем. С отпадъчните материали се справяхме лесно, докато не се променихме в консуматорско индустриално общество и започнахме масово производство на стоки. Как да дадем продуктите в ръцете на хората? Опаковаме ги в стиропор, слагаме ги в кутия и после, за бога, ги пускаме в найлонови торбички, за да ги занесем вкъщи. А, и ако е подарък, увиваме го в цветна хартия и завързваме панделка! Коледа е абсолютен ураган от отпадъци.
	Извисявайки се, Хидт огледа империята си и продължи:
	— Повечето заводи за преработване на отпадъци са на площ между петдесет и седемдесет и пет акра*. Нашият е на сто акра. В Южна Африка имам още три завода и десетки трансферни станции, където камионите, които виждате по улиците, закарват боклука за компресиране и транспортиране в депа за обработване. Аз пръв отворих трансферни станции в южноафриканските гета. За шест месеца страната стана шейсет-седемдесет процента по-чиста. Наричаха найлоновите торбички „националното цвете на Южна Африка“, но вече не е така. Аз се справих с проблема.
	[* Един акър е равен на малко повече от 4 дка. — Б.ред.]
	— Видях камиони, които пренасят отпадъци от Претория и Порт Елизабет в двора тук. Защо?
	— Специализиран материал — уклончиво отговори Хидт.
	_Опасни вещества?_ — зачуди се Бонд.
	— Но трябва да тълкувате правилно речника, Терон. Остатъците от храна наричаме мокри или органични. „Вторични суровини“ са сухите материали като хартия, картон и тенекиени кутии. От домовете и офисите събираме „твърди градски отпадъци“, или ТГО, а от строежите и разрушените сгради — отломки. Има и институционални, комерсиални и индустриални отпадъци. Най-общият термин е „смет“, но аз предпочитам „отпадъци“. — Хидт посочи на изток, към задната част на завода. Всичко, което не се рециклира, отива там, в работната зона на сметището, където се заравя на пластове в пластмасова обшивка, за да предпазва бактериите и замърсяването да не проникнат в земята. Ще я забележите, като потърсите птиците.
	Бонд проследи погледа му, който се насочи към връхлитащите чайки.
	— Наричаме сметището Секция „Изчезване“.
	Хидт поведе Бонд към входа на дълга сграда. За разлика от другите работни бараки постройката имаше внушителни врати, които бяха заключени. Бонд надникна през прозорците. Работници разглобяваха компютри, харддискове, телевизори, радиопредаватели, пейджъри, мобилни телефони и принтери. Имаше контейнери, препълнени с батерии, електрически крушки, компютърни харддискове, платки, жици и чипове. Персоналът носеше повече предпазни облекла от другите служители — противогази, тежки ръкавици и очила или цели маски за лицето.
	— Това е нашият отдел за електронни отпадъци. Наричаме го „Силициевата секция“. Електронните отпадъци съставляват повече от десет процента от смъртоносните вещества на Земята — тежки метали, литий от батерии. Да вземем например компютрите и мобилните телефони. Те имат живот най-много две-три години и хората ги изхвърлят. Чели ли сте предупредителната брошура, която ви дават заедно с лаптопа или телефона, „Изхвърлете правилно“?
	— Не.
	— Не, разбира се. Никой не я чете. Но компютрите и телефоните се трупат килограм по килограм и са най-смъртоносните отпадъци в света. В Китай просто ги заравят или изгарят и така убиват населението си. Аз започвам нова дейност, за да отговоря на тази потребност — ще отделям компонентите на компютрите във фирмите на моите клиенти и после ще ги изхвърлям правилно.
	Бонд си спомни устройството, което Ал Фулан беше демонстрирал в дома си, онова до компактора, отнел живота на Юсуф Насад.
	Хидт посочи с дългия си жълт нокът.
	— В задната част на сградата е отделът за извличане на опасни материали, една от най-доходните ни услуги. Преработваме всичко от боя до моторно масло и от арсен до полоний.
	— Полоний? — хладно се изсмя Бонд. Това беше радиоактивният материал, използван преди няколко години за убийството на руския шпионин Александър Литвиненко, изгнаник в Лондон. Полоният беше едно от най-токсичните вещества на Земята. — Изхвърляте го? Това е незаконно.
	— Там е номерът с отпадъчните материали, Терон. Хората изхвърлят невинна на вид антистатична машина, която обаче съдържа полоний, но никой не знае.
	Хидт поведе Бонд покрай моторен парк, където имаше няколко камиона, дълги шест-седем метра. Отстрани бяха написани името и девизът на фирмата и думите „Унищожаване на документи“.
	Хидт проследи погледа на Бонд и каза:
	— Друга от специалностите ни. Даваме под наем машини за унищожаване на документи на фирмени и правителствени офиси, но по-малките организации предпочитат да ни наемат ние да го направим. Знаете ли, че когато иранските студенти превзеха американското посолство през седемдесетте години на миналия век, те успяха да възстановят класифицираните документи на ЦРУ, които са били нарязани? И научиха самоличността на повечето тайни агенти там. Местните техници свършиха работата.
	Всеки в разузнавателната общност знаеше това, но Бонд се престори на изненадан.
	— В „Зелена инициатива“ ние извършваме унищожаването индустриално — стандартно раздробяване шесто ниво. Машините ни превръщат документите в прах. Наемат ни най-секретните правителствени институции.
	След това той поведе Бонд към най-голямата сграда в завода, висока три етажа и дълга двеста метра. Непрекъснат поток от камиони влизаше през една врата и излизаше от друга.
	— Това е главната база за рециклиране. Наричаме я Секция „Възстановяване“.
	Двамата влязоха вътре. Три огромни машини се захранваха с безкраен приток от хартия, картон, найлонови бутилки, стиропор, метални отпадъци, дърво и стотици други неща.
	— Сортировачите — извика Хидт. Шумът беше оглушителен. В отсрещния край отделените материали се пакетираха и натоварваха на камиони за по-нататъшно превозване — метални кутии, стъкло, пластмаса, хартия и други. — Рециклирането е любопитна работа. Само няколко продукта — предимно метали и стъкло — могат да бъдат рециклирани до безкрайност. Всичко останало се разпада след известно време и трябва да бъде изгорено или да отиде на сметището. Алуминият е единственият неизменно доходен материал, който подлежи на рециклиране. Повечето продукти са много по-евтини и по-чисти и по-лесно се добиват от суровини, отколкото от рециклирани материали. Допълнителните камиони за транспортиране на материали за рециклиране и самият процес на рециклиране увеличават замърсяването на въздуха с твърди горива. А повторната преработка използва _повече_ енергия от първоначалното производство и това е разхищение на суровини. — Той се засмя. — Но правилната политика е да се рециклира… и хората идват при мен.
	Бонд последва екскурзовода си навън и забеляза, че Ниъл Дън се приближава с дългите си крака. Походката му беше тромава, той стъпваше с ходилата навън. Бретонът на русата му коса висеше над безизразните като камъни сини очи. Бонд прогони от съзнанието си спомена за жестокостта на Дън към мъжете в Сърбия и убийството на асистентката на Ал Фулан в Дубай, усмихна се дружелюбно и стисна широката му ръка.
	— Терон — кимна Дън. Видът му не беше много гостоприемен. Той погледна Хидт. — Трябва да тръгваме.
	Изглеждаше нетърпелив.
	Хидт направи знак на Бонд да се качи в рейнджроувъра, паркиран близо до тях. Бонд се настани на предната седалка. Усещаше напрегнато очакване в двамата мъже, сякаш имаха план, който се готвеха да осъществят. Шестото чувство му подсказа, че нещо не е наред. Бяха ли разкрили истинската му самоличност? Беше ли се издал по някакъв начин?
	Другите също се качиха. Неусмихващият се Дън седна зад волана. Бонд си помисли, че ако някъде има място, където тайно да се отървеш от труп, това е заводът на Хидт.
	_Секция „Изчезване“…_


>>	Четирийсет и шеста глава

	Рейнджроувърът се отправи на изток по широк черен път и мина покрай ниски камиони с огромни гуми, които пренасяха бали и контейнери с отпадъци, и широк изкоп, дълбок най-малко двайсет и пет метра.
	Бонд погледна надолу. Камионите изхвърляха товара си, а булдозери го компресираха върху повърхността на сметището. Дъното на ямата беше облицовано с дебели черни плоскости. Хидт беше прав за чайките. Птиците бяха навсякъде, хиляди. Броят, крясъците и бесът им бяха изнервящи и по гърба на Бонд полазиха ледени тръпки.
	Джипът продължи по-нататък и Хидт посочи пламъците, които Бонд беше видял на идване. Отблизо огньовете представляваха гигантски горящи сфери и той почувства топлината им.
	— Сметището отделя метан — обясни Хидт. — Ние пускаме сонди и го извличаме, за да захранваме генераторите. Обикновено има много газ и трябва да го изгаряме. Ако не го правим, сметището може да се взриви. Това се случи неотдавна в Америка и стотици хора бяха ранени.
	След петнайсетина минути те минаха през гъста редица дървета и порта. Бонд неволно се усмихна. Дивата пустош от отпадъци изчезна. Сега ги обграждаше изумително красива сцена — дървета, цветя, скални образувания, пътеки, езера и гора. Територията на грижливо оформения пейзаж се простираше на няколко километра.
	— Наричаме ги Елисейските полета. Рай… след времето, прекарано в ада. Но това пак е сметище. Под нас има трийсетина метра отпадъци. Отвоювахме земята. След година и нещо ще отворя парка за посетители. Това ще бъде моят подарък. Разложение, възкръснало в красота.
	Бонд не беше любител на ботаниката и обичайната му реакция към изложението на цветя в Челси беше раздразнение от проблемите с уличното движение, които то предизвикваше около дома му, но трябваше да признае, че тези градини бяха внушителни. Изведнъж се усети, че е присвил очи и гледа корените на дърветата.
	Хидт забеляза това.
	— Странни ли ви се струват?
	Представляваха метални тръби, боядисани така, че да приличат на корени на дърво.
	— Тръбите пренасят метана, който се образува долу, за да бъде изгорен, или към електроцентралите.
	Бонд предположи, че този детайл е измислен от звездния инженер на Хидт.
	Роувърът влезе в горичката и спря. В езерото наблизо царствено стоеше син жерав, националният символ на Южна Африка, пазейки абсолютно равновесие на един крак.
	— Хайде, Терон, да поговорим делово.
	_Защо тук?_ — зачуди се Бонд, докато вървеше след Хидт по пътека, около която имаше растения с табелки с имената им. Бонд отново се запита дали двамата мъже имат планове за него и крадешком се огледа за евентуални оръжия и маршрути за бягство.
	Хидт спря и се обърна. Бонд направи същото и се притесни. Дън се приближаваше и носеше пушка.
	Бонд запази спокойствие. _Ще носите прикритието си до гроба_ — казваха лекторите във Форт Монктън на учениците си.
	— Стреляте ли? — Дън показа ловджийската пушка с черен пластмасов или карбонов приклад и лъскава стоманена цев.
	— Да — Бонд беше капитан на отбора по стрелба в колежа „Фетес“ и бе печелил състезания с малък и голям калибър пушка. Наградиха го и с Кралския медал за отлична стрелба, докато служеше в Кралския военноморски запас — единственият медал, който се носи само на униформа. Той погледна оръжието в ръцете на Дън — „Уинчестър .270“.
	— Хубава пушка, не сте ли съгласен?
	— Да, но лично аз предпочитам калибър 30.06. Има по-добра траектория.
	— Стреляте ли по дивеч, Терон? — попита Хидт.
	— Не съм имал възможност.
	Хидт се засмя.
	— И аз не ловувам… с изключение на един вид. — Усмивката му помръкна. — Ниъл и аз ви обсъждахме.
	— Така ли? — невинно попита Бонд.
	— Решихме, че може да бъдете ценна добавка към някои _други_ проекти, върху които работим, но трябва да ни покажете, че можем да ви имаме доверие.
	— Пари? — Бонд печелеше време. Смяташе, че разбира каква е целта на врага и трябваше да реагира. Бързо.
	— Не — отвърна Хидт. — Нямам предвид пари.
	Дън пристъпи напред, подпрял на хълбок уинчестъра. Дулото сочеше към небето.
	— Доведете го.
	Двама работници изведоха мършав мъж в тениска и окъсани сиво-кафяви панталони иззад гъста, ниска джакаранда. Лицето му беше изкривено от ужас.
	Хидт го изгледа презрително и се обърна към Бонд.
	— Този човек влезе незаконно в нашата собственост и се опита да открадне мобилни телефони от секцията за електронни отпадъци. Когато охраната се приближи до него, той извади пистолет и стреля по пазач. Не го улучи и го хванаха. Проверих досието му и научих, че е избягал затворник. Излежавал е присъда за изнасилване и убийство. Мога да го предам на властите, но появата му тук днес даде възможност на мен и на вас.
	— За какво говорите?
	— Дава ви се шанс да извършите първото си убийство като ловец. Ако застреляте този човек…
	— Не! — извика пленникът.
	— Ако го убиете, това ще бъде предплатата, от която се нуждая. Ще се заловим с проекта ви и ще ви наема да ми помагате и с други. Ако предпочетете да не го убиете, което ще разбера, Ниъл ще ви закара до портата и пътищата ни ще се разделят. Колкото и съблазнително да е предложението ви да изчистим полетата на смъртта, ще трябва да откажа.
	— Да застрелям хладнокръвно човек?
	— Решението е ваше — каза Дън. — Не го ли застреляте, тръгвате си.
	Ирландският му диалект беше по-осезаем.
	Но какъв шанс беше това да влезе в светая светих на Северан Хидт!
	Бонд можеше да научи всичко за „Геена“. Един живот срещу хиляди други.
	И колко още, ако, както изглеждаше вероятно, планираното за петък беше първият от други подобни проекти?
	Бонд погледна черното лице, широко отворените очи и треперещите ръце на престъпника, тръгна към Дън и взе пушката.
	— Не, моля ви! — изплака човекът.
	— В гнездото има патрон — извика Дън. — Предпазителят е дръпнат.
	Бяха ли сложили халосен патрон, за да го проверят? Или Дън изобщо не беше заредил пушката? Крадецът очевидно не носеше бронежилетка под тънката тениска. Бонд вдигна пушката, която нямаше оптичен мерник, а само обикновен. Той прецени разстоянието до нарушителя дванайсет метра и се прицели. Мъжът вдигна ръце и закри лицето си.
	— Не! Моля ви!
	— Искате ли да се приближите? — попита Хидт.
	— Не, но не искам той да страда — сухо отговори Бонд. — Пушката високо или ниско стреля от това разстояние?
	— Не мога да ви кажа — отвърна Дън.
	Бонд се прицели вдясно, в лист, който беше горе-долу на същото разстояние като пленника, и натисна спусъка. Последва силен пукот и в средата на листа се появи дупка, точно където се целеше. Бонд дръпна затвора, изхвърли изразходваната гилза и зареди друг патрон. Още се колебаеше.
	— Е, какво решавате, Терон? — прошепна Хидт.
	Бонд вдигна пушката, прицели се в жертвата и след миг натисна спусъка. Отново се разнесе шумен пукот и в средата на тениската на мъжа разцъфна червено петно. Тон падна по гръб в прахоляка.


>>	Четирийсет и седма глава

	— Доволни ли сте? — попита Бонд, отвори затвора на пушката и я хвърли на Дън.
	Ирландеца с лекота я хвана с големите си ръце. Беше невъзмутим както винаги. Не пророни нито дума.
	Хидт обаче изглеждаше доволен.
	— Добре. А сега нека отидем в офиса и да пийнем нещо, за да отпразнуваме нашето партньорство… и да ми позволите да се извиня.
	— Защото ме принудихте да убия човек?
	— Не. Защото ви принудих да _повярвате_, че убивате човек.
	— Какво?
	— Уилям!
	Мъжът, когото Бонд беше застрелял, скочи и се ухили.
	Бонд се завъртя към Хидт.
	— Но аз…
	— Восъчни патрони — подвикна Дън. — Полицаите ги използват в тренировки, а кинопроизводителите — в сцени с престрелки.
	— Подложихте ме на проклета проверка?
	— По идея на нашия приятел Ниъл. Беше добра и вие я издържахте.
	— Мислите ме за ученик? Вървете по дяволите.
	Бонд се обърна и закрачи към портата на градината.
	— Чакайте, чакайте — намръщи се Хидт и тръгна след него. — Ние сме делови хора. Така постъпваме, за да бъдем сигурни.
	Бонд изруга и продължи да върви по пътеката, като свиваше и отпускаше юмруци.
	— Можете да си отидете — настойчиво добави Хидт, но моля ви, Терон, трябва да знаете, че ще се разделите не само с мен, но и с един милион долара, които ще бъдат ваши, ако останете. Ще има и още.
	Бонд спря и се обърна.
	— Да отидем в офиса и да поговорим. Нека бъдем професионалисти.
	Бонд отново погледна мъжа, когото беше прострелял. Човекът продължаваше да се хили доволно.
	— Един милион? — попита той.
	Хидт кимна.
	— Ще бъде ваш утре.
	Бонд остана за миг на мястото си и се втренчи в градините, които наистина бяха великолепни, а след това се върна при Хидт и хладно изгледа Ниъл Дън, който изпразваше пушката и я почистваше внимателно, галейки металните части.
	Опита се да задържи възмутения си поглед върху лицето му, правейки се на обиден.
	И наистина се преструваше, защото се беше досетил за восъчните патрони. Никой, стрелял с пушка с нормален заряд на барут и оловен куршум, не би се заблудил от восъчен патрон, който възпроизвежда далеч по-слаб откат от истинския (даването на халосен патрон на войник във взвод за разстрел е абсурдно, защото той разбира, че куршумът не е истински, в мига, в който стреля). Бонд бе осъзнал истината преди няколко минути, когато мнимият крадец закри с ръце очите си. Хората, които предстои да бъдат застреляни, не предпазват нищо с ръцете си. И той реши, че човекът се страхува да не ослепее, а не че ще бъде убит. Това му подсказа, че патроните са халосни или восъчни.
	Той стреля в листа, за да прецени отката, и от съвсем лекия ритник разбра, че патроните не са смъртоносни.
	Предположи, че мъжът ще получи заплащане за излагането си на риска. Хидт, изглежда, се грижеше за служителите си, каквото и друго да можеше да се каже за него. Сега това се потвърди. Той отброи няколко ранда и ги даде на човека, който се приближи до Бонд и стисна ръката му.
	— Добър стрелец сте, сър. Уцелихте ме на благословено място. Вижте, ето тук! — Той посочи гърдите си. — Един човек ме простреля там долу, сещате се къде. Гадно копеле. Дълго ме боля. И жена ми много се оплакваше.
	Тримата отново се качиха в рейнджроувъра и мълчаливо се върнаха в завода. Красивите градини отстъпиха място на ужасяващата Секция „Изчезване“.
	Дън спря пред главната сграда, кимна на Бонд и каза на Хидт:
	— Нашите партньори? Ще посрещна полетите. Ще пристигнат в деветнайсет часа. Ще ги настаня и ще се върна.
	Оказваше се, че Дън и Хидт ще работят през нощта. Дали това вещаеше нещо добро или лошо за бъдещото разузнаване в „Зелена инициатива“? Едно беше ясно — Бонд трябваше да проникне в отдел „Научни изследвания и разработки“.
	Дън тръгна, а Хидт и Бонд продължиха към сградата.
	— Ще ми я покажете ли? — попита Бонд. — Вътре е по-топло… и няма толкова много чайки.
	Хидт се засмя.
	— Там няма много за гледане. Ще отидем в кабинета ми.
	Той не спести на новия си партньор процедурите на поста на охраната пред задната врата, но пазачите отново пропуснаха инхалатора. Тръгнаха по главния коридор и Бонд пак забеляза табелката на отдел „Научни изследвания и разработки“.
	— Но нямам нищо против да разгледам тоалетната — подхвърли той.
	— Натам — посочи Хидт и извади мобилния си телефон да се обади.
	Бонд забърза по коридора. Влезе в тоалетната, грабна пълна шепа хартиени кърпи и ги хвърли в едната чиния. Пусна водата и хартията задръсти канала. След това отиде до вратата и погледна към мястото, където чакаше Хидт. Беше навел глава и се бе съсредоточил върху разговора. Нямаше камери и Бонд се отдалечи от Хидт, обмисляйки история за прикритие.
	_Едната кабинка беше заета, а другата беше задръстена, затова тръгнах да търся друга тоалетна. Не исках да ви безпокоя, защото говорехте по телефона._
	Приемливо отричане…
	Бонд си спомни къде беше видял табелката, когато влязоха, и хукна натам.
C>
#	НАУЧНИ ИЗСЛЕДВАНИЯ И РАЗРАБОТКИ
	__ВХОД ЗАБРАНЕН__
C$
	Металната врата се отваряше с цифров код и електронна карта. Бонд извади инхалатора и направи няколко снимки, включително на ключалката в близък план.
	_Хайде_ — подкани той нищо неподозиращите служители вътре. Все някой трябваше да посети в тоалетната или да си вземе кафе от столовата.
	Ала никой не откликна на молбите му. Вратата остана затворена и Бонд реши, че трябва да се върне при Хидт. Завъртя се на пета и отново забърза по коридора. Слава Богу, Хидт още говореше по телефона. Той вдигна глава точно когато Бонд мина покрай вратата на тоалетната. За него Терон току-що беше излязъл оттам.
	— Елате, Терон — каза той, след като приключи с разговора.
	Поведе Бонд по коридора. Влязоха в голяма стая, която, изглежда, служеше и за кабинет, и за жилище. Срещу големия прозорец беше поставено огромно бюро, което гледаше към империята от боклуци на Хидт. От едната страна имаше спалня. Бонд забеляза, че леглото не е оправено. Хидт отвлече вниманието му от спалнята, затвори вратата и му направи знак да седне на дивана до масичката за кафе в ъгъла.
	— Питие?
	— Уиски. Шотландско. Да не е смес.
	— „Аухентошан“?
	Бонд знаеше дестилационната фабрика в покрайнините на Глазгоу.
	— Да. И малко вода.
	Хидт наля щедро количество в една чаша, добави вода и му я даде, а на себе си сипа южноафриканско „Константин“. Бонд познаваше сладкото като мед вино, наскоро преоткрит вариант на любимото питие на Наполеон. Детронираният император поръчал да му докарат стотици литри на остров Света Елена, където прекарал в изгнание последните години от живота си. Пиел го дори на смъртното си легло.
	Мрачната стая беше пълна с антики. Мери Гуднайт развълнувано му беше докладвала за хубавите неща на изгодна цена, които откриваше на лондонския пазар Портобело Роуд, но никоя от вещите в кабинета на Хидт не изглеждаше скъпа. Всичките бяха издраскани, очукани и изкривени. На стените бяха окачени стари фотографии, картини и барелефи. Каменни плочи показваха избледнели изображения на гръцки и римски богове и богини, но Бонд не знаеше кои са.
	Хидт седна и двамата вдигнаха чаши. Той огледа с обич стените.
	— Повечето от тези неща са от сгради, които фирмата ми е разрушила. За мен те са като реликви от тела на светци. Между другото, това също ме интересува. Старото и изхвърленото ми дават утеха. Не мога да ви кажа защо, нито искам да знам. Мисля, че повечето хора прахосват твърде много време да се чудят защо са такива, каквито са. Приеми природата си и я задоволи. Аз обичам разрухата и упадъка — неща, които другите отбягват. — Хидт млъкна и сетне попита: — Искате ли да знаете как започнах този бизнес? Разказът е поучителен.
	— Да, ако обичате.
	— На младини имах трудни времена. Е, кой не е имал, разбира се, но аз бях принуден да започна работа от малък. Случи се така, че постъпих във фирма за събиране на отпадъци. Бях боклукчия в Лондон. Един ден колегите ми и аз си почивахме и пиехме чай, когато шофьорът посочи апартамент на отсрещната страна на улицата и рече: „Там живее един тип от «Кларкънуел»“.
	„Кларкънуел“ беше вероятно най-големият и преуспял престъпен синдикат в британската история. Сега беше разтурен, но в продължение на двайсет години членовете му управляваха брутално територията си около Айлингтън и бяха отговорни за двайсет и пет убийства.
	Хидт разказваше и черните му очи блестяха.
	— Заинтригувах се. След чая продължихме обиколките си, но без другите да разберат, скрих наблизо боклука от _онзи_ апартамент. През нощта се върнах, взех чувала и прегледах съдържанието му. Рових няколко седмици. Проверих всяко писмо, кутия, сметка и опаковка от кондом. Повечето неща бяха безполезни, но намерих едно интересно — бележка с адрес в Източен Лондон, на която пишеше само: „Тук“. Аз обаче имах представа какво означава. В онези дни припечелвах допълнителни приходи като търсач. Знаеш ли за тях? Обикалят плажа в Брайтън или Истборн и търсят монети и пръстени в пясъка, след като летовниците са си тръгнали за деня. Имах хубав детектор за метал и следващия уикенд отидох в имота, споменат в бележката. — Хидт се оживи. Забавляваше се. — За десетина минути намерих пистолета. Купих си комплект за взимане на отпечатъци и макар да не бях експерт, отпечатъците върху пистолета и бележката, изглежда, съвпадаха. Не знаех точно за какво е използван пистолетът, но…
	— Но защо да го заравят, ако не е бил използван за убийството на някого?
	— Точно така. Срещнах се с човека от „Кларкънуел“. Казах му, че съм дал пистолета и бележката на моя адвокат. Естествено, нямаше никакъв адвокат. Блъфирах. Добавих, че ако не му се обадя до час, той ще ги изпрати на Скотланд Ярд. Рискувах ли? Разбира се. Но рискът беше пресметнат. Мъжът пребледня и веднага ме попита какво искам. Назовах цифра. Той плати в брой. Бях на път да основа своя малка фирма за събиране на отпадъци, която постепенно прерасна в „Зелена инициатива“.
	— Това придава нов смисъл на думата „рециклиране“, нали?
	— Да. — Забележката се стори забавна на Хидт. Той отпи малка глътка вино и се втренчи в двора. Сферите от пламъци блестяха в далечината. — Знаете ли, че има три неща, които задължително трябва да видите, ако сте астронавт в космоса? Великата китайска стена, египетските пирамиди и старото сметище „Фреш Килс“ в Ню Джърси.
	Бонд не знаеше това.
	— За мен отпадъците са повече от бизнес — продължи Хидт. — Те са прозорец към обществото… и към душите ни. — Той се наведе напред. — Вижте, възможно е неволно да придобием нещо в живота — чрез подарък, по невнимание, наследство, съдба, грешка, алчност, мързел, но когато изхвърлим нещо, винаги го правим с хладнокръвно намерение. — Хидт отпи голяма глътка вино. — Терон, знаете ли какво е ентропия?
	— Не.
	— Ентропия е основната истина за природата — обясни той, като щракаше с дългите си жълти нокти. — Тенденцията към разруха и хаос във физиката, обществото, изкуството, живите същества… във всичко. Пътят към анархията. — Той се усмихна. — Звучи песимистично, но всъщност е едно от най-прекрасните неща в света. Никога не можеш да сгрешиш, като прегърнеш истината, а това е истината. — Очите му се спряха на барелеф на стената. — Знаете ли, че промених името си?
	— Не — отговори Бонд, но си помисли: _Маартен Холт_.
	— Промених го заради бащиното си име и малкото си име, дадено ми от баща ми. Не исках да имам нищо общо с него. — Хидт се усмихна студено. — Избрах Хидт, защото напомня за тъмната половина на главния герой в „Доктор Джекил и мистър Хайд“, която прочетох, когато бях ученик, и много харесах. Мисля, че всички ние имаме публична половина и тъмна половина, и романът го потвърждава.
	— А Северан? Необичайно име.
	— Нямаше да мислите така, ако бяхте живели в Рим през II и I век преди Христа.
	— Така ли?
	— Учил съм история и археология в университета. Знаете ли за какво се сещат хората, когато споменете древния Рим? Императорите от династията Юлий-Клавдий — Август, Тиберий, Калигула, Клавдий и Нерон. Поне така мислят, ако са чели „Аз, Клавдий“ или са гледали Дерек Джакоби в страхотния сериал по Би Би Си. Но цялата тази династия е управлявала твърде кратко, малко повече от сто години. Да, да, _mare nostrum_*, преторианската гвардия, филмите с Ръсел Кроу… всичките много декадентски и драматични. „Боже мой, Калигула, тя е твоя _сестра_“. За мен обаче истината за Рим се е разкрила много по-късно в друга династия, на Северите, основана от Септимий Север, много години след като Нерон се самоубива. Те властвали по време на _упадъка_ на Римската империя. Управлението им достига кулминацията си в Периода на анархията, както го наричат историците.
	[* Наше море (лат.) — така древните римляни са наричали Средиземно море. — Б.пр.]
	— Ентропия — отбеляза Бонд.
	— Именно — засия Хидт. — Видях статуя на Септимий Север. Малко приличам на него и затова заимствах фамилията му. — Той се съсредоточи върху Бонд. — Неспокоен ли се чувствате, Терон? Не се тревожете. Не сте сключили сделка с Ахав*. Аз не съм луд.
	[* Главният герой в романа „Моби Дик“ от Хърман Мелвил. — Б.пр.]
	Бонд се засмя.
	— Не съм си го помислял. Честна дума. Мислех за милиона, който споменахте.
	— Разбира се. — Хидт се втренчи изпитателно в Бонд. — Утре ще се осъществи първият от няколкото проекта, с които се занимавам. Главните ми партньори ще бъдат тук. Вие също ще дойдете. И тогава ще видите какво представляваме.
	— Какво ще поискате да направя за един милион? — намръщи се Бонд. — Да застрелям някого с _истински_ патрони?
	Хидт поглади брадата си. Наистина приличаше на римски император.
	— Не е необходимо да правите нищо. Проектът е завършен. Само ще гледаме резултатите. И ще празнуваме, надявам се. Ще наречем милиона ви предплата. И след това ще имате много работа.
	Бонд положи усилия да се усмихне.
	— Радвам се, че съм включен.
	В същия миг мобилният телефон на Хидт иззвъня. Той погледна екранчето, стана и се обърна. Бонд предположи, че са възникнали някакви затруднения. Хидт не се ядоса, но мълчанието му показа, че не е доволен. Той затвори.
	— Съжалявам. Проблем в Париж. Инспектори. Профсъюзи. Проблемът е на „Зелена инициатива“. Няма нищо общо с утрешния проект.
	Бонд не искаше да го кара да заподозре нещо, затова реши да си тръгне.
	— Добре. В колко часа ме искате утре?
	— Десет сутринта.
	Бонд си припомни първата засечена информация, която БПКС бяха разшифровали, и уликите, които беше намерил в Марч за времето, когато атаката щеше да се състои, и осъзна, че има малко повече от дванайсет часа, за да разбере какво представлява планът „Геена“ и да го осуети.
	На прага се появи силует. Джесика Барнс. Бонд не харесваше жени с прекалено много грим, но отново се зачуди защо тя не използва поне малко.
	— Джесика, това е Джийн Терон — разсеяно го представи Хидт. Беше забравил, че се запознаха снощи.
	Жената не му го напомни.
	Бонд стисна ръката й. Тя отвърна с плахо кимане, а после се обърна към Хидт.
	— Коректурите на рекламите не дойдоха. Ще пристигнат чак утре.
	— Тогава ще ги прегледаш, нали?
	— Да, но няма какво повече да правя тук. Бих искала да се върна в Кейптаун.
	— Нещо възникна. Ще остана тук още няколко часа, а може би и по-дълго. Може да почакаш…
	Очите на Хидт се стрелнаха към вратата, зад която Бонд беше видял леглото.
	Джесика се поколеба и после въздъхна.
	— Добре.
	— Аз се връщам в града. Мога да ви закарам, ако желаете — предложи Бонд.
	— Така ли? Няма ли да представлява трудност? — попита тя, но въпросът й не беше отправен към Бонд, а към Хидт.
	Той гледаше нещо на телефона си и вдигна глава.
	— Много сте любезен, Терон. Ще се видим утре.
	Двамата се ръкуваха.
	— Totsiens* — каза Бонд като истински африканер. Беше научил думата благодарение на езиковата школа на капитан Бхека Джордан.
	[* Доскоро (африкаанс). — Б.пр.]
	— Кога ще се прибереш вкъщи, Северан? — попита Джесика.
	— Когато мога — разсеяно отговори Хидт и набра някакъв номер.
	Пет минути по-късно Джесика и Бонд бяха на предния пост на охраната, където той отново мина през детектора за метал. Ала преди да вземе пистолета и мобилния си телефон, към него се приближи пазач.
	— Какво е това, сър? Виждам нещо в джоба ви.
	Инхалаторът. Как беше забелязал леката издутина в якето му, по дяволите?
	— Нищо.
	— Искам да го видя, ако обичате.
	— Не крада нищо от сметището — троснато каза Бонд — ако това си мислите.
	— Правилата ни са съвсем ясни, сър — търпеливо настоя мъжът. — Ще го видя или ще трябва да повикам господин Дън или господин Хидт.
	_Ще носите прикритието си до гроба…_
	Бонд спокойно извади черната найлонова тубичка и му я показа.
	— Това е лекарство.
	— Така ли?
	Пазачът я взе и я разгледа внимателно. Обективът на фотоапарата беше скрит навътре, но за Бонд изглеждаше очевиден. Човекът се накани да му я върне, но сетне промени решението си, повдигна капачката и сложи палец върху буталото.
	Бонд погледна към валтера си на дървения рафт с прегради. Намираше се на три метра и зад други двама въоръжени охранители.
	Пазачът натисна буталото… и тънка мъгла денатуриран спирт едва не изпръска лицето му.
	Сану Хирани, разбира се, беше създал играчката с характерната си далновидност. Пулверизаторът беше истински, макар че химичното вещество вътре не беше, а фотоапаратът се намираше в _долната_ част на основата. Миризмата на спирт беше силна. Пазачът сбърчи нос и очите му се насълзиха. Той върна тубичката на Бонд.
	— Благодаря, сър. Надявам се, че не ви се налага често да използвате лекарството. Изглежда доста неприятно.
	Без да го удостои с отговор, Бонд пъхна в джоба си инхалатора и получи оръжието и телефона си.
	Той тръгна към портата, която водеше към ничията земя между двете огради, и почти стигна дотам, когато прозвуча аларма и започнаха да проблясват светлини.


>>	Четирийсет и осма глава

	Бонд беше на част от секундата да се завърти, да заеме бойна поза за стрелба и да премахне главните мишени, но инстинктът му каза да се въздържи.
	И добре, че го направи. Пазачите не гледаха него. Пак се бяха втренчили в телевизора.
	Той небрежно погледна през рамо. Алармата се беше включила, защото Джесика, която бе освободена от процедурите на охраната, беше минала през детектора за метал с чантата и бижутата си. Единият пазач спокойно натисна бутона, за да пренастрои системата.
	Сърцето на Бонд възстанови нормалния си ритъм. Двамата с Джесика минаха през следващия пост на охраната и излязоха на паркинга, където лекият ветрец разнасяше набръчкани кафяви листа. Бонд й отвори вратата на субаруто, след това седна зад волана, включи двигателя и подкара по черния път към H7 сред потока от камиони на „Зелена инициатива“.
	Той мълча известно време, но после изкусно се залови за работа. Започна с безобидни въпроси, за да улесни Джесика да говори. Обича ли да пътува? Кои са любимите й ресторанти тук? Какво работи в „Зелена инициатива“?
	И сетне попита:
	— Любопитен съм. Как се запознахте с господин Хидт?
	— Наистина ли искате да знаете?
	— Разкажете ми.
	— На млади години бях Кралица на красотата.
	— Сериозно? Не познавам други — усмихна се Бонд.
	— Не се представих зле. Участвах в конкурса „Мис Америка“, но най… — Тя се изчерви. — Не, глупаво е.
	— Моля ви, продължете.
	— Веднъж се състезавах в Ню Йорк, в хотел „Уолдорф-Астория“. Преди конкурса ние, момичетата, бяхме във фоайето. Джаки Кенеди ме видя, дойде при мен и ми каза, че съм много хубава. — Джесика засия от гордост, каквато Бонд не беше виждал на лицето й досега. — Това беше един от върховите моменти в живота ми. Тя беше моят идол, когато бях момиче. — Усмивката й помръкна. — Всъщност не искахте да знаете това, нали?
	— Аз ви попитах.
	— Разбира се, животът в света на конкурсите за красота е кратък. След като спрях да се явявам, участвах в няколко реклами и информационни съобщения. Тази работа също е уморителна. Няколко години по-късно майка ми почина, бяхме много близки и преживях труден период. Намерих си работа като сервитьорка в нюйоркски ресторант. Северан работеше наблизо и често се срещаше с клиенти там. Започнахме да разговаряме. Той беше много интересен събеседник. Обичаше историята и пътуваше навсякъде. Говорехме за хиляди различни неща. Имахме неповторима връзка. Беше много… стимулиращо. По време на конкурсите се шегувах, че животът не се свежда само до външността и грима. Това е всичко, което хората виждат. Гримът и дрехите. Предполагам, че Северан прозря по-надълбоко в мен. Спогаждахме се. Той поиска телефонния ми номер и непрекъснато ми се обаждаше. Не бях глупава. Бях на петдесет и седем години, без семейство и със съвсем малко пари, а той беше хубав… _жизнен_ мъж.
	Бонд се запита дали това означава онова, което подозираше.
	Сателитната навигация го насочи да излезе от магистралата и той внимателно потегли по натоварен път. Беше пълно с таксита микробуси. На кръстовищата чакаха влекачи, очевидно за да бъдат първи на мястото на евентуална катастрофа. Търговци продаваха напитки край пътя. Импровизиран бизнес се въртеше и от камиони и пикали. Неколцина правеха успешна търговия, като продаваха акумулатори и ремонтираха алтернатори. Защо това заболяване измъчваше точно южноафриканските превозни средства?
	Сега, след като беше разчупил леда, Бонд небрежно попита за срещата утре, но Джесика отговори, че не знае нищо за нея, и той й повярва. Колкото и да беше отчайващо за Бонд, Хидт, изглежда, я държеше в пълно неведение за „Геена“ и другите незаконни дейности, в които бяха замесени той, Дън или фирмата.
	Джипиесът показа, че до крайната им цел остават пет минути, затова Бонд заяви:
	— Трябва да бъда откровен. Странно е.
	— Кое?
	— Как се е обградил с всичко това.
	— С какво? — попита Джесика и се втренчи в него.
	— Смърт, разруха.
	— Ами това му е работата.
	— Нямам предвид работата му в „Зелена инициатива“. Това го разбирам. Говоря за _личния_ му интерес към старото, употребяваното… изхвърленото.
	Джесика не каза нищо и посочи голяма дървена къща, опасана с внушителна каменна ограда.
	— Това е къщата…
	Гласът й потрепери и тя се разплака.
	Бонд спря до тротоара.
	— Джесика, какво има?
	— Аз…
	Тя дишаше учестено.
	— Добре ли сте?
	— Нищо, няма нищо. О, колко е неудобно.
	Бонд взе чантата й и потърси кърпичка. Намери и й я даде.
	— Благодаря. — Джесика се опита да говори, но после се предаде на риданията. Щом се успокои, обърна огледалото за обратно виждане към себе си. — Той не ми позволява да си слагам грим… Дано поне тушът ми не е потекъл и не ме е превърнал в клоун.
	— Не ви позволява… Какво искате да кажете?
	Изповедта замря на устните й.
	— Нищо — прошепна Джесика.
	— Нещо лошо ли казах? Извинявайте, ако съм ви разстроил. Само се опитвах да поддържам разговора.
	— Не, не, не сте направили нищо, Джийн.
	— Кажете ми какво не е наред — погледна я Бонд в очите.
	Тя се поколеба.
	— Не бях откровена с вас. Изиграх ролята си добре, но това беше фасада. Ние нямаме връзка. Никога не сме имали. Той ме желае… — Джесика вдигна ръце. — О, не ви трябва да чувате тези неща.
	Бонд докосна ръката й.
	— Моля ви. Виновен съм. Бръщолевех глупости. Чувствам се като глупак. Кажете ми.
	— Да, той обича старото… употребяваното… изхвърленото. _Мен._
	— Боже мой, не. Не исках да кажа…
	— Знам, че не искахте да го кажете, но точно затова ме желае Северан — защото съм част от спиралата надолу. Аз съм неговата лаборатория за повяхване, остаряване и разруха. Само това означавам за него. Той рядко разговаря с мен. Нямам представа какви мисли се въртят в главата му и не проявява интерес да разбере каква съм всъщност. Дава ми кредитни карти, води ме на хубави места, грижи се за мен. Но в замяна иска… да ме наблюдава как остарявам. Хващам го да ме гледа дали имам нови бръчки и старчески петна. Ето защо ми забранява да се гримирам. Северан оставя лампите запалени, когато… досещате се какво имам предвид. Знаете ли колко унизително е това за мен? И той много добре го съзнава, защото унижението е форма на упадък. — Джесика се засмя горчиво и избърса очите си с хартиена кърпичка. — И знаете ли кое е ироничното, Джийн? Когато бях млада, живеех за конкурсите за красота. Никой не се интересуваше какво представлявам отвътре нито съдиите, нито другите участнички… нито дори майка ми. Сега съм стара и на Северан също не му пука каква съм отвътре. Има моменти, когато мразя да бъда с него. Но какво да направя? Безсилна съм.
	Бонд стисна ръката й.
	— Не е вярно. Съвсем не сте безсилна. Да бъдеш стар е сила — опит, преценка, прозорливост, познаваш възможностите си. Младостта е изтъкана от грешки и импулси. Повярвайте ми, преживял съм го.
	— Но какво бих правила без него? Къде бих отишла?
	— Навсякъде. И можете да правите каквото искате. Вие очевидно сте умна жена. Сигурно имате някакви пари.
	— Малко, но проблемът не са парите, а как да намеря някого на моите години.
	— Защо ви е?
	— Говорите така, защото сте млад.
	— А вие говорите като човек, който вярва на онова, което са му внушили, вместо да разсъждава самостоятелно.
	Джесика се усмихна едва-едва.
	— Трогната съм, Джийн. — Тя потупа ръката му. — Много сте любезен. Не мога да повярвам, че се размекнах пред непознат. А сега трябва да се прибера у дома. Северан ще се обади да ме провери.
	Бонд подкара колата и спря пред портата под бдителния поглед на пазач от охраната. Това елиминира другия му план — да влезе в къщата и да види какви тайни има там. Джесика стисна ръката му с две ръце и после слезе.
	— Ще ви видя ли утре в завода? — попита той.
	Тя пак се усмихна леко.
	— Да, ще бъда там. Каишката ми е къса.
	Обърна се и бързо се вмъкна през отварящата се порта.
	Бонд превключи на първа скорост и потегли. Джесика Барнс мигновено се изпари от мислите му. Вниманието му се насочи към следващата дестинация и какво ще го посрещне там.
	Приятел или враг?
	В избраната от него професия Джеймс Бонд беше научил, че тези две категории не се изключват взаимно.


>>	Четирийсет и девета глава

	През целия ден в четвъртък се говореше за заплахи от севернокорейците, талибаните, „Ал Кайда“, чеченците, Ислямското братство „Джихад“, Източна Малайзия, Судан, Индонезия. Имаше кратко обсъждане на иранците, но въпреки сюрреалистичната реторика, извираща от президентския им дворец, никой не ги приемаше твърде сериозно. М. едва ли не съжали горкия режим в Техеран. Някога Персия беше велика империя.
	Заплахи…
	_Но атаката се осъществява сега_ — иронично си помисли той — _по време на почивката за чай на конференцията по сигурността._ М. приключи обаждането до Мънипени и сковано седна в старата, украсена с позлата приемна в сградата на Ричмънд Терас между Уайтхол и Виктория Ембанкмънт, една от онези крайно незабележими постройки на неопределена възраст, откъдето се управляваше страната.
	Предстоящата атака включваше двама министри, членове на Обединената комисия по разузнаването. Те подадоха глави на вратата и очите им зад очилата огледаха стаята, сякаш търсеха мишена. В съзнанието му изплуваха образите от комедийния телевизионен сериал „Двамата Рони“ и той не можа да ги прогони. Когато обаче министрите тръгнаха към него, в израженията им нямаше нищо комично.
	— Майлс — поздрави го по-възрастният, фамилното му име се предшестваше от „сър Андрю“ и двете думи бяха в пълна хармония с изящното му лице и буйната сребриста коса.
	Другият, Бикстън, наклони глава, чието месесто кубе отразяваше светлината от прашния полилей. Дишаше тежко. Всъщност и двамата се бяха задъхали.
	М. не ги покани, но въпреки това те седнаха на канапето в стил „Крал Едуард“ пред подноса с чай. М. копнееше да извади пура от куфарчето си и да я запали.
	— Знаем, че трябва да се върнеш на конференцията по сигурността — започна Бикстън.
	— Току-що бяхме при секретаря на Форин Офис. Той е в Камарата на общините в момента.
	Това обясняваше факта, че се бяха запъхтели. Не можеха да дойдат с кола от Камарата на общините, тъй като Уайтхол, от Хорс Гардс Авеню до Кинг Чарлс Стрийт, беше затворена като подводница, която се готви да се спусне във водата, заради безопасността на участниците в конференцията.
	— Инцидент 20? — попита М.
	— Точно така — потвърди Бикстън. — Опитваме се да намерим и генералния директор на МИ6, но проклетата конференция…
	Той беше нов в Обединената комисия по разузнаването и като че ли изведнъж осъзна, че не трябва толкова безцеремонно да бичува задниците на онези, които му плащат заплатата.
	— Проклетата конференция е разрушителна, по дяволите — недоволно измърмори М., довършвайки мисълта му. Той нямаше проблем да бичува някого, който го заслужаваше.
	— Отбранителната разузнавателна агенция и БПКС съобщават за увеличаване на СИГНИТ в Афганистан през последните шест часа — пое нещата в свои ръце сър Андрю.
	— Общото мнение е, че това е свързано с Инцидент 20.
	— Нещо конкретно за Хидт, Ной или хилядите смъртни случаи? — попита М. — Или за Ниъл Дън? За военната база в Марч? Импровизирани експлозивни устройства? Инженери в Дубай? Заводи за преработване на отпадъци и рециклиране в Кейптаун?
	Адмирала беше прочел всички сигнали, които минаха през бюрото му или пристигнаха на мобилния му телефон.
	— Не можем да кажем — отговори Бикстън. — В „Поничката“ още не са разбили кодовете. — Централата на БПКС В Челтнам беше построена във формата на дебел пръстен. — Пакетите за разкодиране са чисто нови и това затрудни всички.
	— СИГНИТ са циклични там — неодобрително измънка М. Той работеше в МИ6 много отдавна и си беше спечелил славата на човек с безпрецедентни умения в проучването на разузнавателни данни, и по-важното — в _разнищването и превръщането им_ в нещо полезно.
	— Вярно е — съгласи се сър Андрю — но не е ли твърде голямо съвпадението, че всичките обаждания и имейли изскочиха точно сега, в деня преди Инцидент 20?
	_Не непременно_ — помисли си М.
	— И никой не е открил _нищо_, което да свързва Хидт със заплахата — добави сър Андрю.
	„Никой“ означаваше 007.
	М. погледна часовника си, който беше на сина му, войник в Кралския полк на мускетарите. Конференцията по сигурността щеше да поднови работата си след половин час. Той беше изтощен, а утре, петък, щеше да има още по-дълго съвещание, което щеше да завърши с вечеря, последвана от реч на секретаря на Форин Офис.
	Сър Андрю забеляза неприкрития поглед към очукания часовник.
	— Накратко казано, Майлс, в Обединената комисия по разузнаване са на мнение, че Северан Хидт в Южна Африка е за отклоняване на вниманието. Може и да е замесен, но не е ключов играч в Инцидент 20. Хората от МИ5 и МИ6 смятат, че истинските актьори са афганистанците и че атаката ще бъде там — срещу военни, работници, които раздават помощи или предприемачи.
	Естествено, че те щяха да кажат онова, което _наистина_ мислеха. Приключението в Кабул бе струвало милиарди лири и твърде много жертви и колкото повече зло можеше да се намери там, за да оправдае нахлуването, толкова по-добре. М. съзнаваше това още от началото на операция „Инцидент 20“.
	— Бонд…
	— Знаем, че е добър — прекъсна го Бикстън и погледна към шоколадовите бисквити, които М. беше помолил да не поднасят с чая, но въпреки това бяха сервирани.
	Сър Андрю се намръщи.
	— Само че той не е открил много — продължи Бикстън, освен ако има подробности, които все още не са разпространени.
	М. не каза нищо и хвърли смразяващ поглед на двамата мъже.
	— Бонд е _звезда_, разбира се — каза сър Андрю — затова общото мнение е, че би било добре за всички, ако той незабавно замине за Кабул. Довечера, ако е възможно. Изпрати го в горещата зона заедно с още двайсетина момчета от висшата лига на МИ6. Ще помолим за съдействие и ЦРУ. Нямаме нищо против да си поделим славата.
	_И вината_ — помисли си М., — _ако грешите._
	— Да, логично е — подкрепи го Бикстън. — Бонд е бил в Афганистан.
	— Инцидент 20 ще се случи утре — каза М. — Той ще пътува цяла нощ до Кабул. Как би могъл да предотврати каквото и да било?
	— Общото мнение е, че…
	Сър Андрю изведнъж млъкна. М. предположи, че е осъзнал, че повтаря досадния си словесен пълнеж.
	— Не сме сигурни дали може да бъде предотвратен.
	Възцари се неловко мълчание, досущ приливна вълна, замърсена с болнични отпадъци.
	— Нашият подход е твоят човек и другите да оглавят екип за анализ и да се опитат да разберат със сигурност кой е организаторът. Да измислят предложение за реакция. Бонд може да ръководи всичко.
	М., разбира се, се досещаше какво става. Двамата Рони предлагаха на ГМР мярка да отърве кожата. Организацията ти може да е звезда в деветдесет и пет процента от случаите, обаче ако сгрешите дори само веднъж, но с голяма загуба, може да отидеш на работа в понеделник сутринта и да я завариш разтурена или по-лошо превърната в чиновническа агенция.
	„Групата за международно развитие“ поначало се движеше по тънък лед, защото включваше секция „00“, срещу която мнозина възразяваха. Евентуална издънка с Инцидент 20 би означавала сериозен провал. С незабавното прехвърляне на Бонд в Афганистан ГМР поне щеше да има участник в играта, дори ако той пристигнеше късничко на игрището.
	— Разбрах ви, господа — каза М. — Ще развъртя телефоните.
	Бикстън засия, но сър Андрю още не беше приключил. Упоритостта му беше една от причините М. да смята, че бъдещите срещи с него може би ще се провеждат на Даунинг Стрийт 10.
	— Бонд ли ще бъде диригентът на оркестъра?
	Загатнатата заплаха във въпроса беше, че ако 007 остане в Южна Африка, не зачитайки заповедите на Адмирала, сър Андрю ще престане да подкрепя Бонд, М. и ГМР.
	Иронията, че е дал картбланш на агент като 007, беше в това, че той трябваше да я използва и да действа както намери за добре, а това понякога означаваше, че Бонд няма да свири в унисон с другите музиканти от оркестъра. _Не може да имаш всичко_ — помисли си М.
	— Както казах, ще развъртя телефоните — повтори той.
	— Добре. Е, ние ще тръгваме.
	Те излязоха, а М. стана и отиде на балкона, където забеляза полицай от отдел „Специална защита“, въоръжен с автомат. Човекът го погледна, кимна и продължи да оглежда улицата на десетина метра долу.
	— Всичко спокойно ли е? — попита Адмирала.
	— Да, сър.
	М. се усамоти в отсрещния ъгъл на балкона, запали пура и вдъхна дълбоко дима. Улиците бяха зловещо тихи. Барикадите не бяха обичайните тръбни метални заграждения, каквито има пред Парламента, а циментови блокове, високи метър и двайсет и достатъчно солидни, за да спрат бързо движеща се кола. По тротоарите патрулираха въоръжени пазачи и М. съзря неколцина снайперисти по покривите на съседните сгради. Той разсеяно се загледа в Ричмънд Терас и Виктория Ембанкмънт, а след това извади мобилния си телефон и се обади на Мънипени.
	Тя отговори след първото позвъняване:
	— Да, сър?
	— Искам да говоря с главния координатор.
	— Той отиде в столовата. Ще ви свържа.
	Докато чакаше, М. присви очи и прегракнало се засмя. На кръстовището близо до барикадата имаше голям камион и няколко мъже изсипваха контейнери с боклук в него. Те бяха служители на „Зелена инициатива“, фирмата на Северан Хидт. Адмирала осъзна, че ги гледа от няколко минути, но всъщност не ги вижда. Бяха незабележими.
	— Танър, сър.
	Боклукчиите изчезнаха от мислите на М. Той извади пурата от устата си и рече:
	— Бил, трябва да поговорим за 007.


>>	Петдесета глава

	Воден от сателитната навигация, Бонд шофираше през центъра на Кейптаун, покрай магазини и жилища. Озова се в район с малки, ярко боядисани къщи в синьо, розово, червено и жълто, сгушени под Сигнал Хил. Тесните улици бяха предимно калдъръмени и му напомниха за селата на Карибите, с тази разлика, че много домове бяха украсени с изящни арабски мотиви. Бонд мина покрай притихнала джамия.
	Беше шест и половина в хладната вечер в четвъртък и той пътуваше към дома на Бхека Джордан.
	Приятел или враг…
	Преведе колата по неравните улици и спря близо до долнището й. Тя го посрещна на вратата и го поздрави с кимане, без да се усмихне. Беше съблякла служебното си облекло и носеше сини джинси и тесен тъмночервен пуловер. Лъскавите й черни коси бяха разпуснати и Бонд бе завладян от уханието на люляк от шампоана й.
	— Интересен район — отбеляза той. — Хубав.
	— Нарича се Бо Каап. По-рано беше много беден и населен предимно с мюсюлмани. Преместих се тук с… един човек преди няколко години. Тогава кварталът беше по-беден. Постепенно става много луксозен. Едно време навън бяха паркирани само велосипеди, сега са тойоти, но скоро ще бъдат мерцедеси. Това обаче не ми харесва. Предпочитам го такъв, какъвто беше. Но тук е домът ми. Пък и сестрите ми и аз се редуваме да взимаме _угого_ да живее при нас и те са наблизо, затова е удобно.
	— _Угого?_ — попита Бонд.
	— Означава „баба“. Майката на майка ни. Родителите ни живеят в Питермарицбург в провинция Квазулу Натал, на изток оттук.
	Бонд си спомни старата карта в кабинета й.
	— Грижим се за _угого_. Такъв е обичаят на зулусите.
	Бхека Джордан не го покани да влезе, затова Бонд й разказа за пътуването си до „Зелена инициатива“ на верандата.
	— Искам да проявят филмчето в това нещо. — Той й даде инхалатора. — Осеммилиметрово е. Чувствителността му към светлината е хиляда и двеста. Можеш ли да го направиш?
	— Аз? Защо не партньорът ти от МИ6? — язвително попита тя.
	Бонд не изпита потребност да защитава Грегъри Лам.
	— Имам му доверие, но той нападна минибара ми и изпи питиета на стойност двеста ранда. Предпочитам да го направи някой с бистра глава. Промиването на филм може да се окаже сложна работа.
	— Ще се погрижа.
	— Тази вечер в града ще дойдат партньори на Хидт. Утре сутринта ще има среща в завода. — Бонд се замисли за думите на Дън. — Ще пристигнат в седем. Можеш ли да разбереш имената им?
	— Знаеш ли с кои авиолинии пътуват?
	— Не, но Дън ще ги посрещне.
	— Ще изпратя някого на летището. Куолийн е добър в тази работа. Обича да се шегува, но е добър.
	_Да, и дискретен_ — помисли си Бонд.
	Отвътре извика женски глас.
	Джордан се обърна.
	— _Ize balulekile_*.
	[* Нищо важно (зулуски). — Б.пр.]
	Размениха се още реплики на зулуски.
	Лицето на Джордан беше каменно.
	— Ще влезеш ли? Нека _угого_ види, че не си бандит. Казах й, но тя се тревожи.
	Бонд я последва в малкия апартамент, който беше подреден и хубаво обзаведен. Репродукции, гоблени и снимки украсяваха стените.
	Възрастната жена, която говореше на Джордан, седеше до голяма маса, сложена за двама. Двете очевидно вечеряха. _Угого_ беше много слаба и крехка. Бонд я позна от многото снимки в кабинета на Джордан. Носеше широка рокля в оранжево и кафяво и чехли на краката. Посивялата й коса беше къса. Тя се надигна.
	— Недейте, моля ви — рече Бонд.
	Жената обаче стана приведена, затътри крака и крепко стисна ръката му.
	— Вие сте англичанинът, за когото Бхека ми каза. На мен не ми изглеждате лош.
	Джордан я погледна гневно.
	— Аз съм Мбали — представи се старицата.
	— Джеймс.
	— Отивам да си почина. Бхека, дай му нещо за ядене. Много е кльощав.
	— Не. Трябва да тръгвам.
	— Гладен си. Видях те как гледаше _боботи_*. По-вкусно е, отколкото изглежда.
	[* Традиционно селско ястие от Южна Африка, което съдържа мляно говеждо месо, лук, чесън, сушени кайсии, бял хляб, прясно мляко, масло, къри, чили, лимонов сок, стафиди, бадеми и яйца. — Б.пр.]
	Бонд се усмихна. Наистина беше погледнал тенджерата на печката.
	— Внучката ми готви много добре. Яденето ще ти хареса. И ще пийнеш зулуска бира. Опитвал ли си я?
	— Пих „Биркенхед“ и „Гилрой“.
	— Не. Зулуската бира е най-хубавата. — Мбали погледна внучката си. — Дай му бира и той ще хапне нещо. Сипи му чиния боботи. И сос „Самбал“. — Тя огледа критично Бонд. — Обичаш ли люто?
	— Да.
	— Хубаво.
	— _Угого_, той каза, че ще тръгва — раздразнено възрази Джордан.
	— Каза го заради теб. Дай му бира и храна. Виж колко е мършав!
	— Моля те, _угого_.
	— Внучката ми е много своенравна.
	Възрастната жена взе глинен съд с бира, влезе в спалнята и затвори вратата.
	— Добре ли е баба ти? — попита Бонд.
	— Болна е от рак.
	— Съжалявам.
	— Държи се по-добре, отколкото се очакваше. На деветдесет и седем години е.
	Бонд се изненада.
	— Помислих, че е на седемдесет и няколко.
	Джордан сякаш се уплаши, че мълчанието може да породи потребност от разговор, приближи се до очукан сидиплейър и пусна диск. От тонколоните се разнесе тих женски глас, придружаван от хип-хоп ритми. Бонд видя обложката на диска — Тандисва Мазвай.
	— Седни — каза Джордан и посочи масата.
	— Не. Всичко е наред.
	— Какво искаш да кажеш?
	— Не е необходимо да ме храниш.
	— _Угого_ няма да бъде доволна, ако научи, че не съм ти предложила бира или _боботи_.
	Джордан извади глинено гърне с ратанов похлупак и наля пенлива розова течност в чаша.
	— Това ли е зулуската бира?
	— Да.
	— Домашно приготвена?
	— Зулуската бира винаги е домашно приготвена. Вари се три дни и се пие, докато още ферментира.
	Бонд отпи. Бирата беше сладко-кисела и изглежда имаше ниско съдържание на алкохол.
	След това Джордан му поднесе чиния _боботи_ и сипа отгоре червеникав сос. Ястието приличаше на овчарски пай и отгоре имаше яйце вместо картоф, но беше по-вкусно от пайовете, които Бонд беше ял в Англия. Гъстият сос беше добре овкусен и наистина лютив.
	— Ти няма ли да ядеш с мен? — кимна той към свободния стол. Джордан се беше облегнала на умивалника и бе скръстила ръце на пищните си гърди.
	— Вече ядох — отсечено отвърна тя и не помръдна от мястото си.
	Приятел или враг…
	Бонд изяде всичко.
	— Бих отбелязал, че си доста талантлива — умна полицайка, която приготвя чудесна бира и _боботи_. Ако го произнасям правилно.
	Не получи отговор. С всяка забележка, която изговаряше, ли я обиждаше?
	Той сподави раздразнението си и се вгледа в множеството семейни снимки на стените и полицата над камината.
	— Баба ти е била свидетел на много исторически събития.
	— Може да се каже, че _угого_ е Южна Африка — отвърна Джордан и с обич погледна към вратата на спалнята. — Чичо й бил ранен в битката при Камбула, докато се сражавал срещу британците няколко месеца след битката при Исандлуана, за която ти казах. Баба се родила само няколко години след образуването на Южноафриканския съюз между провинциите Кейп и Натал. През петдесетте години на миналия век била изселена според Закона за сегрегацията от 1950 година по време на апартейда. И била ранена в протест през 1958 година.
	— Какво се е случило?
	— Кръвопролитията в Шарпвил. Баба била сред демонстрантите срещу „тъпия закон“, както го нарекли. По време на апартейда хората законно са били категоризирани на бели, черни, цветнокожи и червенокожи.
	Бонд си спомни коментарите на Грегъри Лам.
	— Черните носели пропуск, подписан от работодателя им, който им позволявал да бъдат в район, населен с бели. Било ужасно — унизително. Имало мирен протест, но полицията стреляла по демонстрантите. Близо седемдесет души били убити. _Угого_ била простреляна в крака. Затова накуцва. — Джордан си наля бира и отпи. — Тя е избрала името ми. Казала на родителите ми как да ме кръстят и те я послушали. Човек обикновено прави това, което _угого_ каже.
	— Бхека.
	— На зулуски означава „онзи, който бди над хората“.
	— Защитник. Значи съдбата ти е била да станеш полицай — заключи Бонд. Музиката му харесваше.
	— _Угого_ е старата Южна Африка, а аз съм новата. Смесица от зулуси и африканери. Наричат я страната на дъгата, но ако я погледнеш, ще видиш различните цветове, всичките отделно. Трябва да се обединим и да станем единни. Ще мине много време, но ще стане. — Тя погледна хладно Бонд. — Тогава ще можем да мразим хората заради характера и постъпките им, а не заради цвета на кожата.
	Той спокойно отвърна на погледа й.
	— Благодаря за яденето и бирата. Трябва да тръгвам.
	Джордан го изпрати до вратата.
	Бонд излезе и за пръв път видя ясно мъжа, който го следеше от Дубай. Човекът със синьото сако и златната обеца, който беше убил Юсуф Насад и едва не бе довършил и Феликс Лайтър.
	Стоеше на улицата, в сенките на стара сграда, украсена с арабски орнаменти и мозайки.
	— Какво има? — попита Джордан.
	— Вражески елемент.
	Мъжът държеше мобилен телефон, но не говореше, а снимаше Бонд и Джордан — доказателство, че Бонд работи с полицията.
	— Вземи оръжието си и стой вътре при баба си — викна Бонд.
	Той хукна по улицата. Човекът побягна по тясна уличка, водеща към Сигнал Хил, в сгъстяващия се мрак.


>>	Петдесет и първа глава

	Мъжът имаше десетина метра преднина, но Бонд започна да скъсява разстоянието, докато тичаха по уличката. Покрай тях припкаха ядосани котки и мършави кучета. Хлапе с овални малайзийски черти излезе от дома си и се изпречи на пътя на Бонд, но веднага беше дръпнато назад от родителска ръка.
	Бонд беше на четири-пет метра от непознатия, когато оперативният му инстинкт се задейства. Досети се, че мъжът може да е подготвил капан, за да улесни бягството си. Той погледна надолу. Да! Негодникът беше опънал жица на трийсетина сантиметра над земята, почти невидима в здрача. Човекът знаеше къде е, защото бе отбелязал мястото със счупен глинен съд, и я беше прескочил. Бонд обаче не можа да спре навреме и се приготви да падне.
	Той изви рамо и когато инерцията го помете напред, направи половин салто на земята. Тупна тежко, за миг остана там зашеметен и се прокле, че е позволил на човека да избяга.
	Само че мъжът не се беше измъкнал.
	Жицата не беше сложена, за да възпрепятства преследването, а за да направи Бонд уязвим.
	Непознатият се хвърли върху него. Вонеше на бира, застоял цигарен дим и нечиста плът. Той изтръгна валтера на Бонд от кобура. Бонд сграбчи ръката му и изви китката, докато пистолетът падна на земята. Нападателят ритна валтера извън обсега на Бонд. Задъхан, Бонд хвана дясната му ръка и избегна злобните удари на ножа в другата ръка на мъжа.
	Погледна назад и се запита дали Бхека Джордан е пренебрегнала съвета му и му се притича на помощ, въоръжена с пистолета си, но не я видя.
	Нападателят се дръпна назад, за да нанесе удар по бедрото му. Бонд се изви, за да го избегне и мъжът направи задно салто като гимнастик. Изумителен финт. Бонд си спомни думите на Феликс Лайтър.
	_Копелето знае бойни изкуства…_
	Той скочи и се изправи пред мъжа, който беше заел бойна поза и държеше ножа. Острият връх беше обърнат навън. Лявата му ръка беше разтворена с дланта надолу и се размахваше объркващо, готова да сграбчи Бонд, а другата да го наръга смъртоносно.
	Бонд заобиколи на пръсти.
	Беше практикувал различни видове ръкопашен бой, но ГМР учеше агентите си на рядък тип схватка без оръжие, заимстван от бивш (или не толкова бивш) враг — руснаците. Древното бойно изкуство на казаците, наречено „Система“, беше осъвременено от Спецназ, специалните сили на военното разузнаване ГРУ.
	В „Система“ рядко се използваха юмруци. Главните оръжия бяха дланите, лактите и коленете. Целта беше да удряш колкото е възможно по-често, така че да изтощиш противника и после да го хванеш за рамото, китката или глезена и да го приклещиш. Най-добрите бойци не влизаха в контакт със съперника… до последния момент, когато капналият от умора нападател беше беззащитен. След това победителят го поваляше на земята и притискаше с коляно гърдите или гърлото му. Ако решеше, можеше да нанесе обезсилващ или фатален удар.
	Бонд инстинктивно влезе в ритъм с хореографията на „Система“ и избегна атаката на мъжа.
	Продължи да отклонява ударите и да използва собствената му енергия срещу него.
	Засега успяваше, но на два пъти острието на ножа премина на сантиметри от лицето му.
	Човекът се движеше бързо, размахваше огромните си ръце и пробваше Бонд, който отстъпи встрани и прецени силата на противника (беше мускулест и опитен в ръкопашния бой и психически подготвен да убива) и слабостите му (алкохолът и пушенето като че ли му се отразяваха).
	Мъжът се ядоса от отбраната на Бонд. Хвана ножа, готов да го забие, и отчаяно запристъпва напред. Хилеше се сатанински и беше облян в пот въпреки хладния въздух.
	Бонд предостави уязвима мишена — гърба си и се наведе да вземе валтера, но това беше лъжливо движение. Още преди мъжът да се хвърли, той се изправи, отмести ножа му и го удари с изопната длан по лявото ухо. Сви пръстите на ръката си, когато установи контакт, и усети натиска, който щеше да увреди или да спука тъпанчето на ухото на нападателя. Преследвачът изрева от болка и вбесен, атакува безразсъдно. Бонд лесно парира ръката с ножа, хвана китката с двете си ръце и я изви назад, докато острието издрънча на земята. Той отново прецени силата и безумната непоколебимост на мъжа и взе решение. Продължи да извива ръката му, докато китката изпука.
	Човекът извика и падна на колене, а след това седна. Лицето му пребледня. Главата му клюмна на една страна.
	Бонд изрита ножа встрани, внимателно претърси мъжа и извади от джоба си малък автоматичен пистолет и ролка тиксо. Пистолет? _Тогава защо не ме застреля?_ — зачуди се Бонд.
	Той пъхна оръжието в джоба си, взе валтера и грабна телефона на нападателя. На кого беше изпратил снимката на Бонд и Джордан? Ако беше само на Дън, можеше ли Бонд да намери и обезвреди Ирландеца, преди да е докладвал на Хидт?
	Той прегледа обажданията и съобщенията. Слава Богу, преследвачът не беше изпратил нищо. Беше заснел видео на Бонд.
	Каква беше целта му?
	И в следващия миг получи отговора.
	— _Йеби се!_ — гневно изсъска непознатият.
	Балканската псувня обясни всичко.
	Бонд прегледа документите на мъжа и потвърди, че той е командос от елитните сръбски специални части, паравоенната групировка „Червените барети“. Името му беше Никола Ратко.
	Човекът охкаше и държеше ръката си.
	— Оставил си брат ми да умре! Изоставил си го! Той ти беше партньор в мисията.
	Братът на Ратко беше младият агент от БИА, изпратен с Бонд в онази съботна вечер край Нови Сад.
	_Брат ми непрекъснато пуши, докато е на операция. В Сърбия това изглежда по-нормално, отколкото да не пушиш…_
	Сега Бонд разбра как Ратко го е намерил в Дубай. За да си осигурят сътрудничеството на БИА в Сърбия, ГМР и МИ6 бяха казали на шефовете в Белград истинското име на Бонд и мисията му. След като брат му беше умрял, Ратко и другарите му от специалните сили сигурно бяха стъкмили широкомащабна операция да открият Бонд, използвайки връзките си в НАТО и МИ6. Те бяха научили, че той заминава за Дубай. Бонд осъзна, че не Озбърн-Смит, а Ратко е проучвал в МИ6 плановете му. Сред документите му намери разрешително за полет с военен самолет от Белград до Дубай. Това обясняваше как беше изпреварил Бонд в Емирствата. Местен наемник бе предоставил непроследима кола — черната тойота на агента на сръбските специални части.
	Но каква беше целта му?
	Вероятно не арест и предаване на властите. Ратко сигурно смяташе да заснеме на видео как Бонд си признава или се извинява или може би изтезанията и смъртта му.
	— Никола ли ти викат или Ник? — попита Бонд и приклекна до него.
	— _Йеби се!_ — беше единственият отговор.
	— Чуй ме внимателно. Съжалявам, че брат ти изгуби живота си, но мястото му не беше в БИА. Беше небрежен и не изпълняваше заповедите. Брат ти стана причина да изпуснем мишената.
	— Той беше млад.
	— Това не е оправдание. Не е било оправдание нито за мен, нито за теб, когато си бил в „Тигрите“ на Аркан.
	— Той беше още момче.
	В очите на мъжа заблестяха сълзи. Бонд не знаеше дали са от болка от счупената китка или от мъка по мъртвия му брат.
	Погледна към уличката и видя Бхека Джордан и неколцина други полицаи, които тичаха към него. Той се наведе, взе ножа на Ратко и сряза жицата, а после седна до сърбина.
	— Ще те закараме на лекар.
	— Стой! — рязко извика нечий глас.
	Той погледна Бхека Джордан.
	— Всичко е наред. Взех оръжието му.
	После обаче осъзна, че пистолетът й е насочен към него. Той се намръщи и стана.
	— Остави го! — кресна тя.
	Двама южноафрикански полицаи застанаха между Бонд и Ратко. Единият се поколеба и после внимателно взе ножа от ръката на Бонд.
	— Той е агент от сръбското разузнаване. Опитваше се да ме убие. Уби сътрудник на ЦРУ в Дубай онзи ден.
	— Това не означава, че може да прережеш гърлото му.
	Черните очи на Джордан бяха присвити от гняв.
	— Какви ги говориш?
	— Ти си в моята страна и ще спазваш законите!
	Някои от другите ченгета също гледаха ядосано Бонд.
	Той погледна Джордан, отстъпи встрани и й направи знак да го последва.
	Тя се приближи до него и когато никой не ги чуваше, сурово добави:
	— Ти си победил. Той беше повален на земята и не представляваше заплаха. Защо щеше да го убиеш?
	— Нямаше да го убия.
	— Не ти вярвам. Каза ми да стоя вкъщи при баба. Не поиска да повикам моите полицаи, защото не искаше свидетели, докато го изтезаваш и убиваш.
	— Предположих, че ще повикаш подкрепления. Не исках да оставяш баба си, в случай че той не действа сам.
	Джордан обаче не го слушаше и кипеше от гняв.
	— Ти дойде тук, в нашата страна, с онзи номер 00. Знам какво правиш!
	Най-после Бонд разбра какъв е източникът на гнева й към него. Нямаше нищо общо с опита за флиртуване, нито с факта, че той представлява противоположния пол. Тя ненавиждаше редките случаи на мисии от първо ниво на ГМР — убийствата.
	— Няколко пъти, когато нямаше друг начин да защитя страната си, да, отнемал съм човешки живот — изсъска той, едва сдържайки гнева си. — И само след като съм имал заповед. Не го правя, защото искам. Не ми доставя удоволствие. Правя го, за да спася хора, които заслужават да бъдат спасени. Може да го наречеш грях, но е необходим грях.
	— Не беше необходимо да го убиваш — ядосано изрече тя.
	— Нямаше да го убия.
	— Ножът… Видях…
	— Той беше поставил капан. Жица за спъване. — Бонд я посочи. — Срязах я, за да не падне някой. А на него — кимна към сърбина — тъкмо му казвах, че ще го закараме на лекар. Попитай го. Рядко водя в болница човек, когото се готвя да застрелям.
	Бонд се обърна и мина покрай двамата полицаи, които бяха препречили пътя му. Очите му ги предизвикаха да се опитат да го спрат. Без да поглежда назад, той извика:
	— Филмът ми трябва проявен колкото е възможно по-скоро. И самоличностите на всички, които ще отидат при Хидт утре.
	Закрачи по уличката.
	Скоро се качи в субаруто, мина покрай колоритните къщи в Бо Каап и подкара по-бързо, отколкото беше безопасно, по криволичещите живописни улици.


>>	Петдесет и втора глава

	Примами го ресторант, предлагащ места кухня, и Бонд, все още ядосан от спречкването с Бхека Джордан, реши, че се нуждае от силно питие.
	Яхнията в дома на Джордан му беше харесала, но порцията беше малка, сякаш отпусната като подаяние с намерението той да приключи бързо с обяда и да си тръгне. Поръча си и с апетит похапна _сосатис_ — шишчета на скара — с жълт ориз и спанак _марог_ (и учтиво отказа предложението да опита специалитета на ресторанта червеи _мопане_). След това се върна в хотела „Тейбъл Маунтин“.
	Изкъпа се, избърса се и се облече. В същия миг на вратата са почука. Пиколото донесе голям плик. Каквато и да беше, Джордан не беше позволила личното й мнение, че Бонд е хладнокръвен масов убиец, да попречи на работата. В плика имаше черно-бели разпечатки на снимките, които той беше направил с фотоапарата в инхалатора. Някои бяха неясни, а други не бяха попаднали в целта, но беше успял да заснеме ясна серия на най-интересното — вратата на отдел „Научни изследвания и разработки“ на „Зелена инициатива“ и заключващите механизми. Джордан бе проявила професионализма да приложи и флашка със сканираните снимки. Гневът на Бонд намаля. Той ги качи на лаптопа си, закодира ги и ги изпрати на Сану Хирани заедно с инструкции.
	Трийсетина секунди, след като натисна клавиша „ИЗПРАТИ“, получи съобщение — _Ние никога не спим_.
	Той се усмихна и написа благодарност.
	Няколко минути по-късно му се обади Бил Танър от Лондон.
	— Тъкмо щях да ти звъня.
	— Джеймс… — Тонът на Танър беше мрачен. Очевидно имаше проблем.
	— Казвай.
	— Тук загубиха ума и дума. В Уайтхол решиха, че Инцидент 20 няма голяма връзка с Южна Америка.
	— Какво?
	— Те мислят, че Хидт е за отклоняване на вниманието. Смятат, че убийствата ще бъдат извършени в Афганистан — на работници, които раздават помощи, или предприемачи. Комисията по разузнаване гласува да те изтеглим и да те изпратим в Кабул, тъй като, откровено казано, не си открил почти нищо конкретно там, където си.
	Сърцето на Бонд заблъска в гърдите.
	— Бил, убеден съм, че ключът…
	— Чакай малко — прекъсна го Танър. — Само ти казвам какво искат те. Но М. се запъна и настоя да останеш. Разгоря се същинска битка като при Трафалгар, голяма и шумна. Всичките отидохме при секретаря на Форин Офис и обяснихме какъв е случаят. Ще останеш там. И ако те интересува, имаше свидетел на защитата — в твоя подкрепа.
	— Кой?
	— Новият ти приятел Пърси.
	— Озбърн-Смит? — едва не се изсмя Бонд.
	— Той заяви, че ако имаш следа, трябва да ти разрешат да вървиш по нея.
	— Така ли? Ще го почерпя една бира, когато всичко свърши. И теб също.
	— Добре, но нещата не са толкова розови, колкото изглеждат — мрачно добави Танър. — Старецът заложи името на ГМР, за да те задържи там. И _твоето_ име. Ако се окаже, че Хидт _наистина_ е за отклоняване на вниманието, ще има сериозни последици.
	Дали бъдещето на ГМР зависеше от успеха му?
	_Политика_ — цинично си помисли Бонд.
	— Убеден съм, че Хидт стои в дъното на цялата тази работа.
	— И М. е съгласен с тази преценка — увери го Танър и сетне го попита каква ще бъде следваща му стъпка.
	— Утре сутринта ще ходя в завода на Хидт. В зависимост от това, което открия, ще трябва да действам бързо и комуникациите може да се окажат проблем. Ако до късния следобед не науча нищо, ще накарам Бхека Джордан да нападне мястото, да скъса от разпити Хидт и Дън и да разбере какво е планирано за утре вечерта.
	— Добре, Джеймс. Поддържай връзка с мен. Ще кажа на М. Той ще бъде на конференцията утре през целия ден.
	— Лека нощ, Бил. И му благодари от мое име.
	Те затвориха и Бонд си наля щедра доза „Краун Роял“ в кристална чаша, добави две кубчета лед и угаси лампите. Разтвори широко завесите, седна на дивана и се втренчи в подобните на снежинки светлини на пристанището.
	Телефонът му завибрира и той погледна екранчето.
	— Фили.
	Бонд отпи още една глътка от уханното уиски.
	— Вечеряш ли?
	— Тук е време за коктейли.
	— Сродна душа — заяви тя и той погледна към леглото, което снощи бе споделил с Фелисити Уилинг. — Не знам дали искаш още информация за операция „Стоманен патрон“…
	Той се наведе напред.
	— Да, моля те. Какво откри?
	— Нещо интересно, мисля. Изглежда, че целта на операцията не е била да бъдат убити _кои да са_ агенти и наемници. Руснаците са премахвали къртиците си в МИ6 и ЦРУ.
	Бонд почувства, че в него сякаш се взриви нещо, и остави чашата.
	— С разпадането на Съветския съюз Кремъл е искал да заздрави връзките си със Запада. Щяло да стане неудобно в политическо отношение, ако двойните им агенти бъдат разобличени. Ето защо активни агенти на КГБ убили най-успешните къртици в МИ6 и ЦРУ и направили така, че убийствата да приличат на нещастни случаи, но оставяли стоманен патрон на местопроизшествието като предупреждение към другите да мълчат. Това е всичко, което знам засега.
	_Боже мой_ — помисли си Бонд. — _Баща ми е бил двоен агент… предател?_
	— Там ли си още?
	— Да. Малко се разсеях от случващото се тук. Добра работа, Фили. Утре почти през целия ден няма да бъда на линия, но ми изпрати съобщение или имейл, ако научиш още нещо.
	— Добре. Пази се, Джеймс. Тревожа се — добави тя и затвори.
	Бонд вдигна студената кристална чаша, влажна от кондензацията, и я допря до челото си. Припомни си миналото на семейството си и се опита да открие улики за Андрю Бонд, които биха могли да хвърлят светлина върху тази отвратителна теория. Джеймс обичаше баща си, който колекционираше марки и събираше снимки на коли. Имаше няколко автомобила, но по-голямо удоволствие му доставяше да ги ремонтира и почиства, отколкото да ги кара бързо. Когато порасна, Джеймс попита веднъж леля си Шармейн за него. Тя се замисли за миг и отговори:
	— Той беше добър човек, разбира се. Стабилен. Можеше да се разчита на него. Скала. Но много сдържан. Никога не се набиваше на очи.
	Възможно ли беше Андрю да е бил къртица на руснаците?
	В съзнанието на Бонд изплува и друга разтърсваща мисъл двуличието на баща му — ако беше истина бе довело и до смъртта на съпругата му, майката на Джеймс.
	Не само руснаците, но и предателството на баща му бяха оставили сирак малкия Джеймс.
	Той се стресна, когато телефонът му зажужа, сигнализирайки за пристигането на съобщение:
	_Готвя се за изпращане на храна късно през нощта. Току-що излязох от работа. Искаш ли компания? Фелисити._
	Бонд се поколеба и после написа: _Да._
	Десетина минути по-късно, след като скри валтера, увит в хавлия, под леглото, той чу тихо почукване. Отвори вратата и видя Фелисити Уилинг. Всичките му съмнения дали ще започнат оттам, откъдето вчера прекъснаха, се изпариха, когато тя уви ръце около него и го целуна страстно. Бонд вдъхна уханието на парфюма й, което се разнасяше от кожата зад ухото й и миришеше на мента.
	— На нищо не приличам — засмя се Фелисити. Беше облечена в синя памучна риза, затъкната в измачкани и изцапани маркови дънки.
	— Не искам да чувам такива неща — каза Бонд и отново я целуна.
	— Седиш на тъмно, Джийн — рече тя и за пръв път в операцията той се подразни от напомнянето за прикритието му на африканер.
	— Гледката ми харесва.
	Двамата се отдръпнаха един от друг и на слабата светлина отвън Бонд се вгледа в лицето й, което снощи му се беше видяло изключително чувствено, но сега очевидно беше уморено. Той предположи, че логистиката на уреждането на най-голямата пратка храни на африканския континент е, меко казано, плашеща.
	— Заповядай.
	Фелисити извади от чантата си бутилка вино отлежало червено „Трий Кейп Лейдис“ от Стеленбош, най-известния винопроизводителен район в Южна Африка. Бонд познаваше славата му. Той извади корковата тапа и напълни две чаши. Двамата седнаха на канапето и отпиха.
	— Чудесно е — отбеляза Бонд.
	Фелисити събу обувките си. Той я прегърна и се помъчи да прогони мислите за баща си.
	Тя облегна глава на рамото му. На хоризонта имаше повече кораби от снощи.
	— Погледни ги — каза Фелисити. — Чуваш толкова много лоши неща за хората, но това не е вярно. Има и добрина. Невинаги може да разчиташ на нея, но поне…
	— Все някой е… _готов_ да помогне — прекъсна я Бонд.
	Тя се засмя.
	— Едва не ме накара да разлея виното си, Джийн. Можеше да съсипя ризата си.
	— Имам решение.
	— Да престана да пия вино? — Фелисити се нацупи закачливо. — Толкова е хубаво.
	— Не, друго решение, по-добро.
	Той я целуна и бавно започна да разкопчава копчетата на ризата й.

	* * *

	Час по-късно те лежаха в леглото на една страна, Бонд зад Фелисити. Ръката му беше увита около нея и държеше гърдите й. Пръстите им бяха преплетени.
	За разлика от миналата нощ обаче той беше буден след мига на върховната наслада.
	Мислите му бясно препускаха в съзнанието и се прехвърляха на различни теми. До каква степен бъдещето на ГМР зависеше от него? Какви тайни криеше отдел „Научни изследвания и разработки“ на „Зелена инициатива“? Какво точно целеше Хидт с „Геена“ и как можеше Бонд да измисли успешна ответна реакция?
	Ами баща му?
	— Мислиш за нещо сериозно — сънено отбеляза Фелисити.
	— Защо смяташ така?
	— Жените усещат.
	— Мисля си колко си красива.
	Тя доближи ръката му към лицето си и нежно захапа пръста му.
	— Това е първата лъжа, която ми казваш.
	— Такава ми е работата.
	— Тогава ти прощавам. Същото е и с мен. Координирам помощта на доковете, плащам на пилотите, работя по чартъри на кораби и наемане на камиони, с профсъюзите. — Гласът й придоби острота, каквато Бонд не беше чувал дотогава. — Пък и _твоята_ специалност. Вече има два опита за влизане с взлом на пристанището, а все още не е раздадена никаква храна. — Фелисити млъкна и след малко попита: — Джийн?
	Бонд разбра, че предстои нещо важно.
	— Да?
	— Имам чувството, че в твоята работа има нещо повече, отколкото споделяш. Не, не казвай нищо. Не знам ти какво мислиш, но ако стане така, че продължим да се виждаме и…
	— Говори` — промълви той.
	— Ако стане така, че продължим да се виждаме, мислиш ли, че може малко да се промениш? Имам предвид, че ако ходиш на съмнителни места, може ли да направиш така, че да не отиваш на най-опасните? — Бонд усети, че през нея преминаха вълни на напрежение. — О, не знам какво говоря. Не ми обръщай внимание, Джийн.
	Въпреки че Фелисити говореше на експерт по охраната и наемен войник, думите й се отнасяха и за Джеймс Бонд, агент от секция „00“.
	И по ирония на съдбата Бонд прие признанието й, че тя може да преживее известна степен на загадъчност у Терон, като знак, че може да приеме и Бонд.
	— Мисля, че това е много възможно — прошепна той.
	Тя целуна ръката му.
	— Не казвай нищо повече. Само това исках да чуя. А сега имам идея. Не знам какви са плановете ти за събота и неделя…
	_Нито пък аз_ — кисело си помисли Бонд.
	— Но утре вечерта ще приключим с пратките храна. Знам една странноприемница във Франшоек… Бил ли си там?
	— Не.
	— Това е най-красивото място в Уестърн Кейп. Винарски район. Ресторантът има звезда „Мишлен“ и най-романтичната тераса в света, с изглед към хълмовете. Ще дойдеш ли с мен в събота?
	— С удоволствие — отвърна той и целуна косите й.
	След пет минути Фелисити заспа.
	Бонд обаче остана буден и се загледа в светлините на пристанището. Вече не мислеше за евентуалното предателство на баща си, нито за обещанието си пред Фелисити Уилинг да промени тъмната си страна или за уикенда, който може би щяха да прекарат заедно. Не, Джеймс Бонд се съсредоточи само върху едно — неясните лица на онези хора някъде по света, чийто живот, въпреки предположенията на Уайтхол, знаеше, че единствено той може да спаси.


>	Петък
>	Надолу към Геена

>>	Петдесет и трета глава

	В осем и четирийсет сутринта Бонд вкара прашното, изпръскано с кал субару в паркинга на кейптаунската полиция. Изключи мотора, слезе и влезе в сградата, където намери Бхека Джордан, Грегъри Лам и Куолийн Нкози в кабинета й.
	Поздрави ги с леко кимане. Лам му отвърна с поглед, който изразяваше заинтригуваност, а Нкози — с енергична усмивка.
	— Идентифицирахме новодошлите партньори на Хидт — каза Джордан, завъртя лаптопа си и щракна мишката фотосите да бъдат разгледани последователно. Първите снимки показаха едър мъж с кръгло, черно като абанос лице. Носеше крещяща риза в златисто и сребристо, маркови очила и широки кафяви панталони.
	— Чарлс Матебула, черен диамант от Йоханесбург.
	— От новата богата класа в Южна Африка — обясни Лам. — Някои забогатяха за един ден по начини, които не са съвсем прозрачни, ако схващаш намека ми.
	— А други забогатяха с усилена работа — с леденостуден тон добави Джордан. — Бизнесът на Матебула изглежда законен превоз на стоки с кораби и транспорт. Вярно, че той беше на ръба с едни доставки на оръжия преди няколко години, но нямаше доказателства за закононарушения. — Тя натисна клавиш и на екрана се появи друга снимка. — А това е Дейвид Хуанг. — Мъжът беше слаб и се усмихваше на обектива. — Дъщеря му е качила снимката на страницата си във фейсбук. Глупаво момиче… но това е добре за нас.
	— Известен гангстер?
	— Заподозрян — поправи го Нкози. — От Сингапур. Занимава се предимно с пране на пари. Вероятно и с трафик на хора.
	На монитора се появи друго лице.
	— Ханс Еберхард, германец. Пристигна в сряда. Интересува се от мини, главно диамантени, индустриален разред, но и за бижута. — Фотографията показваше хубав русокос мъж, който излизаше от летището. Беше в добре ушит светъл костюм и риза, без вратовръзка. — Заподозрян е в различни престъпления, но официално е чист.
	Бонд се втренчи в снимките на мъжете.
	Еберхард.
	Хуанг.
	Матебула.
	Той запомни имената.
	Джордан се намръщи.
	— Не разбирам защо Хидт се нуждае от партньори. Той има достатъчно пари, за да финансира сам „Геена“.
	Бонд вече беше мислил по този въпрос.
	— По всяка вероятност причините са две. „Геена“ сигурно е скъп. Хидт иска пари отвън, защото ако му направят ревизия, няма да се налага да обяснява огромни дългове в счетоводните книги. Но по-важното е, че той няма престъпно минало или организация. За каквото и да е „Геена“, на него са му необходими връзките, които хора като тези тримата могат да предложат.
	— Да — съгласи се Джордан. — Има логика.
	Бонд погледна Лам.
	— Сану Хирани от отдел „Кю“ ми изпрати съобщение сутринта. Писа, че си имал нещо за мен.
	— А, да. Извинявай.
	Агентът на МИ6 му даде плик. Бонд надникна вътре и го пъхна в джоба си.
	— Отивам в завода. Щом вляза вътре, ще се опитам да разбера какво представлява Инцидент 20, кой е в опасност и къде. Ще ви съобщя веднага щом мога. Но ни трябва план за изтегляне.
	Ако Бонд не им се обадеше до четири часа следобед, Джордан щеше да заповяда на полицаите от тактическите сили да нападнат завода, да задържат Хидт, Дън и партньорите и да конфискуват съдържанието на отдел „Научни изследвания и разработки“.
	— Това ще ни даде — или само на вас, ако аз вече не съм в играта — пет-шест часа да ги разпитате и да разберете какво е Инцидент 20.
	— Нападение? — намръщи се Джордан. — Не мога да го направя.
	— Защо?
	— Казах ти. Ако нямам приемливо основание да смятам, че в „Зелена инициатива“ се извършва престъпление или нямам съдебна заповед, не мога да сторя нищо.
	Проклета жена.
	— Тук не става дума за правата му за справедлив процес, а за спасението на хиляди хора, вероятно южноафриканци.
	— Не мога да направя нищо без заповед и нямам доказателства, за да я поискам. Нямам пълномощия да действам.
	— Ако не се появя до четири часа, можеш да предположиш, че той ме е убил.
	— Очевидно се надявам това да не се случи, но отсъствието ти няма да бъде повод да нахлуя там.
	— Знаеш, че Хидт е готов да разкопае гробовете на жертви на масови кръвопролития и да ги превърне в строителни материали. Какво повече искаш?
	— Доказателство за престъпление в завода.
	Джордан беше стиснала челюсти и черните й очи бяха твърди като гранит. Беше ясно, че няма да отстъпи.
	— Тогава да се молим на Бога, че ще го намеря — троснато каза Бонд. — В името на няколко хиляди невинни хора.
	Той кимна на Нкози и Лам и без да обръща внимание на Джордан, излезе от кабинета. Закрачи към колата, седна зад волана и включи двигателя.
	— Джеймс, почакай! — Бхека Джордан вървеше към него. — Моля те, почакай.
	Хрумна му да настъпи газта, но се отказа и смъкна стъклото.
	— Вчера. За сърбина — каза тя, като се наведе близо до него.
	— Да?
	— Говорих с него. Той ми каза, че си щял да го заведеш на лекар.
	Бонд кимна.
	— Понякога правя предположения… първо съдя. Опитвам се да не го правя, но ми е трудно да се въздържа. Искам да ти се извиня — добави тя.
	— Приема се.
	— Но за акция в „Зелена инициатива“… Трябва да ме разбереш. По време на апартейда старата полиция и отделът им за криминални разследвания вършеха ужасни неща. Сега наблюдават всички ни под микроскоп, за да се уверят, че няма да постъпваме по същия начин. Незаконно нахлуване, произволни арести и разпити… това правеше предишният режим. Не може да правим същото. Трябва да бъдем _по-добри_ от хората преди нас. — Лицето й се изопна от напрежение. — Ще се бия редом с теб, ако законът разрешава, но без причина и съдебна заповед не мога да сторя нищо. Съжалявам.
	До голяма степен подготовката на агентите от секция „00“ беше психологическа и част от трудните инструкции беше да им внушат мисълта, че са различни и им е позволено, а не се _изисква_ от тях да действат извън закона. Заповедта от първо ниво на проекта, разрешаваща убийство, беше за Бонд само един аспект от работата му, не по-различен от снимането на секретни бази или подхвърлянето на дезинформация в медиите.
	Както се беше изразил М., Бонд трябваше да има _картбланш_ да прави каквото е необходимо, за да изпълни мисията си.
	_Ние пазим Кралството… с всички необходими средства._
	Това беше част от стила на Бонд — всъщност той не можеше да върши работата си без него — и трябваше постоянно да си напомня, че Бхека Джордан и другите трудолюбиви представители на силите на реда в света са сто процента прави, че уважават правилото на закона. Той беше аутсайдерът.
	— Разбирам, капитане — малко по-любезно отговори Бонд. — И каквото и да се случи, беше страхотно преживяване да работя с теб.
	Тя отвърна с усмивка — лека и мимолетна, но искрена първата, която стопли красивото й лице в присъствието на Бонд.


>>	Петдесет и четвърта глава

	Бонд вкара субаруто в паркинга край крепостта „Зелена инициатива“ и спря.
	Близо до портата имаше няколко лимузини.
C>
#	НАМАЛИ ПОТРЕБЛЕНИЕТО, ИЗПОЛЗВАЙ МНОГОКРАТНО, РЕЦИКЛИРАЙ
C$
	Наоколо се разхождаха няколко човека. Бонд позна немския бизнесмен Ханс Еберхард, който беше в бежов костюм и бели обувки. Разговаряше с Ниъл Дън, който пък стоеше неподвижно като японска бойна рибка. Ветрецът разрошваше русия му бретон. Еберхард допушваше цигара. Хидт вероятно не позволяваше на никого да пуши в завода и това изглеждаше иронично, защото въздухът навън беше замърсен със смог и изпарения от електроцентралите и горящи метан.
	Бонд махна на Дън, който му кимна безучастно и продължи да разговаря с германеца. След това Ирландеца извади телефона си от колана и прочете някакво съобщение или имейл. Прошепна нещо на Еберхард и отстъпи встрани, за да се обади. Бонд се престори че също използва телефона си, зареди приложението за подслушване и го повдигна към ухото си, а после смъкна стъклото и насочи телефона към Дън. Загледа се напред и размърда беззвучно устни, все едно че говори. Чуваше думите само на Ирландеца.
	— … навън с Ханс. Той искаше да пуши… Знам.
	Вероятно говореше с Хидт.
	— Движим се по график — продължи Дън. — Току-що получих имейл. Камионът е тръгнал от Марч за Йорк. Трябва да пристигне всеки момент. Вече е заредена.
	Това беше Инцидент 20. Атаката щеше да се състои в Йорк.
	— Мишената е потвърдена. Детонацията е насрочена за десет и половина тяхно време.
	Стъписан, Бонд обърна внимание на часа на атаката. Бяха предположили десет и половина през нощта, но всеки път, когато споменаваше някакъв час, Дън използваше двайсет и четири часовото броене и ако беше десет и половина през нощта, щеше да каже: „Двайсет и два и трийсет“.
	Ирландеца погледна към колата на Бонд и каза по телефона:
	— Терон е тук… Добре, веднага. — И после се обърна към Бонд. Изглеждаше нетърпелив.
	Бонд набра номер и се замоли да му отговорят.
	— Озбърн-Смит.
	Слава Богу.
	— Пърси, слушай внимателно. Имам най-много шейсет секунди. Научих адреса на Инцидент 20. Ще трябва да действаш бързо. Мобилизирай екип. Агенцията по организирана престъпност, МИ5, местната полиция. Бомбата е в Йорк.
	— Йорк?
	— Хората на Хидт карат устройството в камион от Марч за Йорк. Ще се взриви по-късно тази сутрин. Не знам къде ще го сложат. Може би на някое спортно събитие. Споменаваше се „курс“*, затова провери състезателните писти. Или нещо друго, където ще има голяма тълпа. Наблюдавайте всички камери около и в Марч и запишете номерата на колкото можете повече камиони. После ги сравнете с номерата на камионите, пристигащи в Йорк. Трябва да…
	[* Course (англ.) — освен курс означава и писта. — Б.пр.]
	— Чакай малко, Бонд — хладно го прекъсна Озбърн-Смит. — Това няма нищо общо с Марч или Йоркшир.
	Бонд не пропусна да отбележи наум употребата на фамилното му име и високомерния тон в гласа на Озбърн-Смит.
	— Какви ги говориш?
	Дън му направи знак и Бонд кимна.
	— Знаеш ли, че фирмата на Хидт рециклира опасни материали?
	— Да, но…
	— Спомняш ли си как ти казах, че той копае тунели за някаква модерна нова система за събиране на отпадъци под Лондон, включително около Уайтхол?
	Озбърн-Смит говореше като адвокат пред свидетел.
	Бонд започна да се поти.
	— Не става дума за това.
	Ирландеца ставаше все по-нетърпелив. Очите му бяха съсредоточени върху Бонд.
	— Позволи ми да не се съглася с теб — превзето каза Озбърн-Смит. — Единият тунел е недалеч от конференцията по сигурността днес в „Ричмънд Терас“. Твоят шеф, моят, висши служители на ЦРУ, МИ6, Обединената комисия по разузнаването — същински „Кой кой е“ в света на сигурността. Хидт сигурно ще пусне нещо гадно, което бизнесът му с опасни материали е открил, за да изтрепе всички. От няколко дни хората му мъкнат контейнери из тунелите и сградите край Уайтхол. На никого не му хрумна да ги провери.
	— Пърси, случва се нещо друго — монотонно каза Бонд. — Хидт няма да използва хора от „Зелена инициатива“ за атаката. Твърде очевидно е и така ще се разобличи.
	— Тогава как ще обясниш, че в тунелите открихме радиация?
	— Колко силна? — настойчиво попита Бонд.
	Последва кратко мълчание и после Озбърн-Смит отговори с досадното си фъфлене:
	— Четири милирема.
	— Това е нищо, Пърси. — Агентите от отдел „00“ бяха добре запознати със статистиката за ядрено облъчване. — Всяко човешко същество на Земята получава шейсет милирема от космическите лъчи всяка година. Добави и един-два прегледа на рентген и стават двеста. Мръсна бомба би оставила повече радиация от четири милирема.
	— Погрешно си изтълкувал информацията за Йорк — без да му обръща внимание, весело заяви Озбърн-Смит. — Сигурно е кръчмата „Херцогът на Йорк“ или едноименният театър в Лондон. Може да е транзитен пункт преди операцията. Ще проверим. Отмених срещата по сигурността и преместих всички участници на безопасни места. Бонд, мисля си какво мотивира Хидт, откакто видях, че живее в Канинг Таун, и ти ми каза за манията му по трупове на хиляда години. Той изпитва удоволствие от разрухата, разрушени градове.
	Дън бавно тръгна към субаруто.
	— Знам, Пърси, но…
	— Какъв по-добър начин да афишира социалния упадък от това да унищожи апарата за сигурност на половината западни сили?
	— По дяволите. Прави каквото искаш в Лондон, но изпрати АОП или екипи от МИ5 да видят какво ще стане в Йорк.
	— Нямаме толкова много хора. Не можем да отделим нито един човек. Може би следобед, но сега, боя се, че не сме в състояние. И без това нищо няма да се случи до довечера.
	Бонд му обясни, че часът на операцията е изтеглен за по-рано.
	Озбърн-Смит се изкикоти.
	— Твоят Ирландец предпочита двайсет и четири часовото броене, така ли? Е, изразява се културно. Не, ще се придържаме към моя план.
	Ето защо Озбърн-Смит беше подкрепил позицията на М. Бонд да остане в Южна Африка. Той не вярваше, че Бонд е надушил някаква следа, и искаше да му открадне славата. Бонд прекъсна разговора и започна да набира номера на Бил Танър.
	Дън обаче вече беше до вратата на субаруто и я отвори.
	— Хайде, Терон. Карате новия ви шеф да чака. Знаете процедурата. Оставете телефона и пистолета в колата.
	— Мислех да ги предам на вашия усмихнат портиер.
	Ако се стигнеше до бой, Бонд се надяваше да вземе оръжието си и да се свърже с външния свят.
	— Не и днес — отговори Ирландеца.
	Бонд не си направи труда да спори. Сложи телефона и валтера си в жабката, слезе и заключи колата.
	Докато отново преминаваше през ритуалите на поста на охраната, погледът му случайно попадна на часовник на стената. В Йорк наближаваше осем сутринта. Имаше два и половина часа да разбере къде е поставена бомбата.


>>	Петдесет и пета глава

	Във фоайето на „Зелена инициатива“ нямаше никого. Бонд предположи, че Хидт или по-вероятно Дън е уредил персоналът да има почивен ден, за да може срещата и стартът на плана „Геена“ да преминат без прекъсване.
	Северан Хидт влезе и радушно поздрави Бонд. Беше в добро настроение, дори въодушевен. Черните му очи блестяха.
	— Терон!
	Бонд стисна ръката му.
	— Искам да направите презентация пред партньорите ми на проекта за полетата на смъртта. Те ще го финансират. Не е необходимо да представяте нещо официално. Отбележете на картата къде са масовите гробове, горе-долу колко трупа има във всеки, от колко време са заровени в земята и колко мислите, че са готови да платят клиентите. А, между другото, един-двама от партньорите ми са в бизнес, подобен на вашия. Може би се познавате.
	На Бонд му хрумна тревожната мисъл, че мъжете може да се зачудят на обратното: защо не са чували за безмилостния наемник от Дърбан Джийн Терон, осеял африканската земя с толкова много трупове.
	Докато вървяха по коридора, Бонд попита къде може да се подготви, с надеждата, че Хидт ще го заведе в отдел „Научни изследвания и разработки“, след като вече е доверен партньор.
	— Имаме кабинет за вас — отговори Хидт и го заведе в голяма стая без прозорци. Вътре имаше няколко стола, работна маса и бюро. Бяха му донесли и канцеларски принадлежности като тефтер с жълти листове, писалки, десетина подробни карти на Африка и интерком, но не и телефон. На коркови табла на стените бяха изложени копия на снимките на разлагащите се трупове, които беше дал на Хидт. Бонд се зачуди къде са оригиналите.
	В спалнята на Хидт?
	— Харесвате ли го? — мило попита Вехтошаря.
	— Чудесен е. Компютърът би ми помогнал.
	— Мога да го уредя за писане и разпечатки. Без достъп до интернет, разбира се.
	— Без?
	— Тревожим се от хакери и за сигурността. Но засега не се притеснявайте, че ще трябва да пишете нещо официално. Написаните на ръка бележки са достатъчни.
	Бонд запази спокойно изражение, когато видя часовника. В Йорк беше осем и двайсет. Оставаха два часа.
	— Е, по-добре да се залавям за работа.
	— Ще бъдем в главната зала за конференции малко по-нататък по коридора. Стигате до дъното и завивате наляво. Номер 900. Елате, когато пожелаете, но се погрижете да е не по-късно от дванайсет и половина. По телевизията ще дават нещо, което мисля, че ще ви се стори интересно.
	Десет и половина йоркско време.
	Хидт излезе, а Бонд се наведе над картата и очерта кръгове около някои райони, които произволно беше избрал за бойни зони, когато с Хидт се бяха срещнали в клуб „Лодж“. Нахвърля няколко цифри за броя на жертвите, после нави картата и взе жълтия тефтер и няколко писалки. Излезе в коридора, където нямаше никого, ориентира се и тръгна към отдел „Научни изследвания и разработки“.
	Изкуството на занаята повелява, че обикновено най-добрият подход е най-елементарният, дори в тайна операция като тази.
	Той похлопа на вратата.
	_Господин Хидт ме помоли да взема едни документи… Съжалявам, че ви безпокоя. Няма да се бавя…_
	Бонд беше готов да връхлети върху човека, който отвори, и да извие ръката му, за да го подчини. Беше подготвен и за въоръжен пазач, дори се надяваше на среща с него, за да отнеме оръжието му.
	Но никой не отвори. Очевидно и на персонала там беше даден почивен ден.
	Той прибягна до резервния план, който беше още по-елементарен. Миналата вечер беше изпратил на Сану Хирани дигиталните снимки, които бе направил на отдел „Научни изследвания и разработки“. Шефът на отдел „Кю“ беше съобщил, че ключалката е на практика неразбиваема. Щеше да им отнеме часове да я хакнат. Той и екипът му щели да се опитат да измислят решение.
	Скоро след това Бонд бе получил съобщение, че Хирани е изпратил Грегъри Лам да изнамери друг инструмент на занаята. Щял да го донесе сутринта заедно с писмени инструкции как Бонд да отвори вратата. Това беше предал агентът на МИ6 на Бонд в кабинета на Бхека Джордан.
	Той огледа коридора още веднъж и после се залови за работа. От вътрешния джоб на сакото си извади „подаръка“ от Хирани — издържащо сто килограма тежест найлоново рибарско влакно, което не можеше да бъде засечено от детектора за метал на „Зелена инициатива“. Пъхна единия край в малкия процеп над вратата, докато стигна до пода от другата страна. Откъсна част от картона на жълтия тефтер и го изви като кука. Бутна я под вратата, закачи риболовното влакно и го издърпа.
	Завърза краищата на троен хирургичен възел. Примката обхващаше вратата от горе до долу. Бонд използва писалка, превърна клупа в огромен турникет и започна да го стяга.
	Найлоновото влакно се опъваше все повече и притискаше резето от другата страна на вратата. Накрая, както Хирани беше казал, че „по всяка вероятност“ ще стане, вратата изщрака и се отвори, сякаш някой служител от другата страна беше махнал резето, за да излезе. Заради пожарната безопасност отвътре нямаше табло с код.
	Бонд влезе в тъмната стая, разви турникета и прибра в джоба си доказателството за нахлуването си. Затвори вратата, запали лампите и огледа лабораторията, търсейки телефони, предаватели или оръжия, но не видя такива неща. Имаше десетина компютъра, стационарни и преносими, но трите, които Бонд включи, бяха защитени с парола. Той не губи време с останалите.
	Отчайващото беше, че бюрата и работните маси бяха отрупани с хиляди документи и папки, но никоя не беше надписана „Геена“ за по-удобно.
	Бонд прерови купища чертежи, технически диаграми, списъци с характеристики и рисунки на схеми. Някои бяха на оръжия и охранителни системи, а други на превозни средства. Никой от тях обаче не отговаряше на жизненоважния въпрос кой е в опасност в Йорк и къде точно е бомбата.
	И след това, най-после, Бонд откри папка с надпис „Сърбия“, отвори я и прегледа съдържанието.
	Кръвта му се смрази. Не вярваше на очите си.
	Пред него бяха снимки от моргата на старата британска военна болница в Марч. На едната маса имаше оръжие, което теоретично не съществуваше. Експлозивното устройство неофициално беше кръстено „Резачката“. МИ6 и ЦРУ подозираха, че сръбското правителство го разработва, но местните сътрудници не бяха намерили доказателство, че е направено. Представляваше хиперскоростно противопехотно оръжие, което използваше обикновени експлозиви, подсилени от твърдо ракетно гориво, и изстрелваше стотици малки титаниеви остриета с пет хиляди километра в час.
	„Резачката“ беше толкова ужасяваща, макар за разработването й да се носеха само слухове, че вече беше заклеймена от ООН и организациите за защита на човешките права. Сърбия упорито отричаше, че я прави, и никой дори търговците на оръжия с най-дебелите връзки не бяха виждали такова устройство.
	Как се беше сдобил с нея Хидт, по дяволите?
	Бонд продължи да прелиства папките и намери сложни инженерни диаграми, чертежи и инструкции за изработването на остриетата — шрапнелите на оръжието и за програмирането на активиращите системи, всичките написани на сръбски, с превод на английски. Хидт беше _произвел_ „Резачката“. По някакъв начин беше докопал плановете и беше поръчал на инженерите си да конструират проклетото нещо. Титаниевите стружки, които Бонд беше намерил във военната база в Марч, бяха от смъртоносните остриета.
	И влакът в Сърбия — това обясняваше загадката с опасния материал, който нямаше нищо общо с мисията на Дън там. Той вероятно дори не бе знаел за химикалите. Целта на пътуването му до Нови Сад беше да открадне титаний от влака, за да бъде използван в оръжието, тъй като зад локомотива имаше два вагона с метални отпадъци. Те бяха мишената му. Раницата на Ирландеца не съдържаше оръжия или бомби за взривяване на контейнерите с опасни вещества в третия вагон, а е била _празна_, когато той бе пристигнал. Дън я беше напълнил с уникални титаниеви стружки и ги беше занесъл в Марч, за да направят „Резачката“.
	Ирландеца беше уредил дерайлирането така, че да прилича на произшествие и никой да не разбере, че металът е откраднат.
	Но как Дън и Хидт се бяха сдобили с чертежите? Сърбите сигурно бяха направили всичко възможно, за да запазят в тайна плановете и характеристиките.
	Бонд откри отговора минута по-късно в писмо от дубайския инженер Махди Ал Фулан с дата отпреди една година.
C>
	Северан,
	Прегледах искането ти да проверя дали е възможно да се произведе система, която да възстановява нарязани класифицирани документи. Опасявам се, че с модерните машини отговорът е не. Но предлагам следното — мога да създам система електронно око, която предотвратява щетите, в случай че някой проникне в машина за нарязване на документи. Ще играе ролята на хиперскоростен оптичен скенер. Щом документите се пуснат в машината, скенерът извлича информацията от тях, преди да бъдат нарязани. Информацията може да се съхрани на харддиск три или четири терабайта, скрит някъде в машината, и да се прехвърли чрез обезопасен мобилен телефон или сателитна връзка, или дори физически да се възстанови, когато служителите ти сменят остриетата или почистват частите.
	Освен това препоръчвам да направиш и да предложиш на клиентите си машини за унищожаване на документи, които са толкова ефективни, че превръщат документите в прах, за да им внушиш доверие да те наемат да унищожаваш и най-деликатните материали.
	В допълнение имам план за подобно устройство, което ще извлича информацията от харддисковете, преди да бъдат унищожени. Мисля, че е възможно да се създаде машина, която да разглобява стационарни и преносими компютри, оптично да разпознава харддрайва и да го насочва към специална станция, където временно ще бъде свързан с процесор в машината за унищожаване. Секретната информация ще бъде копирана, преди харддрайвът да бъде изтрит.
C$
	Бонд продължи да чете. Машините за унищожаване на документи със скенери вече се използваха във всеки град, където „Зелена инициатива“ имаше филиал, включително в свръхсекретни сръбски военни бази и офиси на доставчици на оръжия извън Белград.
	Други писма подробно описваха планове за събиране на не толкова класифицирани, но все пак ценни документи, чрез използването на специални екипи от боклукчии на „Зелена инициатива“, които да събират отпадъците на набелязани хора, да ги закарват на определени за целта места и да ги преглеждат и сортират за лична и деликатна информация.
	Бонд оцени потенциала на замисъла. Той намери копия на бележки от кредитни карти, някои непокътнати, а други възстановени от обикновени машини за нарязване на хартия. Имаше сметка от хотел в покрайнините на Претория. Собственикът на картата носеше титлата „многоуважаван“, т.е., беше министър. Прикрепените към нея бележки предупреждаваха, че извънбрачната му любовна връзка ще бъде разгласена публично, ако той не се съгласи със списък искания от страна на политик от опозицията. Оказваше се, че такива неща са „специалните материали“, които Бонд беше видял да пренасят камиони на „Зелена инициатива“.
	Имаше и много страници с нещо като телефонни номера заедно с други цифри, имена на потребители, пароли и откъси от имейли и текстови съобщения. Електронни отпадъци. Разбира се, работниците в „Силициевата секция“ преглеждаха телефоните и компютрите и записваха електронните серийни номера на мобилните телефони, пароли, банкова информация, текстове, съобщения и кой знае още какво.
	Ала непосредственият въпрос беше къде точно ще бъде детонирана „Резачката“.
	Бонд отново прегледа записките. Нямаше информация, която да го насочи към мястото на бомбата в Йорк, която щеше да експлодира след малко повече от час. Той се наведе над едната работна маса и се втренчи в диаграмата на устройството. Слепоочията му пулсираха.
	_Мисли_ — ядосано си заповяда.
	_Мисли…_
	В продължение на няколко минути не му дойде на ум нищо. И после му хрумна идея. Какво правеше Северан Хидт? Събираше информация от късчета и фрагменти.
	_И ти направи` същото_ — каза си Бонд. _Сглоби` частите на мозайката._
	_Но с какви късчета разполагам?_

	• Мишената е Йорк.
	• Едното съобщение съдържа думите „срок“ и „пет милиона лири“.
	• Хидт е готов да причини масово разрушение, за да отклони вниманието от истинското престъпление, което смята да извърши — както дерайлирането на влака в Сърбия.
	• „Резачката“ е била скрита някъде близо до Марч и сега е закарана в Йорк.
	• Платено му е за атаката, не го прави по идеологически причини.
	• Хидт е можел да използва експлозивно устройство, но си е направил труда да конструира „Резачката“ с реални сръбски военни обозначения, оръжие, което не се продава на общия пазар на оръжия.
	• Хиляди хора ще умрат.
	• Взривът ще бъде с радиус най-малко трийсет метра.
	• „Резачката“ ще бъде детонирана в определен час десет и половина сутринта.
	• Атаката е свързана с „писта“, път или друг маршрут — курс.

	Бонд пренареди късчетата от мозайката по всеки възможен начин, но видя само несвързана откъслечна информация.
	_Продължавай_ — кипеше той от гняв. Отново се съсредоточи върху едно от късчетата. Представи си, че го взима и го поставя на друго място.
	Стана ясна една вероятност — щом Хидт и Дън бяха създали „Резачката“, криминалистите, които щяха да направят анализ след взрива, щяха да намерят военните обозначения и да помислят, че атаката е организирана от сръбското правителство или армия, тъй като устройствата все още не се предлагаха на черния пазар. Хидт го беше направил, за да отклони вниманието от истинските извършители — себе си и онзи, който му беше платил милиони лири да изпълни задачата. Това беше насочване по погрешна следа като планираната влакова катастрофа.
	И означаваше, че има две мишени. Очевидната би трябвало да има връзка със Сърбия и за обществеността и полицията щеше да бъде целта на атаката. Но истинската жертва щеше да бъде човек, поразен от взрива, случайно присъстващ на мястото. Никой нямаше да разбере, че той или тя е човекът, който Хидт и клиентът му искат да умре… и смъртта му щеше да накърни интересите на Британия.
	Но кой? Високопоставено лице от правителството? Учен? И по дяволите, къде по-точно щеше да се състои атаката?
	Бонд отново прегледа откъслечната информация.
	Нищо…
	Но после в съзнанието му изплува спомен. „Срок“ свършваше до „курс“.
	Ами ако не се отнасяше за срок на изпълнение на договор, а за учебен срок или семестър? И ако курс не означаваше маршрут, а курс от лекции?
	В това имаше някаква логика. Голяма институция с хиляди студенти.
	Но къде?
	Най-доброто, което Бонд можа да измисли, беше институция, където имаше курс, лекция, някакво събиране, музейна изложба или друго, свързано със Сърбия, в десет и половина тази сутрин. Това предполагаше университет.
	Дали съшитата оттук-оттам теория беше вярна?
	Нямаше повече време за размишления. Той погледна електронния часовник на стената, който неумолимо отброяваше минутите.
	В Йорк беше девет и четирийсет.


>>	Петдесет и шеста глава

	Носейки картата с полетата на смъртта, Бонд безгрижно вървеше по коридора.
	Пазач с грамадна глава с формата на куршум го огледа подозрително. За свое разочарование Бонд видя, че човекът не е въоръжен, нито има радиопредавател. Попита го как да стигне до залата за конференции. Мъжът посочи.
	Бонд тръгна, но после се обърна, сякаш току-що си беше спомнил нещо.
	— А, трябва да питам госпожица Барнс за обяда. Знаете ли къде е тя?
	Пазачът се поколеба и сетне посочи друг коридор.
	— Кабинетът й е ей там. Двойните врати вляво. Номер 808. Първо почукайте.
	Бонд тръгна натам. След няколко минути стигна до кабинета и погледна през рамо. В коридора нямаше никого. Той почука на вратата.
	— Джесика, Джийн е. Трябва да говоря с теб.
	Отговор не последва. Тя беше казала, че ще бъде там, но може би не се чувстваше добре или беше уморена и не бе дошла.
	_Моля те…_
	И после ключалката изщрака. Вратата се отвори и Бонд прекрачи прага. Джесика Барнс беше сама и примигна учудено.
	— Джийн? Какво има?
	Той затвори вратата и погледът му се спря на мобилния телефон на бюрото й.
	Тя веднага разбра какво става. Черните й очи се разшириха. Отиде до бюрото си, грабна телефона и отстъпи назад от Бонд.
	— Ти… — Тя поклати глава. — Ти си полицай. Преследваш Северан. Трябваше да се досетя.
	— Изслушай ме.
	— Аха, сега разбирам. Вчера в колата… Накара ме да се разприказвам, за да спечелиш симпатиите ми.
	— След четирийсет и пет минути Северан ще убие много хора — каза Бонд.
	— Не е възможно.
	— Истина е. Хиляди са в опасност. Той ще взриви университет в Англия.
	— Не ти вярвам! Северан никога не би направил такова нещо — заяви Джесика, но гласът й не прозвуча много убедено. Вероятно беше видяла твърде много от снимките на Хидт, за да отрече обсебеността на партньора си от смъртта и разрухата.
	— Той продава тайни и изнудва и убива хора заради това, което възстановява от отпадъците им — настоя Бонд, пристъпи напред и протегна ръка към телефона. — Моля те.
	Тя отстъпи назад, клатейки глава. Пред отворения прозорец имаше локва от скорошната буря. Джесика подаде ръка навън и задържа телефона над водата.
	— Спри!
	Бонд се подчини.
	— Времето лети. Моля те, помогни ми.
	Изминаха няколко безкрайни секунди. Най-после тесните й рамене се прегърбиха.
	— Да, той има тъмна страна. Мислех, че включва само снимки на… ужасяващи снимки. Извратената му любов към разрухата. Но винаги съм подозирала, че не е само това, а нещо по-лошо. Дълбоко в душата си той не иска да бъде само свидетел на разрушението, а да го _причинява_.
	Джесика се дръпна от прозореца и даде на Бонд телефона. Той го взе.
	— Благодаря.
	В същия миг вратата се отвори. На прага застана пазачът, който беше упътил Бонд.
	— Какво е това? На посетителите тук не се разрешава да ползват телефони.
	— Имам спешен случай у дома — отговори Бонд. — Член на семейството ми е болен. Исках да проверя как е. Помолих госпожица Барнс да ми услужи с телефона си и тя любезно ми го даде.
	— Мисля, че ще го взема.
	— Аз пък мисля, че няма да го вземеш — твърдо каза Бонд.
	Последва изпълнено с напрежение мълчание. Мъжът се хвърли към Бонд, който остави телефона на бюрото и зае отбранителна позиция от „Система“. Двубоят започна.
	Човекът тежеше седем-осем килограма повече от Бонд и беше талантлив. Беше учил кикбокс и айкидо. Бонд парираше ударите му, но с много усилия, и маневрирането беше трудно заради кабинета, който беше голям, но отрупан с мебели. В един момент огромният пазач отстъпи бързо назад и блъсна Джесика, която изпищя, падна на пода и остана да лежи там зашеметена.
	В продължение на шейсет секунди и нещо двамата си разменяха ожесточени удари. Бонд осъзна, че отбранителните движения на „Система“ няма да бъдат достатъчни. Противникът му беше силен и не показваше признаци на умора.
	Очите му бяха съсредоточени и жестоки. Той прецени ъгъла и разстоянието и нападна с ритник — или поне така изглеждаше. Движението беше лъжливо. Бонд обаче го предугади и когато грамадният мъж се завъртя, му нанесе силен удар с лакътя в бъбрека. Ударът беше не само изключително болезнен, но можеше завинаги да увреди органа.
	Бонд обаче твърде късно разбра, че пазачът отново е финтирал. Той беше поел удара умишлено, за да може да се хвърли странично към бюрото, където беше телефонът. Мъжът грабна нокията, счупи я на две и изхвърли парчетата през прозореца. Едното рикошира по повърхността на водата и сетне потъна.
	Но докато пазачът се изправяше, Бонд връхлетя върху него. Той заряза „Система“ и зае класическа боксьорска поза, заби левия си юмрук в слънчевия сплит на пазача и го накара да се превие от болка, а после замахна с дясната си ръка и го фрасна зад ухото. Ударът беше перфектно прицелен. Мъжът потрепери и се строполи в безсъзнание на пода. Нямаше обаче да остане дълго в това състояние, дори след такъв солиден удар. Бонд бързо го завърза с кабела на лампата и запуши устата му със салфетка от поднос със закуска.
	След това се обърна към Джесика, която се изправяше.
	— Добре ли си?
	— Да — задъхано отговори тя и изтича до прозореца. — Свършено е с телефона. Какво ще правим? Няма много други. Само Северан и Ниъл имат телефони. И той затвори централата, защото работниците имат почивен ден днес.
	— Обърни се. Ще те завържа. Ще бъде стегнато. Трябва да ги накараме да повярват, че не си се опитала да ми помогнеш.
	Джесика сложи ръце зад гърба си.
	— Съжалявам. Опитах се.
	— Тихо — прошепна Бонд. — Знам. Ако някой влезе, кажи му, че не знаеш къде съм отишъл. Престори се на уплашена.
	— Не е нужно да се преструвам. Джийн…
	Той я погледна.
	— Мама и аз се молехме преди конкурсите за красота. Спечелих много от тях. Сигурно сме се молили добре. Сега ще се моля за теб.


>>	Петдесет и седма глава

	Бонд забърза по коридора и мина покрай снимки на отвоюваната земя, която работниците на Хидт бяха превърнали в Елисейски полета, красивите градини, покриващи сметищата на „Зелена инициатива“ на изток.
	В Йорк беше десет без пет. „Резачката“ сигурно беше активирана. Детонацията щеше да стане след трийсет и пет минути.
	Бонд трябваше незабавно да се измъкне от завода. Беше убеден, че там има някакви оръжия, вероятно близо до предния пост на охраната. Отправи се натам. Вървеше уверено, с наведена глава, и носеше картата и жълтия тефтер. Намираше се на петдесетина метра от входа и разсъждаваше тактически. На поста имаше трима души. Работеше ли и задният пост? Предположи, че функционира, защото макар да нямаше служители в офиса, беше видял работници в двора. Вчера на портата стояха трима пазачи. Колко други охранители имаше? Дали някои гости бяха предали оръжията си, или на всичките беше казано да ги оставят в колите си? Може би…
	— Ето къде сте били!
	Гласът стресна Бонд. Появиха се двама мускулести пазачи, застанаха пред него и препречиха пътя му. Лицата им не изразяваха никакви чувства. Той се запита дали са открили Джесика и човека, когото беше завързал. Очевидно не.
	— Господин Терон, господин Хидт ви търси. Вие не бяхте в кабинета си и той ни изпрати да ви заведем в залата за конференции.
	По-ниският погледна Бонд с очи, твърди като черупка на черен бръмбар.
	Бонд нямаше какво друго да направи, освен да тръгне с тях. След няколко минути пристигнаха в залата. По-едрият пазач почука на вратата. Дън отвори, огледа Бонд с каменна физиономия и им направи знак да влязат. Тримата партньори на Хидт седяха около масата. Грамадният охранител в черен костюм, който беше придружил Бонд в завода вчера, стоеше до вратата, скръстил ръце на гърдите си.
	— Терон! — извика Хидт с вълнението, което беше показал по-рано. — Как върви работата?
	— Много добре, но не съм приключил. Нуждая се от още петнайсет-двайсет минути — погледна Бонд към вратата.
	Хидт беше като дете.
	— Да, да, но първо нека да ви представя на хората, с които ще работите. Разказах им за вас и те нямат търпение да се запознаете. Имам общо десет инвеститори, но тези тримата са най-големите.
	Хидт започна да ги запознава. Бонд се зачуди дали някой от тримата ще заподозре защо не са чували за господин Терон, но Матебула, Еберхард и Хуанг мислеха за очакваното събитие и с изключение на кратки кимания, не му обърнаха внимание.
	Часовникът показваше дванайсет и пет. В Йорк беше десет и пет.
	Бонд се опита да излезе, но Хидт каза:
	— Не, останете — кимна той към телевизора, който Дън беше включил на Скай Нюз от Лондон. Ирландеца намали звука. — Ще искате да видите това, нашия пръв проект. — Хидт седна и обясни на Бонд онова, което той вече знаеше — че „Геена“ е за възстановяване на класифицирани материали с цел продажба, насилствено изтръгване на пари и изнудване.
	Бонд повдигна вежда и се престори на смаян. Отново погледна към изходите и реши, че едва ли ще може да хукне към вратата, защото огромният пазач стоеше на сантиметри от нея.
	— Вижте, Терон, не бях напълно откровен с вас онзи ден, когато описах операцията за унищожаване на документи на „Зелена инициатива“. Но това беше преди малката ни проверка с пушката „Уинчестър“. Извинявам се.
	Бонд повдигна рамене и изчисли разстоянието до вратата.
	Хидт прокара дългите си жълти нокти през брадата си.
	— Убеден съм, че изпитвате любопитство какво ще се случи днес. Започнах „Геена“ само за да крада и да продавам секретна информация, но после разбрах, че има по-доходна — и за мен — по-{e}задоволяваща{/e} употреба на възстановените тайни. Те може да бъдат използвани като оръжия — да убиват и разрушават. Преди няколко месеца се срещнах с шефа на фармацевтична фирма, на която продавам възстановени търговски тайни на конкуренцията. Той е доволен от това, но имаше друго предложение за мен, нещо по-крайно. Разказа ми за гениален изследовател, преподавател в Йорк, който разработва ново лекарство против рака. Когато лекарството се появи на пазара, фирмата на клиента ми ще остане без работа. Той беше готов да плати милиони изследователят да умре и лабораторията му да бъде унищожена. И тогава „Геена“ разцъфтя.
	Хидт потвърди и другите заключения на Бонд, а именно, че ще използва прототип на сръбска бомба, направена от чертежи и части, които хората от филиала на „Зелена инициатива“ в Белград са успели да сглобят. Щеше да изглежда така, че набелязаната мишена е друг преподавател в същия университет в Йорк — човек, който беше дал показания в Международния трибунал за престъпленията в бивша Югославия. Той водеше курс от лекции по история на Балканите в съседната зала до изследователя. Всички щяха да помислят, че набелязаната жертва е славянинът.
	Бонд погледна часа на лентата в долната част на телевизионния екран. В Англия беше десет и петнайсет.
	Трябваше да излезе.
	— Гениално, абсолютно гениално — каза той. — Но нека взема записките си, за да ви обясня моята идея.
	— Останете да гледате празненствата. — Хидт кимна на Дън, който увеличи звука, а после се обърна към Бонд. — Отначало смятахме да детонираме устройството в десет и половина, но тъй като имам потвърждение, че и двете групи студенти са в час, мисля да го направим сега. Освен това нямам търпение да видя дали устройството работи — призна той.
	Преди Бонд да успее да реагира, Хидт набра номер на телефона си и погледна екрана.
	— Сигналът е предаден. Сега ще видим.
	Всички мълчаливо се обърнаха и се втренчиха в телевизора, където показваха предварително записан репортаж за кралското семейство. След няколко минути екранът потъмня и след това се появи ярък надпис в червено и черно:
C>
#	ИЗВЪНРЕДНА НОВИНА
C$
	На екрана показаха индийка, която седеше на бюро в новинарската зала. Гласът й трепереше, докато четеше репортажа.
	— Прекъсваме програмата, за да съобщим за експлозия в Йорк. Властите твърдят, че се е взривила кола-бомба и е разрушила голяма част от сградата на университета… Току-що научаваме, че… да, сградата е в двора на Йоркширския университет… По време на експлозията е имало лекции и залите в близост до бомбата са били пълни… Все още никой не е поел отговорността.
	Бонд изпусна дъха си през стиснати зъби, докато гледаше екрана, но очите на Северан Хидт победоносно блестяха. Всички в стаята ръкопляскаха въодушевено, сякаш любимият им футболист беше вкарал гол в мач за Световната купа.


>>	Петдесет и осма глава

	Пет минути по-късно пристигнаха местни новинарски екипи и започнаха да излъчват кадри от трагедията за света. Видеоматериалът показа полуразрушена сграда, пушек, стъкла и отломки, обсипали земята, бягащи спасителни екипи, десетки полицаи, коли и пожарни, които пристигаха на мястото. На подвижната лента в долната част на екрана пишеше: „Голяма експлозия в университет в Йорк“.
	В днешно време сме свикнали с ужасяващите образи по телевизията. За очевидците ужасяващите сцени са някак смекчени, когато се гледат в две измерения по медия, която ни поднася „Доктор Ху“, реклами на „Форд Мондео“ и на „Мис Селфридж“.
	Но тази трагедия — разрушена университетска сграда, обвита в пушек и прах, и объркани и безпомощни хора, които стоят наоколо — беше неописуемо въздействаща от екрана. Очевидно никой в учебните зали в близост до бомбата не беше оцелял.
	Бонд не можеше да откъсне очи от екрана.
	Хидт също, но той, разбира се, беше изпаднал във възторг. Тримата му партньори развълнувано бъбреха, както може да се очаква от хора, спечелили милиони лири за една хилядна от секундата.
	Репортерката съобщи, че бомбата е била заредена с метални частици като бръснарски ножчета, изстреляни с хиляди километри в час. Експлозивът беше разрушил повечето лекционни зали и кабинетите на преподавателите на партера и първия етаж.
	След това предадоха, че унгарски вестник току-що се е добрал до писмо, оставено на рецепцията, от групировка на сръбски военни офицери, които поемат отговорността за атентата. В бележката пишело, че университетът е „приютил и помогнал“ на преподавател, описан като „предател на сръбския народ и расата си“.
	— И това е наше дело — похвали се Хидт. — Събрахме листове с емблемата на сръбската армия от контейнер с отпадъци. На тях е написано изявлението. — Той погледна Дън и Бонд разбра, че Ирландеца е включил този детайл в гениалния план.
	_Човекът, който мисли за всичко…_
	— А сега ни трябва план за празничен обяд — добави Хидт.
	Бонд погледна екрана на телевизора още веднъж и тръгна към вратата.
	В същия миг репортерката вдигна глава и каза:
	— В Йорк има ново развитие. — Звучеше объркана. Докосваше слушалката в ухото си и слушаше. — Шефът на полицията в Йорк, Фил Пелам, ще направи изявление. Предаваме на живо.
	Камерата показа разтревожен мъж на средна възраст в полицейска униформа, но без фуражка и куртка, който стоеше пред пожарна кола. Към него бяха насочени десетина микрофона. Той се прокашля.
	— В десет и петнайсет днес сутринта на територията на колежа Йоркшир-Брадфорд беше детонирано взривно устройство. Въпреки че щетите, нанесени върху имуществото, са големи, изглежда, няма жертви. Има само пет-шест леко ранени.
	Тримата партньори на Хидт се умълчаха. Сините очи на Ниъл Дън трепнаха от нехарактерно за него чувство.
	Хидт се намръщи и потрепервайки, си пое дъх.
	— Десетина минути преди експлозията властите са научили, че във или около университет в Йорк ще бъде поставена бомба. Някои допълнителни факти предположиха, че мишената може да е Йоркшир-Брадфорд, но като предпазна мярка всички учебни заведения в града бяха евакуирани по планове, приложени в действие от властите след атаките на седми юли в Лондон. Ранените — отново подчертавам, че са незначителен брой — са предимно служители, които са останали, след като студентите са излезли, за да се уверят, че в сградата няма никого. Леко пострадал е и един преподавател, медицински изследовател, който изнасял лекции в залата най-близо до бомбата. Той взимал папки от кабинета си точно преди експлозията. Знаем, че сръбската групировка е поела отговорността за атаката, и ви уверявам, че полицията и следователи от тайните служби дават най-високия приоритет на атентата…
	Хидт натисна бутона на дистанционното и екранът угасна.
	— Някой от хората ти там е променил решението си и ги е предупредил! — кресна Хуанг.
	— Ти каза, че можем да имаме доверие на всички! — студено отбеляза германецът и гневно се втренчи в Хидт.
	Партньорството се разпадаше. Погледът на Хидт се плъзна към Дън, от чието лице намекът за чувство беше изчезнал. Ирландеца се съсредоточаваше — инженер, който спокойно анализира техническа неизправност. Докато съдружниците разгорещено спореха, Бонд получи възможност да се придвижи към вратата.
	Беше на половината път до свободата, когато вратата се отвори. На прага стоеше пазач. Присви очи и посочи Бонд.
	— Той е.
	— Какво? — попита Хидт.
	— Намерихме Чензира и госпожица Барнс, завързани в нейния кабинет. Чензира бил в безсъзнание, но щом се свестил, казал, че видял този човек да бърка в чантата на госпожица Барнс и да изважда нещо. Мисли, че е бил малък предавател. Мъжът е говорил с някого по него.
	Хидт се намръщи и се опита да осмисли думите му, но изражението на Дън разкри, че е очаквал предателство от страна на Джийн Терон. Инженерът погледна грамадния охранител, който извади пистолета си и го насочи право към гърдите на Бонд.


>>	Петдесет и девета глава

	Оказа се, че пазачът в кабинета на Джесика се бе свестил по-рано, отколкото Бонд очакваше… и е видял какво се случи, след като Бонд я беше завързал. Бонд беше взел от чантата й другите неща, които вчера сутринта му бе дал Грегъри Лам заедно с инхалатора.
	Причината, поради която Бонд беше задал на Джесика такива неделикатни въпроси, когато бяха спрели пред дома й вчера, беше да я разстрои, да отвлече вниманието й и в идеалния случай да я накара да се разплаче, за да вземе чантата й да потърси кърпичка… и да пъхне в страничния джоб нещата, които Сану Хирани му беше изпратил по Лам. Сред тях беше миниатюрен сателитен телефон, голям колкото дебела писалка. Тъй като двойната ограда около „Зелена инициатива“ не позволяваше на Бонд да скрие уреда в тревата или храстите в края на периметъра, а той знаеше, че Джесика ще дойде, реши да го сложи в чантата й, защото тя щеше да мине през детектора за метал, без да я проверят.
	— Дай ми го — заповяда Хидт.
	Бонд бръкна в джоба си и извади телефона. Хидт го разгледа, пусна го на пода и го стъпка.
	— Кой си ти? За кого работиш?
	Бонд поклати глава.
	Хидт се ядоса и се втренчи в разгневените лица на партньорите си, които трескаво питаха какви мерки ще предприеме, за да ги предпази. Искаха мобилните си телефони. Матебула настоя да му дадат пистолета.
	Дън се вгледа в Бонд така, сякаш беше двигател, който не иска да запали, и заговори бавно, като че ли на себе си.
	— Ти си бил онзи в Сърбия. И във военната база в Марч. — Челото му под русия бретон се намръщи. — Как избяга? _Как?_ — Той, изглежда, не искаше отговор, а по-скоро размишляваше на глас. — И „Събиране на смет Мидландс“ не е замесена. Това е било прикритие за наблюдението ти там. А после тук, полетата на смъртта… — Гласът му заглъхна. На лицето му се изписа нещо наподобяващо възхищение, защото вероятно реши, че Бонд е инженер в своята област, човек, който също прави умни планове. Дън се обърна към Хидт. — Той има връзки в Обединеното кралство. Това е единственият начин да са евакуирали университета навреме. Сто на сто работи в някоя британска агенция за сигурност, но може би и с някого тук. Лондон обаче ще се обади на Претория и ние държим достатъчно хора в джоба си, за да спечелим време. Изкарай останалите работници от завода — заповяда Ирландеца на единия пазач. — Задръж само охраната. Пусни алармата за изтичане на токсични вещества. Изведи всички на паркинга. Ако полицията или Националната агенция за разузнаване решат да ни посетят, ще се забавят, докато се разправят с тях.
	Пазачът се приближи до интеркома и даде нареждания. Прозвуча аларма и от високоговорителите се разнесе съобщение на различни езици.
	— А той? — попита Хуанг и кимна към Бонд.
	— Убий го и изгори трупа в пещта — безчувствено каза Дън, сякаш се подразбираше от само себе си, като погледна мъжа от охраната.
	Грамадният пазач беше доволен. Той пристъпи напред и внимателно се прицели с пистолета си „Глок“.
	— Моля те, недей! — извика Бонд и умолително вдигна ръка, естествен жест при дадените обстоятелства.
	Пазачът бе изненадан от въртящия се черен макетен нож, който Бонд хвърли към лицето му. Това беше последната вещ в пакета, изпратен от Хирани и скрит в чантата на Джесика.
	Бонд не можа да определи точно разстоянието за хвърлянето на ножа, в което и без това не беше голям специалист, но го метна по-скоро за да отвлече вниманието. Охранителят обаче отби спирално летящото оръжие и острият ръб поряза ръката му. Преди той да се съвземе или някой друг да успее да реагира, Бонд скочи към него, изви китката му назад, отне пистолета му и го простреля в дебелия крак първо, за да се увери, че оръжието е заредено, и после за да го обезвреди. Дън и другите въоръжени пазачи извадиха пистолетите си и започнаха да стрелят, но той бързо се измъкна през вратата.
	В коридора нямаше никого. Бонд тресна вратата след себе си, пробяга двайсетина метра и по ирония на съдбата се скри зад зелен контейнер за рециклиране.
	Вратата на залата за конференции се открехна предпазливо. Вторият въоръжен пазач се изниза, присви очи и се заоглежда. Бонд не видя причина да убива младия човек и го простреля в лакътя. Мъжът изкрещя и се строполи на земята.
	Бонд знаеше, че те са повикали подкрепления, затова се изправи и продължи да бяга. Докато тичаше, извади пълнителя и го погледна. Бяха останали десет патрона, деветмилиметрови, 7,13 грама, с метални кожуси. Леки патрони, и поради медните си кожуси имаха по-слаба възпираща сила от онези с кухите върхове, но летяха по права траектория и бързо.
	Бонд сложи пълнителя.
	Десет патрона.
	Винаги ги брой…
	Но преди да стигне далеч, близо до главата му се чу силно изщракване и почти едновременно с него — гърмеж на пушка от страничен коридор. Към Бонд се приближаваха двама мъже в сиво-кафяви униформи на пазачи, които държаха пушки „Бушмастър“. Той стреля два пъти. Не улучи, но успя да се скрие, като ритна вратата на кабинета до него и влезе вътре. Там нямаше никого. Канонада от сачми .223 надупчи вратата и стената.
	Останаха осем патрона.
	Двамата пазачи знаеха какво правят и Бонд предположи, че са бивши военни. Ушите му бяха заглъхнали от изстрелите и той не чуваше гласове. Съдейки по сенките в коридора, му се стори, че дойдоха още хора. Дън беше вероятно сред тях. Бонд усети, че те ще предприемат динамично нахлуване, всичките наведнъж, ще се разпръснат ветрилообразно и ще стрелят ниско и високо, надясно и наляво. Той нямаше шанс срещу подобна формация.
	Сенките се приближиха.
	Беше възможен само един ход, и то не много умен или изкусен. Бонд запокити стол през прозореца, скочи след него и се просна на земята два метра по-долу. Тупна тежко, но нямаше нищо счупено или изкълчено и хукна към работните площи на „Зелена инициатива“, където сега нямаше работници.
	Обърна се към преследвачите, хвърли се на земята, скри се зад откаченото гребло на булдозер близо до Секция „Възстановяване“ и се прицели в прозореца и вратата.
	Осем патрона.
	Бонд допря пръст до чувствителния спусък и зачака, като контролираше дишането си.
	Пазачите обаче не се хванаха в капана. На разбития прозорец не се появи никой. Това означаваше, че са се отправили към другите изходи. Намерението им, разбира се, беше да го обградят и те го направиха, при това много успешно. От южния край на сградата изтичаха Дън и двама охранители и се скриха зад камионите.
	Бонд инстинктивно погледна в противоположната посока и видя двамата пазачи, които бяха стреляли по него в коридора. Дойдоха от север и се снишиха зад екскаватор, боядисан в жълто и зелено.
	Греблото на булдозера го предпазваше от атаки само от запад, но противниците му нямаше да нападнат от тази посока, а от север и от юг. Бонд се претърколи точно когато единият започна да стреля с пушката „Бушмастър“ късо, но страховито прецизно оръжие. Куршумите глухо тупнаха в земята, силно издрънчаха по греблото на булдозера и Бонд беше обсипан от парещи оловни и медни късчета от разпадащите се патрони.
	Беше прикован от двамата охранители на север. Другият екип, воден от Дън, тръгна от юг. Бонд леко надигна глава и потърси мишена, но преди да успее да забележи някого от нападателите, те се приближиха и намериха прикритие сред множеството купчини отпадъци, бидони от бензин и други съоръжения. Бонд отново огледа мястото, но не ги забеляза.
	Изведнъж земята около него експлодира, когато двете групи го приковаха в кръстосан огън. Куршумите попадаха все по-близо до плитката падина в земята, където се беше свил. Мъжете на север изчезнаха зад нисък хълм, вероятно с намерението да го изкачат, за да имат идеален наблюдателен пост, откъдето да стрелят по Бонд.
	Той трябваше да напусне позицията си незабавно. Обърна се и бързо запълзя на изток по тревата и бурените. Навлезе по-навътре в работните площи, чувствайки хладината на абсолютната уязвимост. Хълмът беше зад него и вляво и той знаеше, че двамата стрелци скоро ще бъдат на върха и ще го вземат на прицел.
	Опита се да си представи колко са напреднали. Пет метра от върха, три, метър и половина? Във въображението си ги видя как бавно се промъкват нагоре и после бавно се прицелват в него.
	_Сега_ — помисли си Бонд.
	Но все пак изчака пет мъчителни секунди повече, за да бъде сигурен. Сториха му се часове. Легна по гръб и вдигна пистолета над краката си.
	Единият пазач стоеше на върха на възвишението и го търсеше. Партньорът му беше приклекнал до него.
	Бонд натисна спусъка веднъж, а след това премести дулото надясно и отново стреля.
	Изправеният мъж се хвана за гърдите, строполи се на земята и се претърколи до основата на хълма. Пушката се плъзна след него. Другият пазач се скри невредим.
	Останаха шест патрона.
	И четирима противници.
	Докато Дън и другите обсипваха мястото около него с куршуми, Бонд се вмъкна между бидоните от бензин сред високите треви и се огледа. Единственият му шанс за бягство беше през предния вход, който се намираше на трийсетина метра. Пешеходната пътека беше отворена, но от нея го делеше обширна незащитена територия. Дън и двамата пазачи щяха да имат добра позиция за стрелба, както и останалият охранител, който все още беше на върха на хълма на север.
	Започна бърза канонада. Бонд долепи лице до прашната земя, докато настъпи затишие. Той огледа сцената и положението на стрелците, стана и се втурна към анемично дърво, в чиито корени намери прилично укритие бидони от бензин и останки от двигатели и трансмисии. Тичаше приведен, но по средата на разстоянието рязко спря и се завъртя. Пазачът, който беше с Дън, беше предположил, че ще продължи да бяга, беше се изправил и бе насочил пушката си, за да го посрещне с поток от куршуми няколко метра по-нататък. Не му хрумна, че той бяга, за да принуди някоя от мишените да се покаже, и двата деветмилиметрови куршума на Бонд го повалиха. Другите се наведоха, а Бонд продължи да тича. Отправи се към дървото и после зад него, към купчината боклуци. До портата оставаха петнайсет метра. Серия изстрели от позицията на Дън го накара да се претърколи в ивица земя с ниска растителност.
	Четири патрона.
	Трима противници.
	Бонд можеше да стигне до изхода за десетина секунди, но това означаваше да се открие за пет.
	Нямаше голям избор. Скоро щяха да го обградят. Но после, докато търсеше врага, той съзря движение през пролука между две купчини строителни отпадъци. Ниско над земята и едва забележими през стръковете трева, там стърчаха три глави, една до друга. Оцелелият пазач от север се беше присъединил към Дън и охранителя с него. Не видяха, че са разкрити, и шепнеха настойчиво, сякаш планираха стратегията си.
	И тримата бяха в обсега на оръжието му.
	Изстрелът беше възможен, въпреки че с леките патрони и непознатия пистолет Бонд нямаше предимство.
	Но не можеше да подмине благоприятната възможност. Трябваше да действа незабавно. Всеки момент те щяха да осъзнаят, че са уязвими, и да се скрият.
	Той се прицели с четвъртития пистолет от легнало положение. В състезателната стрелба човек никога не съзнава кога натиска спусъка. Точността означава да контролираш дишането си, да стоиш абсолютно неподвижно и да се прицелваш точно в мишената. Пръстът ти бавно се увива около спусъка, докато пистолетът сякаш сам произвежда изстрел. Най-талантливите стрелци винаги някак се учудват, когато оръжието им стреля.
	В дадените обстоятелства вторият и третият изстрел трябваше да последват бързо един след друг. Но първият беше предназначен за Дън и Бонд искаше да бъде сигурен, че ще го улучи.
	И не пропусна.
	Разнесе се силен пукот, последван от още два.
	В стрелбата, както и в голфа, обикновено разбираш дали си улучил мишената или не в мига, в който снарядът излезе от контрола ти. И бързите лъскави куршуми попаднаха точно там, където бяха насочени, както Бонд знаеше, че ще стане.
	Само че за своя изненада установи, че не точността е проблемът. Той беше улучил целта, но се оказа, че това не е врагът, а голямо парче хром. Единият мъж — Ирландеца, разбира се — сигурно беше намерил контейнер наблизо и го беше поставил под ъгъл, за да отразява образите им и да привлече изстрелите на Бонд. Отразителният метал падна на земята.
	По дяволите…
	Мъжете мигновено се разделиха, както вероятно ги беше инструктирал Дън, и заеха позиции, след като Бонд услужливо беше разкрил местоположението си.
	Двамата хукнаха надясно, за да пазят портата, а Дън се насочи наляво.
	Бонд имаше само един патрон.
	Те не знаеха, че боеприпасите му свършват, макар че скоро щяха да разберат.
	Бонд беше в капан. Единственото му укритие беше ниска купчина картон и книги. Противникът се придвижваше в кръг около него — Дън от едната страна и двамата охранители от другата. Скоро щеше да попадне в кръстосан огън, без да има ефективна защита.
	Той реши, че единственият му шанс е да им даде причина да не го убиват. Щеше да им каже, че има информация, която ще им помогне да се измъкнат безнаказано, или да им предложи огромна сума пари всичко, за да спечели време.
	— Излизам! — извика Бонд, изправи се, хвърли пистолета и вдигна ръце.
	Двамата пазачи вдясно надникнаха. Видяха, че Бонд не е въоръжен, и предпазливо се приближиха.
	— Не мърдай! — заповяда единият. — Дръж ръцете си вдигнати!
	Дулата на оръжията им бяха насочени право към него.
	— Какво правите, по дяволите? Не ни трябва проклет пленник. Застреляйте го — обади се глас наблизо. Акцентът, разбира се, беше ирландски.


>>	Шейсета глава

	Охранителите се спогледаха и очевидно решиха да споделят славата за убийството на човека, който беше провалил „Геена“ и бе очистил неколцина от колегите им.
	Двамата вдигнаха черните оръжия до раменете си.
	Ала точно когато Бонд се приготви да се хвърли на земята в отчаян опит да избегне куршумите, зад него се разнесе трясък. Бял микробус мина през портата, разпръсквайки метални късчета и бодлива тел, плъзна се в прахоляка и спря. Вратите бавно се отвориха. Отвътре изскочи висок мъж в костюм и бронежилетка под сакото и започна да стреля по двамата пазачи.
	Беше Куолийн Нкози, нервен и напрегнат, но твърд.
	Охранителите отвърнаха на огъня, макар и само за да отстъпят на изток, по-навътре в базата на „Зелена инициатива“, и изчезнаха в храстите. Бонд погледна Дън, който спокойно наблюдаваше положението. Ирландеца се обърна и хукна след пазачите.
	Бонд взе оръжието, което беше използвал, и се завтече към полицейската кола. Бхека Джордан слезе и застана до Нкози, който търсеше други мишени. Грегъри Лам надникна от микробуса и после внимателно стъпи на земята. Носеше голям „1911 Колт .45“.
	— В края на краищата реши да дойдеш на купона — подхвърли Бонд на Джордан.
	— Прецених, че няма да навреди, ако намина с неколцина полицаи. Докато чакахме наблизо, чух изстрели. Заподозрях бракониерство, което е престъпление. Това беше достатъчна причина да влезем в имота.
	Джордан, изглежда, не се шегуваше. Бонд се запита дали е подготвила кратката си реч за пред шефовете си и реши, че ако е така, ще трябва да поработи върху ораторското си майсторство, за да бъде по-убедителна.
	— Доведох малък екип — добави тя. — Сержант Мбалула и няколко други полицаи обезопасяват главната сграда.
	— Хидт е тук — или поне беше. И тримата му партньори. Предполагам, че вече са въоръжени. Сигурно има и още пазачи.
	Бонд обясни къде са и описа разпределението в централата и кабинета на Джесика Барнс. Добави, че тя му е помогнала.
	Капитан Джордан кимна на Нкози, който тръгна към сградата, и въздъхна:
	— Имахме трудности да намерим подкрепления. Хидт се ползва с нечия протекция в Претория, но аз се обадих на един приятел от нашата специална бригада. Техен екип идва насам. Политиката не ги интересува много. Търсят си оправдание да се бият, но ще дойдат тук чак след двайсет-трийсет минути.
	Грегъри Лам изведнъж се скова. Наведе се и се запромъква на юг, към горичката.
	— Ще ги заобиколя в гръб.
	_Кого ще заобиколи?_ — зачуди се Бонд.
	— Почакай! — извика той. — Там няма никого. Отиди с Куолийн! Хванете Хидт.
	Ала едрият мъж, изглежда, не го чу, заора по земята като стар бизон и изчезна в храстите. Какви ги вършеше, по дяволите?
	В същия миг няколко куршума осеяха пространството около тях. Бонд и Джордан се хвърлиха на земята. Той забрави за Лам и се озърна за мишена.
	Няколкостотин метра по-нататък Дън и двамата пазачи се бяха прегрупирали и стреляха по преследвачите. Няколко куршума улучиха микробуса, но не причиниха щети или наранявания. Тримата се скриха зад купчина отпадъци в края на Секция „Изчезване“. Орляците чайки се разредиха, птиците бяха отлетели далеч от стрелбата.
	Бонд се намести зад волана на микробуса и забеляза, че отзад има няколко големи контейнера с амуниции. Той включи двигателя, а Джордан се настани до него.
	— Идвам с теб.
	— По-добре да го направя сам.
	Той изведнъж си спомни стиха на Киплинг, който Фили Мейдънстоун му беше изрецитирала, и реши, че това не е лош боен вик.
	_Надолу за Геена или нагоре към трона, най-бързо пътува онзи, който е сам._
	— Казах, че ще се бия редом с теб, ако е законно — настоя Джордан. — Сега вече е законно. Тръгвай. Те се измъкват.
	Бонд се поколеба само за миг и включи на първа скорост. Микробусът заподскача по черните пътища, които кръстосваха огромния комплекс, и мина покрай „Силициевата секция“, Секция „Възстановяване“ и електроцентралите.
	И разбира се, отпадъците — милиони тонове хартия, глинени парчета и хранителни остатъци, над които отново се събираше зловещият балдахин от побеснели чайки.
	Шофирането беше трудно, докато криволичеха покрай земекопните машини, контейнерите и балите боклуци, които чакаха да бъдат заровени, но лъкатушещият маршрут поне не даде възможност на Дън и двамата пазачи да се прицелят добре. Тримата се обърнаха и стреляха няколко пъти напосоки, но се съсредоточиха предимно върху бягството.
	Джордан се обади по предавателя и докладва къде са и кого преследват. Диспечерът й съобщи, че екипът на специалните сили ще пристигне най-малко след трийсетина минути.
	Дън и другите мъже стигнаха до оградата между двора с отпадъците и зоната за рециклиране. Единият охранител се обърна и изстреля цял пълнител по микробуса. Куршумите изтракаха по предната решетка и гумите. Микробусът кривна встрани и се заби в купчина бали хартия. Въздушните възглавници се издуха и зашеметиха Бонд и Джордан.
	Дън и пазачите видяха, че врагът е обезвреден, и започнаха да стрелят сериозно.
	Сред звуците на куршумите, обсипващи металната каросерия, Бонд и Джордан се измъкнаха от тресящия се микробус и се претърколиха в изкоп.
	— Ранена ли си?
	— Не. Аз… Много е шумно!
	Гласът й потрепери, но очите й увериха Бонд, че се преборва със страха си.
	Той надникна иззад микробуса. Имаше добра видимост към единия противник и насочи автоматичния пистолет.
	Беше му останал само един патрон.
	Натисна спусъка, но в същия миг човекът се наведе и куршумът прелетя през празното пространство.
	Бонд грабна кутия с боеприпаси и разкъса капака. Вътре имаше само патрони .223 за пушка. И във втората също. Във всичките. Нямаше деветмилиметрови патрони за пистолет. Той въздъхна и огледа микробуса.
	— Нямаш ли нещо за този пистолет?
	— Нямам щурмови пушки. Имам само това — извади оръжието си Джордан. — Вземи го.
	Беше „Колт Питон 357 Магнум“ мощен и можеше да се похвали със стегнат затвор на барабана и превъзходна поразяваща сила. Хубаво оръжие, но револвер и съдържаше само шест патрона.
	Не, поправи се Бонд, когато провери. Джордан беше консервативен собственик на оръжие и държеше празно гнездото под ударника.
	— Устройство за бързо зареждане? Резервни патрони?
	— Няма.
	Разполагаха с пет патрона срещу трима противници с полуавтоматични оръжия.
	— Не си ли чувала за пистолетите „Глок“? — измърмори Бонд, затъкна празния пистолет в колана си и претегли колта на дланта си.
	— Аз разследвам престъпления — хладно отговори Джордан. — Не ми се предоставят много възможности да убивам хора.
	_Все пак, когато тези редки моменти възникнат_ — ядосано си помисли той — _няма да е зле да имаш подходящо оръжие._
	— Ти се върни. Намери укритие и стой там.
	Тя го погледна спокойно в очите. На слепоочията й изби пот, там, където буйните й черни коси се накъдряха.
	— Щом ще ги преследваш, и аз ще дойда с теб.
	— Без оръжие не можеш да направиш нищо.
	Джордан гневно погледна към мястото, където Дън и другите бяха изчезнали.
	— Те имат няколко пистолета, а ние — само един. Не е честно. Трябва да им ги отнемем.
	_Е, може би капитан Джордан все пак има чувство за хумор_ — помисли си Бонд.
	Двамата се усмихнаха и в блесналите й очи Бонд съзря отражение на оранжевите пламъци от горящия метан.
	Те се наведоха и се вмъкнаха в Елисейските полета, използвайки за прикритие гъстата градина от различни разновидности на храста финбош с тънките иглички, ватсония, треви, джакаранда и кралска протея. Имаше и дървета кигелия, и няколко малки баобаба. Въпреки че беше късна есен, много от растенията бяха разцъфтели, благодарение на климата в Уестърн Кейп. Две токачки ги наблюдаваха с раздразнение и сетне продължиха да вървят с тромавата си походка, която напомни на Бонд за Ниъл Дън.
	Двамата с Джордан се намираха на седемдесет и пет метра навътре в парка, когато атаката започна. Тримата мъже привидно се бяха отдалечили, но изглежда го бяха направили, за да примамят Бонд и полицайката навътре в дивата пустош и в капан. Бяха се разделили. Единият пазач се хвърли върху хълм от мека зеленина и престана да стреля, а другият, вероятно заедно с Дън, макар че Бонд не го виждаше, побягна през високите треви към тях.
	Бонд имаше ясна видимост и стреля, но охранителят се скри, и той не го улучи. _Успокой се_ — каза си.
	Оставаха му четири патрона.
	Джордан и Бонд допълзяха до падина близо до малко поле, пълно с кактуси, и езеро, където може би имаше риби _ко`и_ през пролетта. Те се огледаха, търсейки мишени. И после върху тях заваля дъжд от куршуми. Сториха им се хиляди, въпреки че вероятно бяха четирийсет-петдесет. Попаднаха наблизо, разтрошиха камъните и разплискаха водата.
	Двамата мъже в сиво-кафяви униформи, може би отчаяни и ядосани от забавеното си бягство, опитаха дръзко нападение и атакуваха Бонд и Джордан от различни посоки. Бонд стреля два пъти по човека, който идваше към тях отляво, и улучи пушката и лявата му ръка. Пазачът изкрещя от болка и пусна оръжието, което се претърколи до основата на хълма. Бонд видя, че макар ръката му да бе ранена, мъжът извади пистолет с лявата и беше в състояние да се бие. Вторият охранител бързо изтича да намери укритие. Бонд стреля и го уцели в крака, но и неговата рана изглеждаше повърхностна. Той се скри в храстите.
	_Имам само един патрон._
	Къде беше Дън?
	Зад тях ли се промъкваше?
	Отново настъпи тишина. Ушите им кънтяха, а сърцата им думкаха в гърдите. Джордан трепереше. Бонд погледна пушката „Бушмастър“, която раненият пазач беше изпуснал на десетина метра от тях.
	Той внимателно се огледа наоколо — пейзажът, растенията, дърветата. И забеляза високи треви, които се поклащаха на петдесет-шейсет метра по-нататък. Двамата пазачи, невидими в гъстата растителност, се придвижваха към Бонд и Джордан и след една-две минути щяха да връхлетят върху тях. Той можеше да очисти единия с последния си куршум, но другият щеше да го застреля.
	— Джеймс — прошепна Джордан и стисна ръката му. — Аз ще ги отведа настрана. Ще тръгна натам. — Тя посочи равно място, обрасло с бурени. — Ако стреляш, може да улучиш единия, а другият ще се скрие. Така ще имаш възможност да стигнеш до пушката.
	— Това е самоубийство — възрази Бонд. — Няма къде да се скриеш. Ще бъдеш изложена на куршумите им.
	— Престани да флиртуваш, Джеймс.
	Той се усмихна.
	— Виж, ако някой ще се прави на герой, това ще бъда аз. Ще тръгна към тях. Щом ти кажа, вземи пушката. Умееш ли да боравиш с нея?
	Джордан кимна.
	Пазачите се приближаваха. Сега бяха на трийсетина метра.
	— Стой приведена, докато не ти кажа. Приготви се.
	Охранителите бяха само на двайсет и пет метра и предпазливо се промъкваха през високите треви. Бонд отново огледа пейзажа, пое си дълбоко дъх и тръгна към тях. Дулото на револвера му сочеше към земята. Той вдигна лявата си ръка.
	— Джеймс, недей! — прошепна Джордан.
	Бонд не отговори.
	— Искам да говоря с вас — извика той на мъжете. — Ако ми помогнете да науча имената на другите хора, които са замесени, ще получите награди. Няма да ви бъдат предявени обвинения. Разбирате ли?
	Пазачите спряха. Бяха объркани. Видяха, че не може да застреля и двамата заедно, но въпреки това върви към тях и не вдига револвера.
	— Разбирате ли? Наградата е петдесет хиляди ранда.
	Те се спогледаха и закимаха прекалено въодушевено.
	Бонд знаеше, че не са приели сериозно предложението му и го чакат да се приближи, за да стрелят. Те се изправиха пред него.
	В същия миг мощният револвер в ръката му изтрещя веднъж, все още насочен надолу, и изстреля последния си куршум в земята. Охранителите се стреснаха и приклекнаха. Бонд хукна наляво и се скри зад редица дървета.
	Мъжете се спогледаха озадачено и се втурнаха напред, за да видят по-добре Бонд, който се хвърли зад хълма, когато пушката започна да стреля.
	И тогава сякаш целият свят се взриви.
	Искрите от дулата на пушките на пазачите запалиха метана, който бе изригнал от изкуствения корен на дървото, пренасящ газа от сметището под тях до пещите на „Зелена инициатива“. Бонд го беше пробил с последния си куршум.
	Мъжете изчезнаха в приливна вълна от пламък, която с гръм се извиси към небето. И хората, и земята, върху която стояха, се изпариха. Огънят се разрасна. Уплашените птици литнаха към небето. Дървета и храсти избухваха в пламъци, сякаш напоени със запалителна течност.
	Джордан, която се намираше на шест-седем метра, стана, като се олюляваше, и тръгна към пушката, но Бонд се втурна към нея и извика:
	— Промяна на плана. Зарежи я!
	— Какво ще правим?
	Те бяха повалени на земята, когато недалеч изригна още един гъбовиден облак от пламък. Ревът бе оглушителен и Бонд допря устни до разкошните коси на Джордан, за да го чуе:
	— Може би е добра идея да се махнем оттук.


>>	Шейсет и първа глава

	— Правите ужасна грешка!
	Гласът на Северан Хидт беше тих и заплашителен, но продълговатото му брадато лице изразяваше съвсем различно душевно състояние — ужас от унищожаването на империята му и от огньовете в далечината и страх от мъжете от специалните сили и полицаите, нахлули на територията на завода и в офиса му.
	Сега в него нямаше нищо арогантно.
	Хидт, окован в белезници, Джордан, Нкози и Бонд стояха сред група булдозери и камиони на откритото пространство между главната сграда и Секция „Възстановяване“, близо до мястото, където за малко щяха да убият Бонд… ако не беше драматичната поява на Бхека Джордан да арестува „бракониерите“.
	Сержант Мбалула му върна валтера, резервните пълнители и мобилния му телефон от субаруто.
	— Благодаря, сержант.
	Южноафриканските полицаи и специалните сили обикаляха, търсеха други заподозрени и събираха веществени доказателства. В далечината пожарникарите водеха битка да угасят метановите огньове. Западният край на Елисейските полета се беше превърнал в още едно преддверие на ада.
	Корумпираните политици в Претория, които Хидт държеше в джоба си, очевидно не бяха толкова високопоставени. По-главни от тях длъжностни лица се намесиха бързо, заповядаха арестуването им и обявиха пълната си подкрепа за операцията на Джордан в Кейптаун. Бяха изпратени още полицаи да претърсят офисите на „Зелена инициатива“ във всички градове на Южна Африка.
	Дойдоха и медици, които се погрижиха за ранените, сред които бяха само служителите от охраната на Хидт.
	Тримата партньори на Вехтошаря, Хуанг, Еберхард и Матебула, бяха задържани. Все още не беше ясно какви са престъпленията им, но скоро щяха да ги установят. Най-малкото, всички бяха внесли незаконно оръжия в страната и това напълно оправдаваше ареста им. Четирима от оцелелите пазачи бяха заловени и повечето от стотината служители на „Зелена инициатива“, които се бяха събрали на паркинга, бяха откарани за разпит.
	Дън беше избягал. Членовете на специалните части бяха открили следи от мотоциклет, явно скрит под мушама, покрита със слама. Ирландеца, разбира се, беше държал готова спасителната си лодка.
	— Невинен съм! — настоя Северан Хидт. — Преследвате ме, защото съм британец. И бял. Страдате от предразсъдъци.
	Джордан не можа да пренебрегне думите му.
	— Предразсъдъци? Арестувах шестима чернокожи, четирима бели и един азиатец. И ако това не е палитра, здраве му кажи.
	Хидт постепенно осъзнаваше реалността на катастрофата. Погледът му се отмести от огньовете и се плъзна по останалата част на двора. Вероятно търсеше Дън. Щеше да бъде загубен без инженера си.
	Той погледна Бонд и после отчаяно се обърна към Джордан.
	— Какво споразумение може да постигнем? Аз съм много богат.
	— Хубаво — отвърна тя. — Съдебните ви разноски ще бъдат доста високи.
	— Не се опитвам да ви подкупя.
	— Дано е така, защото това е сериозно нарушение на закона. Искам да знам къде е отишъл Ниъл Дън. Ако ми кажете, ще убедя прокурора, че сте ми помогнали да го намеря.
	— Мога да ви дам адреса на апартамента му тук…
	— Вече изпратих полицаи там. Кажете ми къде другаде може да е отишъл.
	— Да… Сигурен съм, че ще измисля нещо.
	Бонд забеляза, че Грегъри Лам се приближава от запустяла част на завода и носи големия си пистолет така, сякаш никога не е стрелял с оръжие. Той остави Джордан и Хидт да стоят между редиците палети, които съдържаха празни бидони от бензин, и отиде при Лам, близо до очукан контейнер.
	— А, Бонд — рече агентът на МИ6. Дишаше тежко и се потеше въпреки хладния есенен въздух. Лицето му беше изцапано с прах, а ръкавът на сакото му висеше скъсан.
	— Улучили са те — кимна Бонд към раната, която, изглежда, беше огнестрелна.
	— За щастие куршумът не нанесе поражения. Освен на любимия ми габардин.
	Беше му провървяло. Два сантиметра по-наляво и куршумът щеше да раздроби рамото му.
	— Какво стана с момчетата, след които тръгна? — попита Бонд. — Така и не ги видях.
	— За съжаление се измъкнаха. Разделиха се. Разбрах, че се опитват да ме заобиколят и да ми излязат в гръб, но пак тръгнах след тях. Така получих раната. — Но те познаваха терена, за разлика от мен, по дяволите. Обаче и аз улучих единия.
	— Проследи ли кървавата диря?
	Лам примига.
	— Да, но изчезна.
	Бонд изгуби интерес към екскурзията на авантюриста в храстите и се дръпна настрана, за да се обади в Лондон. Тъкмо набираше номера, когато на няколко метра от него се чу поредица от силен пукот, които веднага разпозна като мощни куршуми, последвани от далечни гърмежи на пушка.
	Бонд се завъртя, извади валтера и огледа двора, но не видя следи от стрелеца, а само жертвата му — Бхека Джордан. Гърдите и лицето й бяха облени в кръв. Тя падна по гръб и се претърколи в кален изкоп.


>>	Шейсет и втора глава

	— Не! — извика Бонд. Първото му инстинктивно желание беше да й се притече на помощ, но количеството кръв, кости и тъкани, което видя, му подсказа, че тя не е оцеляла от пагубните изстрели.
	Не…
	Той си помисли за _угого_, за огнения оранжев пламък в очите на Джордан, когато гонеха двамата пазачи в Елисейските полета, и леката й усмивка.
	_Те имат няколко пистолета, а ние — само един. Не е честно. Трябва да им ги отнемем._
	— Капитане! — изкрещя Нкози, който се беше скрил зад контейнер наблизо. Останалите полицаи стреляха напосоки.
	— Не стреляйте! — заповяда Бонд. — Не така хаотично. Пазете видимия периметър и търсете проблясъци на дула.
	Специалните сили бяха по-въздържани и наблюдаваха за мишени от добри укрития.
	Оказваше се, че инженерът има план за бягство и за любимия си шеф. Хидт се беше оглеждал за него. Трябваше да държи полицаите приковани, докато Хидт бяга, вероятно към място в близката гора, където чакаха охранителите с кола или дори хеликоптер, крит някъде в двора. Хидт все още не беше спринтирал към свободата си. Сигурно се криеше между редиците палети, където Джордан го беше разпитвала, и чакаше отново да избухне престрелка, за да го прикрие.
	Бонд се наведе и се запромъква натам. Всеки момент Хидт щеше да хукне към храстите, прикриван от Дън и други верни пазачи.
	Джеймс Бонд обаче нямаше намерение това да се случи.
	— Безопасно ли е? — прошепна Грегъри Лам.
	Бонд не го виждаше и осъзна, че той се е скрил зад пълен с боклук контейнер.
	Трябваше да действа. Дори това да означаваше да се изложи на точната стрелба на Дън, нямаше да позволи на Хидт да избяга. Не искаше смъртта на Бхека Джордан да бъде напразна.
	Той хукна към сенчесто място между високите палети с бидони от бензин и насочи пистолета си. И в същия миг се смрази. Северан Хидт нямаше да избяга никъде. Вехтошаря, кралят на разрухата, лежеше по гръб с две дупки от куршуми в гърдите и трета в челото. Значителна част от черепа му липсваше.
	Бонд прибра пистолета си. Командосите около него започнаха да се надигат. Единият извика, че снайперистът е напуснал позицията си и е изчезнал в храстите.
	И после зад Бонд се чу сипкав, пронизителен женски глас:
	— _Sihlama!_
	Той се завъртя и видя, че Бхека Джордан се измъква от изкопа, бърше лицето си и плюе кръв. Беше невредима.
	Дън или не беше улучил, или набелязаната мишена е била шефът му. Кръвта върху Джордан беше на Хидт. Беше я изпръскала, докато тя стоеше до него.
	Бонд я дръпна зад бидоните от бензин и долови противния меден мирис на кръв.
	— Дън все още е някъде там.
	— Добре ли си, капитане? — подвикна Нкози.
	— Да, да — разсеяно отговори тя. — Ами Хидт?
	— Мъртъв е — отвърна Бонд.
	— _Masende!_ — изсъска Джордан.
	Това накара Нкози да се усмихне.
	Джордан измъкна ризата си от колана. Отдолу носеше бронежилетка и черен ватиран елек. Тя го съблече и избърса лицето, врата и косата си с него.
	Полицай от хребета извика, че периметърът е чист. Дън, разбира се, нямаше интерес да остава. Вече беше свършил каквото трябва.
	Бонд огледа още веднъж трупа и реши, че групирането на раните близо една до друга означава, че Хидт наистина е бил набелязаната мишена. Естествено, в това имаше логика. Дън трябваше да го убие, за да бъде сигурен, че Вехтошаря няма да каже на полицията нищо за него. Бонд си спомни погледите, които Дън хвърляше на шефа си през последните няколко дни — мрачни и загатващи за… Какво? Раздразнение, недоволство? Нещо, доближаващо се до завист. Може би имаше още някаква причина за убийството на Вехтошаря.
	Каквато и да беше, Ирландеца беше свършил професионално работата си, както обикновено.
	Джордан забърза към административната сграда и след десетина минути излезе. Беше намерила някъде душ или чешма и лицето и косата й бяха влажни, но беше бледа.
	— Изпуснах арестанта. Трябваше да го пазя по-добре. И през ум не ми мина…
	Прекъсна я смразяващ кръвта вопъл. Някой бягаше към тях.
	— Не, не, не…
	Джесика Барнс тичаше към трупа на Хидт. Тя се хвърли на земята, без да обръща внимание на грозните рани, и го прегърна.
	Бонд се приближи до нея, хвана тесните й треперещи рамене и й помогна да стане.
	— Недей, Джесика. Ела тук при мен.
	Той я поведе да се скрият зад булдозера. Бхека Джордан се присъедини към тях.
	— Той е мъртъв… Мъртъв е… — притисна Джесика глава до рамото на Бонд.
	Джордан откачи белезниците от колана си.
	— Тя се опита да ми помогне — напомни й Бонд. — Сигурен съм, че не знае с какво се е занимавал Хидт.
	Джордан прибра белезниците.
	— Ще я закараме в участъка и ще вземем показанията й. Мисля, че няма да бъде необходимо да искаме повече от нея.
	Бонд сложи ръце на раменете на Джесика.
	— Благодаря ти, че ми помогна. Знам, че ти е било трудно.
	Тя дишаше дълбоко. След малко се успокои и попита:
	— Кой го застреля?
	— Дън.
	Джесика не изглеждаше изненадана.
	— Никога не съм го харесвала. Северан беше темпераментен и импулсивен. Не обмисляше задълбочено нещата. Ниъл разбра това и го изкуши с уменията си да планира и с интелигентността си. Смятах, че Северан не трябва да му има доверие, но нямах смелостта да му го кажа.
	Тя затвори очи.
	— Свърши добра работа с молитвите.
	— Да, твърде добра — мрачно промълви Джесика.
	Шията и лицето й бяха изцапани с ярки ивици от кръвта на Хидт и Бонд осъзна, че за пръв път вижда някакъв цвят на лицето й. Той я погледна в очите.
	— Познавам хора, които ще ти помогнат, когато се върнеш в Лондон. Те ще поддържат връзка с теб. Ще се погрижа за това.
	— Благодаря — смотолеви Джесика.
	Една полицайка я отведе.
	Бонд се стресна от мъжки глас наблизо.
	— Чисто ли е?
	Той се намръщи, като не видя никого, но после разбра, че Грегъри Лам още е зад контейнера.
	— Чисто е.
	Агентът излезе от скривалището си.
	— Внимавай. Има кръв — предупреди го Бонд, когато Лам едва не я нагази.
	— Боже мой! — измърмори агентът и пребледня, сякаш щеше да повърне.
	— Искам да знам докъде се простира „Геена“ — каза Бонд на Джордан, без да му обръща внимание. — Можеш ли да накараш полицаите си да вземат всички документи и компютри от отдел „Научни изследвания и разработки“? Ще ми трябва и екипът ти по компютърни престъпления, за да разбие паролите.
	— Да, разбира се. Ще ги занесем в управлението. Може да ги прегледаш там.
	— Аз ще се заема с това — обади се Нкози.
	Бонд му благодари. Овалното лице на мъжа не изглеждаше толкова иронично шеговито и уверено, както преди. Бонд предположи, че това е била първата му престрелка. Нкози щеше да бъде променен завинаги от случилото се, но от онова, което Бонд виждаше, промяната нямаше да понижи, а по-скоро щеше да повиши способностите на младия полицай. Нкози направи знак на криминалистите и ги поведе към сградата.
	Бонд погледна Джордан.
	— Може ли да те питам нещо?
	Тя се обърна към него.
	— Какво каза, след като се измъкна от изкопа?
	Тъй като кожата й беше тъмна, той не разбра дали тя се изчерви или не.
	— Не казвай на _угого_.
	— Няма.
	— Първото беше на зулуски… нещо като „мамка му“.
	— И аз употребявам варианти на този израз. А второто?
	Джордан присви очи.
	— Мисля, че няма да ти кажа, Джеймс.
	— Защо?
	— Защото се отнася до част от мъжката анатомия… и смятам, че не е разумно да те насърчавам в това отношение.


>>	Шейсет и трета глава

	Късно следобед, докато слънцето залязваше на северозапад, Джеймс Бонд потегли от хотел „Тейбъл Маунтин“, където си беше взел душ и се бе преоблякъл, към централното полицейско управление в Кейптаун.
	Щом влезе и тръгна към кабинета на Джордан, той забеляза, че няколко чифта очи го гледат. Израженията вече не бяха любопитни, а изпълнени с възхищение. Може би историята за ролята му в осуетяването на плана на Северан Хидт се беше разчула. Или че беше убил двама противници и взривил сметище с един куршум — не съвсем посредствено постижение. (За свое огромно облекчение Бонд беше научил, че огънят е почти потушен. Не искаше да става известен като човека, изгорил значителен район от Кейптаун до основите му от пясъчник.)
	Бхека Джордан го посрещна в коридора. Беше се изкъпала, за да премахне остатъците от Северан Хидт, и бе облякла черен панталон и жълта риза, ярка и весела, вероятно като противоотрова срещу ужаса от събитията в „Зелена инициатива“.
	Тя го покани в кабинета си. Двамата седнаха на столове пред бюрото й.
	— Дън е успял да стигне до Мозамбик. Службите за сигурност са го е засекли там, но е изчезнал в някаква съмнителна част на Мапуту, която, честно казано, обхваща повечето от града. Обадих се на колегите в Претория, финансовото разузнаване, Отдела за специални разследвания и Информационния център за банков риск. Провериха сметките му със съдебна заповед, разбира се. Вчера следобед на швейцарска сметка на Дън са били прехвърлени двеста хиляди английски лири, а преди половин час той ги е разпратил по десетки анонимни онлайн сметки. Може да получи достъп до тях отвсякъде, затова нямаме представа къде смята да отиде.
	На лицата на двамата се изписа възмущение.
	— Ако се появи или напусне Мозамбик, силите им за сигурност ще ми съобщят, но дотогава Дън е извън обсега ни.
	В същия миг влезе Нкози. Буташе количка, пълна с кашони — документите и преносимите компютри от отдел „Научни изследвания и разработки“ на „Зелена инициатива“.
	Той и Бонд тръгнаха след Джордан, която ги заведе в празен кабинет. Нкози нареди кашоните на пода около бюрото. Бонд понечи да отвори единия, но Джордан каза:
	— Сложи си ги. Не искам да съсипеш доказателствата — и му подаде сини латексови ръкавици.
	Бонд се засмя иронично, но ги взе. Джордан и Нкози го оставиха. Преди обаче да отвори кашоните, той се обади на Бил Танър.
	— Джеймс — възкликна главният координатор — получихме сигналите. Струва ми се, че там се е вдигнал адски шум и хаос.
	Бонд се засмя на избора му на думи и обясни подробно за престрелката в „Зелена инициатива“, съдбата на Хидт и бягството на Дън. От документите на фирмата той беше открил името на директора на фармацевтичната компания, който бе наел Хидт да убие учения в Йорк. Фирмата се намираше в Ралей, в Северна Каролина, и Танър щеше да помоли ФБР във Вашингтон да започнат разследване и да го арестуват.
	— Трябва ми екип за залавянето на Дън, ако разберем къде е. Има ли наши агенти 00 наблизо?
	Танър въздъхна.
	— Ще видя какво мога да направя, Джеймс, но нямаме много свободни хора заради положението в Судан. Помагаме със сигурността на Форин Офис и морската пехота. Може да ти намеря неколцина от специалните сили СВС или ССКФ. Това ще ти свърши ли работа?
	— Да, чудесно. Ще прегледам всичко, което взехме от централата на Хидт. Ще ти се обадя пак, щом приключа. Ще информирам и М.
	Те затвориха и Бонд започна да разглежда документите за „Геена“ на голямото бюро в кабинет, осигурен от Джордан. Поколеба се, а после, чувствайки се глупаво, нахлузи сините ръкавици и реши, че те поне ще бъдат забавна история за приятеля му Рони Валънс от лондонската полиция. Валънс обичаше да казва, че от Бонд би станало ужасен детектив, като се има предвид, че предпочита да бие или да застрелва извършителите, вместо да събира доказателства, за да ги види в затвора.
	Той прелиства документи почти час. Накрая, когато се почувства достатъчно информиран, за да обсъжда положението, телефонира в Лондон.
	— Тук е кошмар, 007 — дрезгаво каза М. — Онзи тъпак от Трето управление е натиснал много голям бутон. Целият Уайтхол е затворен. Даунинг Стрийт също. Ако има нещо, което жълтата преса обожава, това е международна среща по сигурността, отменена заради проклета заплаха за сигурността.
	— Безпочвена ли беше?
	Бонд бе убеден, че Йорк е мястото на атаката, но това не означаваше, че Лондон не е в риск, както беше казал на Танър по време на обаждането по сателитния телефон от кабинета на Джесика Барнс.
	— Нищо. „Зелена инициатива“ има и легитимна страна, разбира се. Инженерите на фирмата работеха с полицията, за да се уверят, че тунелите за изнасяне на отпадъци около Уайтхол са безопасни. Нямаше опасна радиация, нито експлозиви или фойерверки.
	— Ами Озбърн-Смит?
	— Без значение.
	Бонд не разбра дали думите се отнасят за човека или означават, че не си заслужава да се обсъжда съдбата му.
	— А сега, какво става там, 007? Искам подробности.
	Бонд обясни първо за смъртта на Хидт и ареста на тримата му главни партньори. Описа бягството на Дън и плана си да изпълни заповед от второ ниво на проекта от неделя, която все още беше в сила, за задържането и предаването на властите на Ирландеца, когато го намерят.
	След това разказа за „Геена“ — как Хидт е крадял и събирал класифицирана информация, изнудването и насилственото изтръгване на пари, и добави големите градове, където предимно е действал.
	— Лондон, Москва, Париж, Токио, Ню Йорк и Мумбай. Имал е и по-малки филиали в Белград, Вашингтон, Тайпе и Сидни.
	За миг настъпи мълчание и Бонд си представи как М. дъвче крайчеца на пурата си, докато възприема информацията.
	— Адски хитро — да извлече всичко това от отпадъци — отбеляза Адмирала.
	— Хидт каза, че никой не забелязва боклукчиите, и това е вярно. Те са невидими. Навсякъде са и пак не ги виждаш.
	— И аз си мислех същото вчера — засмя се М. и после стана сериозен. — Какво препоръчваш, 007?
	— Бих накарал хората от посолствата ни и от МИ6 да претърсят всички центрове на „Зелена инициатива“ колкото е възможно по-бързо, преди играчите да започнат да изчезват. Да замразят авоарите им и да проследят постъпващите пари. Това ще ни заведе до останалите клиенти на „Геена“.
	— Хмм. — Гласът на М. беше нехарактерно весел. — Предполагам, че _можем_.
	Какви мисли се въртяха в главата на стареца?
	— Макар да не съм сигурен, че трябва да бързаме толкова. Нека да арестуваме шефовете на всички клонове. Но не мислиш ли, че може да вкараме агенти 00 на ГМР в офисите им и да продължим още малко „Геена“ на някои места? Много ми се иска да видя какво изхвърля Руската противовъздушна отбрана край Москва. И се питам какви документи унищожава пакистанското консулство в Мумбай. Ще ми бъде интересно да разбера. Ще трябва да направим някои услуги на медиите, за да им попречим да съобщят с какво точно се е занимавал Хидт. Ще накарам момчетата от отдел „Дезинформация“ в МИ6 да разпространят мълвата, че той е бил замесен с организираната престъпност или нещо подобно. Ще бъдем уклончиви. Рано или късно истината ще се разчуе, но дотогава ще сме събрали безценни сведения.
	Старата лисица. Бонд се подсмихна. ГМР влизаше в бизнеса с рециклирането.
	— Гениално, сър.
	— Изпрати всички детайли на Бил Танър и ще тръгнем оттам. — М. замълча и после изрева: — Проклетият Озбърн-Смит спря движението в Лондон. Ще ми отнеме цяла вечност, докато се прибера у дома. Не мога да разбера защо не прокараха магистралата M4 до Ърлс Корт.
	Линията прекъсна.


>>	Шейсет и четвърта глава

	Джеймс Бонд намери визитката на Фелисити Уилинг и й се обади в офиса, за да й съобщи новината, че единият й дарител е престъпник… и е загинал по време на операция по арестуването му.
	Тя обаче вече беше чула. Репортерите бяха ходили при нея, за да искат изявление в светлината на факта, че „Зелена инициатива“ е дълбоко замесена с мафията и камората (Бонд си помисли, че момчетата от отдел „Дезинформация“ в МИ6 не са си губили времето.)
	Фелисити беше вбесена от намеците на някои журналисти, че е знаела за лошата слава на Хидт, но с удоволствие е приемала даренията му.
	— Как може да ме питат такова нещо, по дяволите, Джийн? За бога, Хидт ни даваше по петдесет-шейсет хиляди лири годишно. Това беше щедра сума, но не може да се сравни с даренията на много други хора. Бих отхвърлила всекиго начаса, ако разбера, че крои нещо незаконно. Но ти си добре, нали?
	— Дори не бях там, когато са нападнали мястото. Полицаите ми се обадиха и ми зададоха няколко въпроса, докато пътувах натам. Това беше страхотен шок за мен…
	— Сигурна съм.
	Бонд я попита как вървят доставките на храна, Фелисити отговори, че са получили повече, отколкото са поискали. Разпределянето вече започнало в десет страни в субсахарска Африка. Имало достатъчно храна за стотици хиляди хора в продължение на месеци.
	Бонд я поздрави и сетне попита:
	— Не си твърде заета за Франшоек, нали?
	— Дори не си помисляй, че ще се измъкнеш от уикенда сред природата, Джийн.
	Уговориха се да се срещнат сутринта. Той си напомни, че трябва да намери някой да измие и лъсне субаруто, към което се беше привързал въпреки крещящия цвят и спойлера върху багажника, поставен предимно за красота.
	Бонд се облегна назад, наслаждавайки се на веселия й глас и спомена за времето, прекарано с нея. Замисли се и за бъдещето.
	_Ако ходиш на съмнителни места, може ли да направиш така, че да не отиваш на най-опасните?_
	Той се усмихна, перна с палец визитката й, а после я прибра и пак нахлузи ръкавиците, за да продължи да рови в документите и компютрите и да си води записки за офисите на „Зелена инициатива“ и операция „Геена“, които да изпрати на М. и Бил Танър. Труди се още час и нещо и накрая реши, че е време за питие.
	Протегна се.
	Спусна ръце и в същия миг почувства внезапно разтърсване някъде дълбоко в себе си. Познаваше това усещане. Случваше се понякога в света на шпионажа, необятния океан от подтекст, в който малко неща са такива, каквито изглеждат. Често източникът на обезпокоителното усещане беше подозрението, че някое основно предположение е погрешно, вероятно катастрофално погрешно.
	Докато преглеждаше записките си, той усети, че започва да диша по-бързо и устните му пресъхват. Ритъмът на сърцето му се ускори.
	Отново прелисти стотици документи, а после взе мобилния си телефон и изпрати на Фили Мейдънстоун приоритетно искане. Докато чакаше отговора, стана и закрачи из малкия кабинет. Съзнанието му гъмжеше от мисли, които кръжаха и връхлитаха като бесните чайки над Секция „Изчезване“ в „Зелена инициатива“.
	Фили отговори и Бонд грабна телефона си, прочете съобщението и бавно се облегна назад на неудобния стол.
	Над него падна сянка. Той вдигна глава и видя Бхека Джордан.
	— Джеймс, донесох ти кафе. В истинска чаша.
	Чашата беше украсена с усмихнатите лица на играчите от „Бафана Бафана“, издокарани в най-хубавите си футболни екипи.
	Бонд не каза нищо, нито взе кафето и Джордан остави чашата на бюрото.
	— Джеймс?
	Той знаеше, че лицето му издава тревогата, която го изгаря отвътре.
	— Мисля, че съм изтълкувал всичко погрешно — промълви Бонд.
	— Какво имаш предвид?
	— Всичко за „Геена“ и Инцидент 20.
	— Обясни ми.
	Той се наведе напред.
	— Първата засечена информация беше, че някой на име Ной е замесен в днешното събитие, в резултат на което ще има много жертви.
	— Да — седна до него тя. — Северан Хидт.
	Бонд поклати глава и посочи кашоните с документи на „Зелена инициатива“.
	— Прегледах почти всеки проклет лист и повечето мобилни телефони и компютри. Никъде не се споменава за Ной. Не чух това име на нито една от срещите си с Хидт и Дън. Ако това е бил _неговият_ прякор, защо изобщо не се появи? Хрумна ми да се свържа с колега от МИ6. Тя борави много добре с компютрите. Знаеш ли какво е метадата?
	— Информация, скрита в компютърните файлове, описателната информация на файла. Осъдихме министър от правителството за корупция благодарение на това.
	Бонд кимна към телефона си.
	— Колегата ми прочете шестте бележки в интернет, които намерихме и в които се споменава, че прякорът на Хидт е Ной. Метадатата във всяка от тях показа, че са написани и качени тази седмица.
	— Също както ние качихме информацията за Джийн Терон, за да ти създадем легенда.
	— Точно така. Направил го е истинският Ной, за да ни накара да се съсредоточим върху Хидт. И това означава, че Инцидент 20 с хилядите жертви _не_ е бил взривът в Йорк. „Геена“ и Инцидент 20 са два различни плана. Ще се случи нещо друго. И то скоро — довечера. Това пишеше в първия имейл. Които и да са, онези хора все още са в риск.
	Въпреки успеха в „Зелена инициатива“ Бонд отново се върна на жизненоважните въпроси: кой е врагът и каква е целта му?
	Докато не откриеше отговорите, не можеше да измисли реакция.
	Но трябваше. Не оставаше много време.
	_Потвърждение за инцидент в петък вечерта, на двайсети. Хиляди жертви в началото…_
	— Джеймс?
	В ума на Бонд спирално се въртяха откъслечни факти, спомени и теории. Още веднъж, както бе направил в научноизследователската база на „Зелена инициатива“, той започна да събира всички частици информация, които знаеше, и се опита да сглоби разпокъсаните планове за Инцидент 20. Стана, кръстоса ръце зад гърба си, наведе се и пак се втренчи в листовете и бележките, с които беше отрупано бюрото.
	Джордан се умълча.
	— Грегъри Лам — най-сетне промълви Бонд.
	Тя се намръщи.
	— Какво за него?
	Той отново седна.
	— Ще ми трябва помощта ти.
	— Разбира се.


>>	Шейсет и пета глава

	— Какво има, Джийн? Каза, че е спешно.
	Те бяха сами в офиса на благотворителната организация на Фелисити Уилинг в центъра на Кейптаун, недалеч от клуба, където се бяха запознали на търга в сряда вечерта. Бонд беше прекъснал съвещание с десетина мъже и жени, доброволци, важни фактори в доставянето на храна, и я бе помолил да се видят насаме. Той затвори вратата.
	— Надявам се, че ще ми помогнеш. В Кейптаун няма много хора, на които мога да имам доверие.
	— Разбира се.
	Двамата седяха на евтиния диван, Фелисити беше облечена в черни джинси и бяла риза. Тя се премести по-близо до Бонд. Коленете им се докоснаха.
	— Първо трябва да ти призная нещо, което може да повлияе на плановете ни за Франшоек, всъщност на много планове.
	Фелисити се намръщи, но кимна.
	— И ще те помоля да го запазиш в тайна. Много е важно.
	Проницателните й очи се втренчиха изпитателно в него.
	— Естествено, но моля те, казвай по-бързо. Изнервяш ме.
	— Аз не съм такъв, какъвто ти казах. От време на време работя за британското правителство.
	— Ти си… шпионин? — прошепна тя.
	— Не, нищо толкова грандиозно. Професията ми е анализатор по сигурността и почтеността. Работата обикновено е скучна.
	— Но ти си един от добрите.
	— Може да се каже.
	Фелисити облегна глава на рамото му.
	— Когато каза, че си консултант по сигурността в Африка, това обикновено означава наемник. Ти отрече, но аз не ти повярвах.
	— Това беше прикритие. Разследвах Хидт.
	На лицето й се изписа облекчение.
	— А аз те помолих да се промениш. Сега си съвсем различен от онзи, за когото те мислех. Промени се на сто и осемдесет градуса.
	— Човек често го прави — иронично отбеляза Бонд.
	Тя се усмихна.
	— Това означава, че… не си Джийн? И не си от Дърбан?
	— Не. Живея в Лондон. — Той протегна ръка. — Името ми е Джеймс. Приятно ми е да се запознаем, госпожице Уилинг. Сега ще ме изхвърлиш ли?
	Фелисити се поколеба само за миг, а после го прегърна и се засмя.
	— Но ти каза, че се нуждаеш от помощта ми.
	— Нямаше да те замесвам, ако имаше друг начин, но времето изтича. Заложен е животът на хиляди хора.
	— Не! Какво да направя?
	— Знаеш ли нещо за Грегъри Лам?
	— Лам? — Изящните й вежди се свъсиха. — Той се слави като богаташ, затова се обърнах към него за дарения няколко пъти. Все отговаряше, че ще ни даде нещо, но така и не го направи. Много странен човек. Простак.
	— Трябва да ти кажа, че той е повече от това.
	— Чуха се слухове, че му плащат, макар да не мога да си представя, че някой го възприема сериозно като шпионин.
	— Мисля, че това е преструвка. Лам се прави на глупак, за да предразположи хората и да не заподозрат, че се занимава с някои доста неприятни неща. Ти често ходиш на доковете през последните няколко дни, нали?
	— Да.
	— Чувала ли си нещо за чартърно пътуване с кораб, което Лам предвижда за довечера?
	— Не.
	— А да си чула някой да го нарича Ной?
	Фелисити се замисли.
	— Не мога да кажа със сигурност, но… почакай, да, така мисля. Някой използва това име веднъж. Заради бизнеса му с корабите. Но какво имаше предвид, когато каза, че е заложен животът на хиляди хора?
	— Не знам какво е намислил. Предполагам, че ще използва някой товарен съд, за да потопи голям британски презокеански пътнически кораб.
	— Боже мой, не! Но защо ще го прави?
	— При Лам всичко е свързано с пари. Сигурно е нает от ислямисти, военен диктатор или пирати. Скоро ще науча повече. Подслушваме телефона му. Той ще се срещне с някого след час и нещо в запустял хотел южно от града, странноприемницата „Шестият апостол“. Ще бъда там, за да разбера какво крои.
	— Но защо трябва да ходиш там? Защо не кажеш на полицията да го арестува?
	Бонд се поколеба.
	— Не мога да използвам полицията.
	— Заради професията ти? „Анализатор по сигурността“?
	— Да.
	— Разбирам. — Фелисити Уилинг кимна, а после се наведе и го целуна в устата. — В отговор на твоя въпрос, Джеймс, каквото и да се _готвиш_ да направиш, това изобщо няма да повлияе на плановете ни за Франшоек, нито за нещо друго.


>>	Шейсет и шеста глава

	През май слънцето в Кейптаун залязва около пет и половина. Докато Бонд караше на юг по Виктория Роуд, пейзажът стана сюрреалистичен, облян във величествения залез. И после се спусна здрач, изпъстрен с ивичести пурпурни облаци над бурния Атлантически океан.
	Планината Тейбъл и Лъвската глава останаха зад гърба му. Вляво от него бяха мрачните назъбени скални образувания на планинската верига Дванайсетте апостоли, осеяни с треви, финбош и тук-там протея. На невъзможни места бяха поникнали предизвикателни борове.
	Половин час след като излезе от офиса на Фелисити Уилинг, Бонд забеляза отклонението за странноприемницата „Шестия апостол“ вляво, на изток. Два знака бележеха пътя: името на хотела с олющена избеляла боя и отдолу, по-ярко и ново, предупреждение, че се извършва строителство и влизането е забранено.
	Бонд зави към входа, угаси фаровете и бавно продължи по дълга криволичеща алея. Чакълът стържеше под гумите. Пътят водеше право към внушителната фасада на Хребета на апостолите, който се извисяваше на трийсет-четирийсет метра зад сградата.
	Пред него беше странноприемницата — занемарена и отчаяно нуждаеща се от обещания ремонт. Той предположи, че някога мястото е било чудесно за почивка или романтично преживяване, на което да заведеш любовницата си от Лондон или Хонконг. Сградата беше едноетажна и несиметрично разположена, построена сред огромни градини, сега изоставени и обрасли с плевели.
	Бонд заобиколи отзад и спря на буренясалия паркинг. Скри субаруто в храстите и високите треви, слезе и погледна към затъмнената каравана, използвана от строителния екип. Освети я с фенерчето си. Нямаше признаци, че вътре има някого. След това извади валтера си и безшумно тръгна към хотела.
	Предната врата беше отворена и Бонд влезе вътре. Долови мирис на мухъл и на наскоро излян бетон и боя. Вдясно видя всекидневна и библиотека, а вляво голяма трапезария и фоайе, които гледаха на север и предлагаха гледка към градините и възвишенията на Дванайсетте апостоли над тях, все още слабо осветени от последните лъчи на залязващото слънце. В тази стая работниците бяха оставили компресорите, резачките и различни други инструменти, всичките закачени на вериги с катинари. Отзад беше коридорът към кухнята. Бонд забеляза електрически ключове за външно и вътрешно осветление, но предпочиташе да е тъмно.
	Крачетата на мъничко животно изприпкаха под дъските на пода.
	Бонд седна върху кутия с инструменти в ъгъла на трапезарията. Нямаше какво друго да прави, освен да чака, докато врагът се появи.
	Замисли се за лейтенант-полковник Бил Танър, който наскоро след присъединяването му към ГМР бе казал: „Виж, 007, по-голямата част от работата ти ще включва чакане. Надявам се, че си търпелив“.
	Бонд не беше търпелив, но ако мисията му изискваше чакане, чакаше.
	По-рано, отколкото бе предполагал, стената се освети от лъч светлина. Той стана и погледна през един от предните прозорци. Към странноприемницата идваше кола, която спря в ниската растителност близо до входа.
	Някой слезе. Бонд присви очи. Беше Фелисити Уилинг. Държеше се за корема.
	Бонд изскочи навън и хукна към нея.
	— Фелисити!
	Тя се помъчи да върви, но се строполи на чакъла.
	— Джеймс, помогни ми! Аз съм… Помогни ми! Ранена съм.
	Той се приближи и видя червено петно отпред на блузата й. Пръстите й също бяха окървавени. Бонд коленичи и я прегърна.
	— Какво се случи?
	— Отидох… на доковете да проверя пратката. Там имаше един човек. Извади пистолет и ме простреля! Не каза нищо. Стреля по мен и побягна. Успях да се кача в колата и дойдох тук. Трябва да ми помогнеш!
	— Защо не се обади на полицията?
	— Той _беше_ полицай, Джеймс.
	— _Какво?_
	— Видях значката на колана му.
	Бонд я вдигна, занесе я в трапезарията и внимателно я сложи да легне върху чували, натрупани до стената.
	— Ще намеря нещо да те превържа — промълви и после ядосано каза: — Аз съм виновен. Трябваше да се досетя. Ти си мишената на Инцидент 20. Лам няма да потопи пътнически кораб, а кораб с храна. Сигурно е бил нает от някоя агробизнес фирма в Америка или Европа, за които говореше ти, да те убие и да унищожи храната. Платил е на някого от полицията да му помогне.
	— Не ме оставяй да умра!
	— Всичко ще бъде наред. Ще те превържа и ще се обадя на Бхека. На нея можем да имаме доверие.
	Бонд тръгна към кухнята.
	— Не — с неестествено спокоен и безизразен глас каза Фелисити.
	Той спря и се обърна.
	— Хвърли мобилния си телефон, Джеймс.
	Бонд се вгледа в проницателните й зелени очи, съсредоточени в него като очи на хищник. В ръката й беше собственото му оръжие „Валтер PPS“. Той потупа кобура си, откъдето Фелисити бе измъкнала пистолета, докато я беше пренасял вътре.
	— Телефонът — повтори тя. — Не докосвай екрана. Хвани го отстрани и го хвърли в ъгъла.
	Бонд се подчини.
	— Съжалявам — добави Фелисити. — Съжалявам.
	И той повярва, че някъде много дълбоко в сърцето си тя наистина съжалява.


>>	Шейсет и седма глава

	— Какво е това? — попита Бонд и посочи блузата й.
	Разбира се, беше кръв. Истинска. На Фелисити. Тя още чувстваше убождането на външната страна на ръката си, където беше пробила вената си с безопасна игла. Изтече достатъчно кръв, за да изцапа блузата й така, че да прилича на петно от огнестрелна рана.
	Фелисити не отговори, но Бонд разбра, че е стигнал до правилния извод.
	— На доковете не е имало никакво ченге.
	— Излъгах. Седни на пода.
	Той изпълни заповедта. Тя дръпна плъзгача на валтера, който изхвърли един патрон, но се увери, че в гнездото има друг, готов да бъде изстрелян.
	— Знам, че си обучен да обезоръжаваш хора. Убивала съм и преди и това не ми въздейства. Няма значение дали ще останеш жив или не, затова с удоволствие ще те застрелям, ако помръднеш. — Гласът й леко потрепери на думата „удоволствие“. _Какво ти става?_ — ядосано се запита тя и хвърли белезници в скута на Бонд. — Сложи си ги.
	Той ги хвана във въздуха и Фелисити не пропусна да отбележи наум, че рефлексите му са добри. Тя отстъпи няколко крачки назад.
	Долови приятното му ухание там, където я беше държал преди няколко минути. Вероятно от сапуна или шампоана в хотела. Той не беше от мъжете, които използват одеколон след бръснене.
	Тя пак се ядоса. По дяволите Джеймс!
	— Белезниците — повтори.
	След миг колебание той ги закопча около китките си.
	— Е? Обясни ми.
	— По-стегнато.
	Бонд опъна механизма и Фелисити остана доволна.
	— За кого по-точно работиш? — попита тя.
	— За една организация в Лондон. Не питай повече. А ти с Лам ли работиш?
	Фелисити се изсмя.
	— С онзи дебел потен глупак? Не. За каквото и да е дошъл тук, то няма нищо общо с проекта ми довечера. Той вероятно има предвид някаква смешна бизнес авантюра. Може би иска да купи това място. Излъгах те, като ти казах, че съм чула да го наричат Ной.
	— Тогава какво правиш тук?
	— Дойдох, защото съм сигурна, че си казал на шефовете си в Лондон, че Лам е главният заподозрян.
	Блясъкът в очите му потвърди това.
	— Сутринта капитан Джордан и умерено компетентните й полицаи ще намерят тук битка до смърт. Ти и предателят, който ще бомбардира презокеански пътнически кораб, Грегъри Лам, плюс някой, с когото той се е срещнал тук. Ти си го намерил и е последвала престрелка. Всички са загинали. Е, ще има неизяснени неща, но като цяло въпросът ще бъде подминат. Или поне ще подмине мен.
	— И ще бъдеш свободна да направиш онова, което си наумила. Но не разбирам нещо. Кой е Ной, по дяволите?
	— Не кой, Джеймс, а какво. N-O-A-H.
	На красивото му лице се изписа учудване. И после се досети.
	— Боже мой… Твоята фирма се казва Международна организация срещу глада, IOAH*. На благотворителния прием ти каза, че наскоро сте я разширили и е станала международна. Това означава, че доскоро е била Национална организация срещу глада, NOAH**.
	[* На английски — Intemational Organisation Against Hunger, IOAH. — Б.пр.]
	[** На английски — National Organisation Against Hunger, NOAH или НОЙ. — Б.пр.]
	Фелисити кимна.
	Бонд се намръщи и продължи да размишлява:
	— В текста, който засякохме, „ной“ беше написано с малки букви, както и всички друго в съобщението. Предположих, че е име на човек.
	— Проявихме небрежност. От известно време организацията има друга абревиатура, но това беше първоначалното име и все още я наричаме така.
	— Ние? Кой изпрати съобщението?
	— Ниъл Дън. Той е _мой_ партньор, а не на Хидт. Само му го дадох назаем.
	— Твой?
	— От няколко години работим заедно.
	— А как се свърза с Хидт?
	— Ниъл и аз работим с много войнолюбци и диктатори в субсахарска Африка. Преди девет-десет месеца Ниъл чу за плана „Геена“ на Хидт чрез някои от тях. Идеята беше доста пресилена, но имаше голяма вероятност за възвръщане на прилични инвестиции. Дадох на Дън десет милиона, които да сложи в гърнето. Той каза на Хидт, че са от анонимен бизнесмен. Условието за парите беше Дън да работи с Хидт, за да наблюдава как се изразходват.
	— Да, той спомена за други инвеститори. И Хидт не знаеше нищо за теб?
	— Абсолютно нищо. И се оказа, че той с удоволствие използва Дън като тактически плановик. „Геена“ нямаше да напредне толкова много, ако не беше той.
	— Човекът, който мисли за всичко.
	— Да, Дън много се гордее, че Хидт го описа така.
	— Но има и друга причина да е стоял близо до Хидт. Той е бил планът ви за бягство, възможно отклоняване на вниманието.
	— Ако някой заподозреше нещо, както направи ти, ние щяхме да пожертваме Хидт. Да го представим като изкупителна жертва и никой нямаше да разнищва по-надълбоко. Затова Дън убеди Хидт атентатът в Йорк да бъде извършен днес.
	— Дала си му десет милиона ей така?
	— Добрата застраховка е скъпа.
	— Все се питах защо Хидт продължава с плана си, след като аз се появих в Сърбия и Марч. Внимателно прикрих следите си, но той ме прие много по-радушно като Джийн Терон, отколкото аз бих направил. А това е било, защото Дън му е повтарял, че е безопасно.
	Фелисити кимна.
	— Северан Хидт винаги слушаше Ниъл Дън.
	— Тогава Дън е подхвърлил в интернет информацията, че прякорът на Хидт е Ной и че навремето е правел лодки в Бристол.
	— Точно така. — Гневът и разочарованието й отново пламнаха. — Защо не се отказа, когато трябваше — след смъртта на Хидт?
	Бонд я изгледа студено.
	— И после какво? Щеше да ме изчакаш да заспя до теб… и да ми прережеш гърлото?
	— Надявах се, че си такъв, какъвто твърдиш — наемник от Дърбан. Затова те попитах дали можеш да се промениш. Дадох ти възможност да си признаеш кой си. Реших, че нещо може…
	Гласът й заглъхна.
	— Нещо може да стане между нас? — Бонд стисна устни. — Ако има някакво значение, и аз си помислих същото.
	_Каква ирония_ — каза си Фелисити. Тя беше горчиво разочарована, че той се е оказал от добрите. Джеймс сигурно също беше разочарован, че тя е от лошите.
	— Е, какво ще направиш довечера? Какъв е проектът, който ние наричаме Инцидент 20? — попита Бонд и се премести. Белезниците издрънчаха.
	— Интересуваш ли се от световните конфликти? — попита тя, без да го изпуска от прицел.
	— Слушам Би Би Си — сухо отвърна той.
	— Когато бях банкер в Лондонското Сити, клиентите ми понякога инвестираха във фирми на конфликтни места по света. Опознах тези региони. Забелязах, че във всяка зона на конфликт гладът е критичен фактор. Гладните са отчаяни. Можеш да ги накараш да направят всичко, ако им обещаеш храна да сменят политическата си лоялност, да се бият, да убиват цивилни и да свалят диктатури или демокрации. Абсолютно всичко. Хрумна ми, че гладът може да се използва като оръжие. И станах търговец на оръжие, така да се каже.
	— По-скоро брокер на глад.
	_Добре го каза_ — помисли си Фелисити, усмихна се хладно и продължи:
	— Моята организация контролира трийсет и два процента от помощите с храни, които пристигат в страната. Скоро ще правим същото в различни латиноамерикански страни, Индия и Югоизточна Азия. Ако, да речем, някой диктатор в Централноафриканската република иска да завземе властта и ми плати, колкото поискам, аз ще се погрижа войниците и хората, които го подкрепят, да имат храна, а последователите на противника му да не получат нищо.
	Бонд примигна от изненада.
	— Судан. Инцидент 20 ще се случи довечера. Война в Судан.
	— Именно. Работя с централните власти в Хартум. Президентът — е, добре, диктаторът — не иска Източният алианс да се отделя и да създава светска държава. Режимът на изток смята да укрепи връзките си с Обединеното кралство и да продава петрол на него вместо на Китай. Но Хартум не е достатъчно силен, за да победи Изтока без чужда помощ и затова ми плаща да доставя храна на Еритрея, Уганда и Етиопия. Войските им ще нападнат едновременно с централните сили. Източният алианс няма да има шанс.
	— Значи хилядите мъртви в съобщението, което засякохме, са жертвите на първата атака довечера.
	— Да. Трябваше да гарантирам известен брой убити от силите на Източния алианс. Ако са повече от две хиляди, ще получа премия.
	— Ами неблагоприятно засегнатите британски интереси? Петролът ще отиде в Пекин, а не при нас, така ли?
	Фелисити кимна.
	— Китайците помогнаха на Хартум да ми плати.
	— Кога ще започнат сраженията?
	— След половин час. Нападението на Източен Судан ще започне веднага щом самолетите с храната излетят и корабите заплават в международни води. — Фелисити погледна часовника си „Баум и Мерсие“. Очевидно предполагаше, че Грегъри Лам ще пристигне скоро. — А сега трябва да изтъргувам нещо друго — съдействието ти.
	Бонд се изсмя студено.
	— Ако откажеш, приятелката ти Бхека ще умре. В цяла Африка имам хора, които са много опитни в убиването и с удоволствие ще упражнят таланта си.
	Тя се зарадва, като видя, че това го разтревожи, Фелисити Уилинг обичаше да открива слабостите на хората.
	— Какво искаш? — попита Бонд.
	— Да изпратиш съобщение на шефовете си, в което да потвърдиш, че Грегъри Лам е организатор на опит за бомбардиране на презокеански пътнически кораб. Успял си да му попречиш и скоро ще бъдеш с него.
	— Знаеш, че не мога да го направя.
	— Преговаряме за живота на приятелката ти. Хайде, Джеймс, бъди истински герой. И без това ще умреш.
	Бонд я погледна в очите и повтори:
	— Наистина мислех, че между нас може да има нещо.
	По гърба на Фелисити Уилинг полазиха тръпки.
	Но после очите на Бонд се вкамениха и той неочаквано заповяда:
	— Добре, достатъчно. Трябва да действаме бързо.
	Фелисити се намръщи. Какви ги бръщолевеше?
	— Джеймс?
	— Опитайте се да използвате несмъртоносна сила срещу нея… ако можете.
	— О, Господи, не — промълви тя.
	Изведнъж ги обля силна светлина — някой запали осветлението. Фелисити понечи да се обърне по посока на звука на бягащи крака. Валтерът беше изтръгнат от ръката й. Двама души я блъснаха да легне по корем на пода. Единият затисна с коляно гърба й и вещо закопча ръцете й в белезници отзад.
	Тя чу отривист женски глас:
	— В съответствие с параграф трийсет и пет от Конституцията на Южна Африка от 1996 година имате право да мълчите и ви уведомявам, че всичко, което кажете на арестувалите ви полицаи, може да бъде използвано като доказателство в съдебния процес срещу вас.


>>	Шейсет и осма глава

	— Не! — извика Фелисити Уилинг. На лицето й беше изписано стъписване и отказ да повярва. След това изкрещя ядосано думата за втори път.
	Джеймс Бонд погледна дребната слаба жена, която седеше на пода почти на същото място, където беше той преди минута.
	— Знаел си! — изрева тя. — Копеле! Знаел си! Никога не си подозирал Лам!
	— Излъгах — студено отговори той, употребявайки същата дума като нея.
	Бхека Джордан също гледаше Фелисити.
	Бонд разтри китките си, от които бяха свалени белезниците. Грегъри Лам стоеше наблизо и говореше по мобилния си телефон. Той и Джордан бяха дошли преди Бонд, за да поставят микрофони и да подслушват разговора, в случай че Фелисити се хване на въдицата. Бяха се скрили в караваната на работниците. Бонд я бе осветил с фенерчето си, за да ги увери, че са невидими и да ги предупреди, че влиза вътре. Не искаше да използват радиопредаватели.
	Телефонът на Джордан иззвъня и тя отговори на обаждането. Заслуша се, записа нещо в тефтерчето си и съобщи:
	— Хората ми са претърсили офиса на госпожица Уилинг. Знаем къде ще кацнат самолетите и маршрутите на корабите, пренасящи храни.
	Грегъри Лам прегледа записките й и предаде информацията по телефона си. Въпреки че не вдъхваше доверие като агент на разузнаването, той имаше връзки и сега ги използваше.
	— Не можете да го направите! — изплака Фелисити. — Вие не разбирате!
	Бонд и Джордан не й обърнаха внимание. Бяха се втренчили в Лам. Той най-после затвори.
	— В крайбрежието има американски самолетоносач. Изстреляли са изтребители да пресрещнат самолетите с храната. И хеликоптери на Кралските военновъздушни сили и Южна Африка отиват да върнат корабите.
	Бонд благодари на едрия потящ се мъж за усилията му. Той никога не беше подозирал Лам, чието странно поведение произлизаше от факта, че е страхливец — беше изчезнал по време на престрелката в завода на „Зелена инициатива“, за да се скрие в храстите. Ала Бонд реши, че Лам е идеалната стръв, която да заложи на заподозряната от него Фелисити Уилинг.
	Бхека Джордан също телефонира:
	— Подкрепленията малко ще се забавят. Станала е голяма катастрофа на Виктория Роуд. Но Куолийн каза, че ще дойдат след двайсет-трийсет минути.
	Бонд погледна Фелисити. Дори сега, докато седеше на мръсния под на порутения строителен обект, тя пак излъчваше предизвикателност като уловена в клетка разгневена лъвица.
	— Как… как се досети? — попита тя.
	Те чуваха успокояващите, но въздействащи звуци на Тихия океан — плисъка на вълните в скалите и крясъците на чайките. И някъде отдалеч — клаксон на кола. Странноприемницата не беше далеч от центъра на Кейптаун, но изглеждаше на цяла вселена разстояние.
	— Няколко неща ме накараха да се зачудя — отговори Бонд. — Първото беше самият Дън. Защо на сметката му загадъчно бяха прехвърлени пари вчера, _преди_ „Геена“? Това предполагаше, че той има друг партньор. В друго съобщение, което засякохме, се споменаваше, че ако Хидт е вън от играта, има други, които ще продължат проекта. На кого беше изпратено? Единственото обяснение беше, че е до някого, който няма нищо общо с „Геена“. След това си спомних, че Дън е пътувал до Индия, Индонезия и Карибите, а ти каза, че благотворителната ти организация е отворила клонове в Мумбай, Джакарта и Порт-о-Пренс. Любопитно съвпадение. После се сетих, че и ти, и Дън имате връзки в Лондон и Кейптаун и сте в Южна Африка, _отпреди_ Хидт да отвори офис на „Зелена инициатива“ тук. И сам направих връзката с NOAH. — Докато беше в полицейското управление в Кейптаун, Бонд се бе уловил, че се е втренчил във визитката на Фелисити Уилинг, и изведнъж бе осъзнал, че разликата в имената е само една буква — IOAH. — Проверих документите на организацията в Претория и открих първоначалното й име. Ето защо, когато ти ми каза, че си чула да наричат Лам Ной, знаех, че лъжеш. Това потвърди вината ти. Но трябваше да те подмамим да ни кажеш какво знаеш и какво представлява Инцидент 20. — Той я изгледа студено. — Нямах време за агресивен разпит.
	Цел… реакция.
	Тъй като не знаеше каква е целта на Фелисити, Бонд беше решил, че подвеждането ще бъде най-подходящата реакция.
	Тя се примъкна към стената и погледна през прозореца.
	В съзнанието на Бонд едновременно изплуваха няколко мисли — шарещите й очи, „катастрофата“, блокирала Виктория Роуд, гениалността на Дън в планирането и клаксонът на кола, който бе прозвучал преди три минути. Това, разбира се, беше сигнал и Фелисити отброяваше времето, откакто го бе чула.
	— Залегнете! — извика той и се хвърли към Бхека Джордан.
	Двамата и Лам се претърколиха на пода. Куршуми разбиха прозорците и изпълниха стаята с искрящи стъкла.


>>	Шейсет и девета глава

	Бонд, Лам и Джордан намериха укритие, доколкото можаха. Не беше лесно, защото цялата северна стена на трапезарията беше открита. Резачките и другите строителни съоръжения осигуряваха някаква защита, но тримата пак бяха уязвими, тъй като лампите предоставяха на снайпериста идеална гледка към помещенията.
	Фелисити се сви в ъгъла.
	— Колко човека е довел Дън? — кресна й Бонд.
	Тя не отговори.
	Той се прицели близо до крака й и произведе оглушителен изстрел, който разпръсна трески в лицето и гърдите й.
	— Засега е само той — изпищя Фелисити и бързо прошепна: — Идват и други. Вижте, пуснете ме и…
	— Млъкни!
	Бонд предположи, че Дън е използвал част от парите си, за да подкупи силите за сигурност в Мозамбик да излъжат, че са го забелязали в страната, а всъщност беше останал тук да подкрепи Фелисити. И да вземе наемници да ги изведат зад граница, ако се наложи.
	Той се втурна из трапезарията и фоайето, но нямаше къде да намери укритие. Внимателно се прицели и строши работните лампи, но онези на тавана още блестяха и бяха твърде много, за да хаби патрони. Дън ясно виждаше всичко вътре. Бонд се изправи, но беше възнаграден с два куршума, които прелетяха на косъм от него. Не съзря мишена. Имаше лунна светлина, но навън не се виждаше нищо от блясъка вътре. Дън стреляше някъде отвисоко, от Хребета на апостолите.
	Минаха една-две минути и после още куршуми изкънтяха в стаята и попаднаха в чувалите с гипс. Вдигна се прах и Бонд и Джордан се закашляха. Той забеляза, че изстрелите дойдоха от различни ъгли. Дън си проправяше път към позиция, откъдето да започне да ги избива един по един.
	— Лампите — извика Лам. — Трябва някак да ги угасим.
	Електрическият ключ обаче беше в коридора към кухнята и за да стигне до него, трябваше да изтича покрай няколко остъклени врати и прозорци, предоставяйки идеална мишена на Дън.
	Бонд се опита, но беше в най-уязвимата позиция и веднага щом се изправи, куршуми се забиха в колоната и инструментите до него. Той отново се хвърли на пода.
	— Аз ще отида — заяви Бхека Джордан и прецени разстоянието до електрическия ключ. — Аз съм най-близо. Мисля, че ще успея. Джеймс, казах ли ти, че в университета играех ръгби? Бягах много бързо.
	— Не — твърдо възрази Бонд. — Това е самоубийство. Ще изчакаме твоите полицаи.
	— Няма да дойдат навреме. След няколко минути Дън ще бъде в позиция да застреля всички ни. Джеймс, ръгбито е чудесна игра. Играл ли си? — Тя се засмя. — Не, разбира се. Не те виждам да играеш в отбор.
	Бонд също се усмихна.
	— Ти си в по-добра позиция да ме прикриваш — обясни той. — Грамадният ти колт ще вземе страха на Дън. Тръгвам на три. Едно… Две…
	— Моля ви! — неочаквано извика някой.
	Бонд погледна към Лам, който продължи:
	— Тези сцени с броене от филми са ужасни клишета. Глупости. В реалния живот никой не брои. Просто ставаш и отиваш!
	И направи точно това. Скочи на дебелите си крака и се завтече към електрическия ключ. Бонд и Джордан се прицелиха в мрака и започнаха да стрелят, за да го прикрият. Нямаха представа къде е Дън и куршумите им едва ли щяха да го улучат. Не попречиха на Ирландеца да изстреля откос, когато Лам беше на три метра от електрическия ключ. Куршумите разбиха прозорците до него и го улучиха. Кръвта на агента оцвети пода и той залитна напред, падна и остана да лежи неподвижно.
	— Не! — извика Джордан. — О, не!
	Попадението сигурно вдъхна увереност на Дън, защото следващите изстрели бяха още по-близо до целта. Бонд трябваше да смени позицията си. Той допълзя обратно при Джордан, която се криеше зад резачка, чието острие беше нащърбено от куршумите на Ирландеца.
	Двамата се притиснаха един до друг. Черните дупки на прозорците сякаш ги гледаха гневно. Нямаше къде другаде да отидат. Над главата на Бонд изсвистя куршум и премина звуковата бариера на сантиметри от ухото му.
	Той не видя, но почувства, че Дън се приближава да произведе фаталния изстрел.
	— Мога да спра това — каза Фелисити. — Пуснете ме. Ще му се обадя. Дайте ми телефон.
	В същия миг проблесна дуло и Бонд бутна надолу главата на Джордан. Стената до тях експлодира. Куршумът закачи кичур коса до ухото й. Тя ахна и треперейки, се притисна до Бонд. Около тях се разнесе мирис на опърлена коса.
	— Никой няма да разбере, че сте ме оставили да избягам. Дайте ми телефон. Ще се обадя на Дън — продължи Фелисити.
	— Гори в ада, кучко! — чу се глас от другия край на стаята. — Лам стана и като се олюляваше и се държеше за гърдите, се втурна към отсрещната стена. Удари с длан електрическия ключ и пак се хвърли на пода. В странноприемницата се възцари мрак.
	Бонд мигновено скочи, ритна страничната врата и хукна в шубраците да преследва плячката си.
	Мислеше си, че са му останали четири патрона и един резервен пълнител.

	* * *

	Бонд побягна през храстите, водещи към основата на стръмната скала от хребета Дванайсетте апостоли. Тичаше на зигзаг, докато Дън стреляше по него. Въпреки че луната не беше пълна, имаше достатъчно светлина, за да вижда къде стреля, но никой от куршумите не попадна по-наблизо от три-четири крачки до Бонд.
	Най-после Ирландеца престана да се цели в Бонд. Сигурно беше предположил, че го е улучил или че той е избягал да търси помощ. Целта на Дън, разбира се, не беше задължително да убие жертвите си, а да ги задържи, докато съучастниците му пристигнат. Кога ли щяха да дойдат?
	Бонд се скри зад голяма скала. Нощта беше мразовита и се бе появил вятър. Дън вероятно се намираше на трийсетина метра точно над него. Снайперисткият му пост беше скала с идеален изглед към странноприемницата, подстъпите към нея… и самия Бонд, озарен от лунната светлина, ако Дън се беше навел и погледнал.
	Мощно фенерче започна да предава сигнали от скалите горе. Бонд се обърна към посоката, в която беше насочено. Към брега се приближаваше моторница.
	Той се запита колко ли души има на борда и с какво са въоръжени. Моторницата щеше да стигне до брега след десетина минути и съпротивата на Бхека Джордан щеше да бъде преодоляна. Дън сигурно се беше погрижил Виктория Роуд да остане задръстена за по-дълго време.
	Бонд погледна към планината.
	Само два маршрута можеха да го отведат при Дън. Вдясно, на юг, имаше редица стръмни, но гладки и тесни туристически пътеки, които водеха от гърба на странноприемницата до скалата, където лежеше Ирландеца. Но ако тръгнеше натам, Бонд щеше да се изложи на изстрелите му, защото в по-голямата част на този път нямаше къде да се скрие.
	Другата възможност за избор беше да нападне директно укреплението на Дън — да се изкатери по назъбената, но стръмна скала, извисяваща се на трийсетина метра.
	Бонд изследва този евентуален маршрут.
	Четири години след смъртта на родителите си петнайсетгодишният Джеймс беше решил, че са му дотегнали кошмарите и страховете, които го обземаха, щом погледнеше планина или стени от скали, дори внушителните основи на Единбургския замък, гледани от паркинга на „Касъл Терас“. Той уговори един преподавател в колежа „Яфетес“ да основе клуб по планинско катерене, чиито членове редовно ходеха в шотландските Хайлендс, за да тренират.
	За две седмици преодоля страха си и добави планинското катерене към репертоара си от дейности сред природата. Сега пъхна валтера в кобура, погледна нагоре и си припомни основните правила — използвай достатъчно сила, за да се хванеш здраво, не повече; използвай краката си да подкрепят тялото, ръцете за равновесие и преместване на тежестта, дръж се близо до скалната повърхност, използвай инерцията си, за да се издигнеш до мъртвата точка. Още десетина. И така, без въжета и ръкавици, без талк и с кожени обувки — стилни, но безполезни върху влажна скала като тази — Бонд започна да се катери.


>>	Седемдесета глава

	Ниъл Дън се спускаше по хребета Дванайсетте апостоли по пътеките за туристи, водещи към странноприемницата. Държеше пистолета „Берета“ и внимателно се криеше от погледа на мъжа, който толкова хитро се беше маскирал като Джийн Терон — човека, за когото преди час и нещо Фелисити му каза, че е британски агент на име Джеймс.
	Въпреки че сега не го виждаше, преди няколко минути го беше съзрял да се катери по скалата. Джеймс се беше хванал на въдицата и нападаше цитаделата, а Дън се измъкваше през задната врата, така да се каже, и предпазливо се движеше по пътеката. След пет минути щеше да бъде в хотела, а британският агент щеше да се катери по скалата.
	Всичко вървеше по плана… преработения план.
	Сега оставаше само да се измъкне от страната — бързо и завинаги. Разбира се, не сам. Щеше да замине с човека, на когото се възхищаваше най-много на света, човека, когото обичаше, човека, който беше двигателят на всичките му фантазии.
	Шефът му, Фелисити Уилинг.
	_Това е Ниъл. Гениален е. Той е моят проектант…_
	Така го беше описала тя преди няколко години. Лицето му бе засияло от удоволствие, когато чу тези думи, и ги носеше в съзнанието си като къдрица от косите й. Заедно със спомена за първата им работа заедно, когато Фелисити беше инвестиционен банкер в Лондонското Сити и го беше наела да инспектира работни инсталации, за чието завършване клиентът й трябваше да даде пари. Дън отхвърли лошо изпълнената работа и спести милиони на нея и на клиента. Тя го покани на вечеря, а той изпи твърде много вино и се разбъбри, че моралът няма място във войната и бизнеса — в _нищо_, по дяволите. Красивата жена се съгласи с него. _Господи_ — помислил си беше той — _ето някой, на когото не му пука, че стъпвам накриво, че съм съставен от резервни части и че не мога да се шегувам, нито да се направя на очарователен, за да спася живота си._
	Фелисити беше идеалната сродна душа по равнодушие. Страстта й да печели пари се равняваше на неговата да създава ефективни машини.
	Вечерта завърши в луксозния й апартамент в Найтсбридж и те се любиха. Това несъмнено беше най-хубавата нощ в живота му.
	Започнаха да работят заедно по-често. Преминаха към занимания, които бяха малко по-доходни и съвсем не толкова законни, колкото преценката дали да се отпусне кредит за строителство.
	Впускаха се във все по-дръзки, сенчести и печеливши начинания, но онова другото между тях се промени, както Дън беше предполагал, че ще стане, Фелисити най-после призна, че не го приема по _този_ начин. Да, нощта, която прекарали заедно, била чудесна и тя много се изкушавала, но се притеснявала, че това ще разруши тяхната изумителна интелектуална — не, _духовна_ връзка. Освен това вече я били наранявали много лошо. Била птица със счупено крило, което още не било зараснало. Можело ли да останат само партньори и приятели? _Ти можеш да бъдеш мой проектант…_
	Историята й прозвуча малко неубедително, но Дън предпочете да й повярва, както биха сторили мнозина, когато любимият човек измисля разказ, не толкова болезнен, колкото истината.
	Бизнесът им процъфтяваше злоупотреба тук, изнудване там и Дън чакаше, защото мислеше, че Фелисити ще промени решението си. Придаваше си вид, че той също е превъзмогнал романтиката, и успя да зарови обсебеността си от нея дълбоко, скрита и експлозивна като противопехотна мина VS-50.
	Сега обаче всичко се беше променило. Скоро щяха да бъдат заедно завинаги.
	Ниъл Дън твърдо вярваше в това.
	Щеше да спечели любовта й, като я спаси. Напук на всичко. Щеше да я заведе в безопасност в Мадагаскар, където беше създал уютно гнездо за тях. Щяха да живеят много удобно.
	Докато се приближаваше към странноприемницата, Дън си спомни, че Джеймс беше хванал натясно Хидт със забележката си за Исандлуана — зулуското кръвопролитие през XIX век. Сега той се замисли за _втората_ битка в онзи януарски ден, при Роркс Дрифт. Там войска от четири хиляди зулуси беше нападнала малък аванпост и лазарет само със сто и трийсет британски войници. Колкото и невъзможно да изглеждаше, британците бяха успели да ги отблъснат и бяха дали минимални жертви.
	Важното за Ниъл Дън в тази битка обаче беше командирът на британските войници, лейтенант Джон Чард. Той бил от Кралския инженерен корпус сапьор като Дън. Чард бе измислил план за отбрана при изключително неблагоприятни изгледи, изпълнил го беше блестящо и бе награден с Кръст „Виктория“. Сега Дън също щеше да спечели награда — сърцето на Фелисити Уилинг.
	Движейки се бавно в есенната вечер, той стигна до странноприемницата, като избягваше скалната фасада и британския шпионин.
	Замисли се за плана си. Знаеше, че дебелият агент е мъртъв или умира. Помнеше какво видя в трапезарията през оптическия мерник на пушката, преди мъжът да угаси осветлението. Единственият друг човек в хотела беше жената от полицията на Южна Африка. Дън лесно щеше да я очисти. Щеше да хвърли нещо през прозореца, за да отвлече вниманието й, а после да я убие и да изведе Фелисити.
	Двамата щяха да побегнат към брега, за да ги изтеглят, и сетне бързо да бъдат прехвърлени на хеликоптера, който щеше да ги откара към свободата в Мадагаскар.
	Заедно…
	Той се промъкна тихо до прозореца на странноприемницата „Шестият апостол“. Погледна вътре предпазливо и видя, че британският агент е застрелян и лежи на пода. Очите му бяха отворени и изцъклени в смъртта.
	Фелисити седеше на пода близо до него. Ръцете й бяха оковани в белезници зад гърба. Дишаше тежко.
	Дън остана потресен, като видя колко лошо са се отнесли с любимата му. Ядоса се още повече. Този път гневът му не премина. После чу, че полицайката се обажда по предавателя и иска подкрепления. Беше в кухнята.
	— Кога ще дойдат? — троснато попита тя.
	_Вероятно след известно време_ — помисли си Дън. Съучастниците му бяха преобърнали голям камион и го бяха запалили. Виктория Роуд беше блокирана.
	Заобиколи зад хотела, мина през обраслия с бурени и пълен с боклуци паркинг и отиде до вратата на кухнята. Насочи пистолета и безшумно отвори вратата. Чу бъбренето по предавателя за някаква пожарна кола.
	_Добре_ — каза си той. Полицайката се беше съсредоточила върху разговора.
	Пристъпи вътре и тръгна по тесния коридор към кухнята. Можеше да…
	В кухнята нямаше никого. Предавателят беше на плота и от него се разнасяше глас, прекъсван от електронни смущения. Дън осъзна, че това са различни предавания от диспечера в централата на полицията, който съобщава за пожари, обири и оплаквания от шумни съседи.
	Предавателят беше настроен на режим сканиране, а не комуникация.
	Защо го беше направила?
	Не можеше да е капан, за да го примамят да влезе. Джеймс нямаше как да знае, че Дън е напуснал снайперисткия си пост и е в хотела. Той се приближи до прозореца и се вгледа в скалата, по която бавно се катереше човек.
	Изведнъж сърцето му спря да бие. Човекът не се катереше. Неясният силует беше на същото място като преди десетина минути. Освен това Дън осъзна, че преди малко може би не беше видял шпионина, а якето му, което бе закачено на скалата и се развяваше от вятъра.
	Не, не…
	— Хвърли оръжието — каза глас със звучен британски акцент. — Не се обръщай или ще те застрелям.
	Раменете на Дън се прегърбиха. Той продължи да гледа към хребета Дванайсетте апостоли. И после се изсмя.
	— Логиката ми подсказа, че ще се покатериш до снайперисткия пост. Сигурен бях.
	— А моята логика ми каза, че ще блъфираш и ще дойдеш тук — отвърна шпионинът. — Покатерих се само достатъчно на високо, за да оставя якето си, в случай че погледнеш.
	Ирландеца се озърна през рамо. Полицайката стоеше до англичанина. И двамата бяха въоръжени. Дън видя студените му очи. Южноафриканката беше не по-малко непреклонна. През вратата Дън съзря Фелисити Уилинг, своя шеф, своята любов, която се мъчеше да надзърне в кухнята.
	— Какво става там? — извика тя. — Отговорете ми!
	_Моят проектант…_
	— Няма да повтарям — грубо каза британският агент. — След пет секунди ще стрелям в ръцете ти.
	Дън нямаше план за това. За пръв път неоспоримата логика на инженерството и научната механика му изневери. Неочаквано му стана забавно. Помисли си, че за пръв път ще вземе напълно безразсъдно решение, но това не означаваше, че няма да успее.
	Безразсъдната вяра понякога успява.
	Той отскочи встрани на дългите си крака, приклекна, завъртя се, вдигна пистолета си и го насочи към полицайката.
	В тишината прозвучаха едновременно два пистолета. Гласовете им си приличаха, но имаха различна тоналност в съзвучието — нисък и висок.


>>	Седемдесет и първа глава

	Линейките и полицейските коли пристигаха. Хеликоптер на специалните части кръжеше над моторницата с наемниците, дошли да вземат Дън и Фелисити. Ярки прожектори сочеха надолу, както и дулата на две двайсетмилиметрови картечници. Един кратък откос над носа бе достатъчен, за да принуди пътниците да се предадат.
	Полицейски автомобил без опознавателни знаци спря, изсвирвайки с гуми, сред облак от прах точно пред странноприемницата. Куолийн Нкози изскочи навън и кимна на Бонд. Към тях се присъединиха други полицаи. Бонд познаваше някои от акцията по-рано днес в завода на „Зелена инициатива“.
	Бхека Джордан помогна на Фелисити Уилинг да стане.
	— Мъртъв ли е Дън? — попита Фелисити.
	Мъртъв беше. Бонд и Джордан бяха стреляли едновременно, преди дулото на беретата му да се издигне до заплашителна позиция. Той умря миг по-късно. Сините му очи бяха безжизнени в смъртта, както и в живота, въпреки че последният му поглед бе отправен към стаята, където седеше Фелисити, а не към двамата, които го застреляха.
	— Да. Съжалявам — отговори Джордан с известно съчувствие. Очевидно бе предположила, че между Фелисити и Дън има и лична, освен професионална връзка.
	— _Ти съжаляваш_ — цинично отговори Фелисити. — А на мен защо ми е мъртъв?
	Бонд разбра, че тя не тъгува за загубата на партньора си, а за разменната монета.
	_Фелисити Уилфул…_
	— Нямаш представа пред какво сте изправени — измърмори Фелисити на Джордан. — Аз съм Кралицата на помощите с храни. Аз спасявам гладуващи бебета. Може още сега да предадеш значката си, ако се опиташ да ме арестуваш. И ако пак ти е все едно, спомни си за партньорите ми. Днес ти потроши милиони долари на някои много опасни хора. Ето какво е предложението ми. Ще затворя представителството на организацията си тук. Ще се преместя другаде. Ти ще бъдеш в безопасност. Гарантирам. Ако не се съгласиш, няма да изкараш месеца. Нито семейството ти. И не си въобразявай, че ще ме тикнеш в някой таен затвор някъде. Ако се разчуе дори само намек, че южноафриканската полиция се е държала незаконно със заподозрян, медиите и съдът ще те разпънат на кръст.
	— Няма да те арестуват — обади се Бонд.
	— Хубаво.
	— Историята, която всички ще чуят, е, че ти бягаш от страната, след като си присвоила пет милиона долара от касата на благотворителната организация. Партньорите ти няма да искат да отмъстят на капитан Джордан или на някого другиго, а ще се интересуват да намерят теб… и парите си.
	Всъщност Фелисити щеше да бъде закарана в черен обект за подробни „обсъждания“.
	— Не можете да го направите! — беснееше от гняв тя и зелените й очи пламтяха.
	В същия миг пред сградата спря черен микробус, от който слязоха двама униформени мъже и се приближиха до Бонд. Той разпозна на ръкавите им нашивките на Специалните сили в Кралската флота, които изобразяваха един от любимите му девизи: „Със сила и хитрост“.
	Това беше екипът за предаване на задържани престъпници, уреден от Бил Танър.
	Единият отдаде чест.
	— Капитане.
	Бонд кимна. Беше цивилен и не можеше да козирува.
	— Това е пакетът — погледна той Фелисити Уилинг.
	— Какво? Не! — извика тя.
	— Упълномощавам ви да изпълните заповед от второ ниво на проекта на ГМР с дата от неделя — добави Бонд.
	— Да, сър. Имаме документите. Ще го направим.
	Те отведоха съпротивляващата се Фелисити и я качиха в пикапа, който изфуча по чакъления път.
	Бонд се обърна към Бхека Джордан, но тя бързаше към колата си. Качи се, без да поглежда назад, включи двигателя и потегли.
	Бонд отиде при Куолийн Нкози и му даде пистолета на Дън.
	— Там горе има и пушка. Сигурно ще искаш да я прибереш.
	Посочи към района, откъдето беше стрелял Дън.
	— Да… Семейството ми и аз често се разхождаме тук през почивните дни. Познавам добре Апостолите. Ще я взема.
	Очите на Бонд проследиха колата на Джордан. Стоповете избледняваха.
	— Тя си тръгна много бързо. Да не би да се ядоса заради предаването на задържаната? Нашето посолство се свърза с правителството ви. Магистрат от Блумфонтейн одобри плана.
	— Не, не — отвърна Нкози. — Довечера капитан Джордан трябва да заведе _угого_ в дома на сестра си. Тя никога не закъснява, когато се отнася до баба й.
	Той наблюдаваше как Бонд гледа колата на Джордан.
	— Тази жена е голяма работа, нали?
	— Да. Е, лека нощ, административен офицер. Обади ми се, ако дойдеш в Лондон.
	— Непременно, капитан Бонд. Мисля, че в края на краищата не съм много добър актьор, но обичам театъра. Може да отидем в Уест Енд да гледаме някой спектакъл.
	Последва традиционното ръкостискане. Бонд стисна ръката му, изпълни ритмично трите части на ръкуването и най-важното, погрижи се да не я пусне твърде скоро.


>>	Седемдесет и втора глава

	Джеймс Бонд седеше навън, в ъгъла на терасата на ресторанта в хотел „Тейбъл Маунтин“.
	Над главата му грееха газови калорифери, които изпращаха надолу водопади от топлина. Миризмата на пропан беше странно привлекателна в хладния нощен въздух.
	Той държеше тежка кристална чаша с бърбън „Бейкър“ и лед. Алкохолът имаше същия състав като „Базил Хейдън“, но беше с по-високо качество. Бонд разклати чашата, за да се разтопят кубчетата лед, макар че не беше сигурен дали иска да разрежда бърбъна след вечер като тази.
	Най-после отпи и огледа масите наоколо. Всичките бяха заети от влюбени двойки. Милваха ръцете си и допираха колене, докато шепнеха тайни обещания с дъх, ухаещ на вино. Завъртаха се воали от копринени коси, когато жените накланяха глави да чуят нежните думи на придружителите си.
	Бонд се замисли за Франшоек и Фелисити Уилинг.
	Какъв ли щеше да бъде дневният й ред в събота? Смяташе ли да разкаже на безпощадния наемник Джийн Терон за кариерата си на брокер на глада и да се опита да го завербува?
	И ако тя наистина беше жената, за каквато я бе помислил отначало, спасителката на Африка, щеше ли той да признае, че е оперативен агент за британското правителство?
	Размислите дразнеха Джеймс Бонд. За него това беше загуба на време. Изпита облекчение, когато мобилният му телефон изжужа.
	— Бил.
	— Ето какво е общото положение, Джеймс — каза Танър. — Войските в страните около Източен Судан вече не са в бойна готовност. Хартум разпространи изявление, че Западът отново „се намесва в демократичния процес на суверенна държава в опит да наложи феодализъм в региона“.
	— Феодализъм? — усмихна се Бонд.
	— Подозирам, че авторът е искал да каже „империализъм“, но се е объркал. Не разбирам защо Хартум не използва Гугъл, за да намери някой свестен журналист, както правят всички останали.
	— Ами китайците? Те са лишени от големи количества петрол с отстъпка.
	— Едва ли са в положение да се оплакват, тъй като са отчасти виновни за нещо, което щеше да бъде една много неприятна война. Но регионалното правителство на Източния алианс е на седмото небе. Губернаторът им подшушнал на нашия министър-председател, че ще гласуват да се отделят от Хартум догодина и ще проведат демократични избори. Искат дългосрочни икономически връзки с нас и Америка.
	— И те имат много петрол.
	— Гейзери, Джеймс. Почти всичката храна, която Фелисити Уилинг е смятала да раздаде, пътува обратно за Кейптаун. Световната програма по изхранването ще контролира разпределянето й. Ще я изпратят на места, където има нуждаещи се. Съжалявам за Лам.
	— Той се изпречи на огневата линия, за да ни спаси. Трябва да бъде награден посмъртно.
	— Ще се обадя във Воксхол Крос и ще им кажа. А сега, извинявай, Джеймс, но ми трябваш в понеделник. Нещо се пече в Малайзия. Има връзка с Токио.
	— Странна комбинация.
	— Да.
	— Ще бъда при теб в девет сутринта.
	— По-добре в десет. Ти беше много зает през седмицата.
	Затвориха и Бонд имаше време само за една глътка бърбън, когато телефонът му отново започна да вибрира. Той погледна екрана и отговори на третото позвъняване.
	— Фили.
	— Джеймс, прочетох сигналите. Боже мой, добре ли си?
	— Да. Денят беше труден, но изглежда оправихме всичко.
	— Ти си майстор на омаловажаването. Е, оказа се, че „Геена“ и Инцидент 20 са две различни неща, а? Никога не би ми хрумнало. Как надуши това?
	— Чрез аналитични взаимни зависимости, разбира се. Трябва да разсъждаваме триизмерно — сериозно отговори Бонд.
	— Будалкаш ме, нали, Джеймс? — след кратко мълчание попита Фили Мейдънстоун.
	— Предполагам.
	Тя се засмя.
	— А сега, сигурна съм, че си капнал от умора и се нуждаеш от почивка, но открих още едно парче от загадката „Стоманен патрон“. Ако те интересува.
	_Успокой се_ — помисли си той.
	Но не можа. Предател ли беше баща му или не?
	— Научих самоличността на къртицата на КГБ в МИ6, онзи, който е бил убит.
	— Разбирам. — Бонд си пое бавно дъх. — Кой е бил?
	— Чакай малко… Къде оставих листчето? Тук беше.
	Агония. Бонд се помъчи да запази спокойствие.
	— Аха, ето го — каза Фили. — Името му под прикритие е било Робърт Уидърспун. Завербуван е от КГБ, докато е учил в Кеймбридж. През 1988 година е бил блъснат под влак в метрото на Пикадили Съркъс от агент на КГБ, участник в активното мероприятие.
	Бонд затвори очи. Андрю Бонд не беше учил в Кеймбридж и двамата със съпругата му бяха загинали през 1990 година в планина във франция. Баща му не беше предател. Нито шпионин.
	— Но открих, че и друг агент на свободна практика на МИ6 е бил убит в рамките на „Стоманен патрон“ — продължи Фили. — Не е бил двоен агент, напротив, очевидно са го смятали за изключителен. Работил е в контраразузнаването и е издирвал къртици в МИ6.
	Бонд завъртя думите й в съзнанието си като бърбъна в чашата си.
	— Знаеш ли нещо за смъртта му? — попита той.
	— Пазят я в тайна, но знам, че е бил убит през 1990 година някъде във Франция или Италия. Било е замаскирано като нещастен случай и на местопроизшествието е бил оставен стоманен патрон за предупреждение на другите агенти.
	Устните на Бонд се разтеглиха в иронична усмивка. Оказваше се, че в крал на краищата баща му е бил шпионин, макар и не и предател, поне на родината си. Но беше ли предал семейството и сина си? Не беше ли Андрю Бонд безразсъдно смел, за да взима малкия си син на среща с вражеските агенти, които се опитваше да измами?
	— Има и още нещо, Джеймс. Ти каза „смъртта му“.
	— Какво?
	— Ти каза „му“ за агента от контраразузнаването на МИ6, който е бил убит през 1990 година. Сигнал в архивите намеква, че агентът е бил жена.
	_Боже мой_ — помисли си Бонд. _Майка_ му — шпионин? Моник Делакроа Бонд? Невъзможно. Но тя беше фотожурналист на свободна практика, което често се използва като неофициално прикритие за агенти. И беше много по-голяма авантюристка от баща му. Моник беше насърчила съпруга си да се занимава с планинско катерене и ски. Джеймс си спомни учтивите й, но твърди откази да го вземе да я придружава на фотографските й задачи.
	Една майка, разбира се, никога не би изложила на опасност детето си, каквото и да препоръчва изкуството на занаята.
	Бонд не знаеше какви са били изискванията за вербуване по онова време, но фактът, че Моник е родена в Швейцария, вероятно не е бил пречка да я наемат да работи.
	Естествено, трябваше да направи още проучвания, за да затвърди подозрението си. И ако беше истина, щеше да намери онзи, който бе издал заповедта за убийството й, и извършителя. Ала това беше лично негова мисия.
	— Благодаря, Фили. Мисля, че това е всичко, което ми трябваше. Златна си. Заслужаваш Ордена на Британската империя.
	— Ваучер за подарък от „Селфридж“ ще свърши работа… Ще се заредя, когато в отдела за храни има седмица на индийската кухня.
	Аха, отново общият им интерес към храната.
	— В такъв случай, предлагам нещо още по-добро. Ще те заведа в един ресторант за ястия с къри на Брик Лейн, най-хубавия в Лондон. Още не са получили пълен лиценз, но може да внесем бутилка „Бордо“ от онези, за които ти спомена. Следващата събота става ли?
	Тя не отговори веднага и Бонд предположи, че проверява календара.
	— Да, Джеймс, ще бъде чудесно.
	Той си я представи отново — буйните червени коси, искрящите й златистозелени очи и шумоленето, докато кръстосваше крака.
	— И ти ще трябва да си доведеш приятелка — добави Фили.
	Бърбънът преседна в гърлото му.
	— Разбира се — отговори машинално.
	— Ти и тя, Тим и аз. Много ще се забавляваме.
	— Тим. Годеникът ти.
	— Може би си чул, че преживяхме труден период, но той отказа страхотна работа, за да остане в Лондон.
	— Добро момче. Вразумил се е.
	— Едва ли вината е негова, защото с мен се живее трудно. Но решихме да видим дали ще излезе нещо. Отдавна сме заедно. Ще пробваме в събота. Ти и Тим можете да си говорите за коли и мотоциклети. Той знае много за тях. Повече от мен.
	Тя говореше твърде бързо. Освен че беше умна, Офелия Мейдънстоун загряваше бързо и отлично съзнаваше какво се беше случило между тях в ресторанта в понеделник. Тя чувстваше реалната връзка, която имаха, и дори сега мислеше, че може да се случи нещо… ако миналото не се беше намесило.
	_Миналото_ — иронично си помисли Бонд. Страстта на Северан Хидт.
	И неговото възмездие.
	— Радвам се за теб, Фили — искрено каза той.
	— Благодаря, ти, Джеймс.
	В гласа й прозвуча леко вълнение.
	— Но няма да ти позволя да прекараш живота си, като буташ бебешки колички из Клапам. Ти си най-добрият офицер за свръзка, който сме имали, и ще настоявам да те използвам за всяка задача, която евентуално ми възложат.
	— Ще бъда готова за теб, Джеймс, когато и където ме искаш.
	Бонд си помисли, че при дадените обстоятелства изборът на думи вероятно не беше най-подходящият, и се усмихна.
	— Трябва да затварям, Фили. Ще ти звънна идната седмица за анализа на Инцидент 20.
	Поръча си още едно питие и щом то пристигна, изпи половината на един дъх и се втренчи в пристанището, въпреки че не виждаше много от зрелищната му красота. И разсейването му нямаше нищо общо е, съвсем малко с възобновения годеж на Офелия Мейдънстоун.
	Не, мислите му се въртяха около по-важна тема.
	Майка ми шпионин…
	Боже мой.
	Неочаквано някакъв глас прекъсна бурните му мисли.
	— Закъснях. Съжалявам.
	Бонд се обърна към Бхека Джордан, която седеше срещу него.
	— Добре ли е _угого_?
	— О, да, но сестра ми ни накара да гледаме повторението на „Сгуди Снайси“.
	Бонд повдигна вежда.
	— Ситуационна комедия на зулуски отпреди няколко години. Смешна е.
	Под отоплителното тяло на терасата беше топло и Джордан съблече морскосиньото си сако. Червената й риза беше с къси ръкави и Бонд видя, че няма пудра на ръката. Белегът, причинен от бившите й колеги, се виждаше ясно. Той се зачуди защо не го е скрила тази вечер.
	Тя го погледна внимателно.
	— Изненадана съм, че прие поканата ми за вечеря. Между другото, аз черпя.
	— Не е необходимо.
	— Не знам какво означава това — намръщи се Джордан.
	Бонд реши, че и той не знае.
	— Тогава благодаря.
	— Не бях сигурна дали да те поканя. Колебах се известно време. Не съм човек, който се колебае. Обикновено взимам решения много бързо. Мисля, че ти го казах. — Тя отмести поглед встрани. — Съжалявам, че срещата ти във винарския район не се състоя.
	— Като се има предвид всичко, предпочитам да съм тук с теб, отколкото във Франшоек.
	— И аз мисля така. Трудна жена съм, но не съм масов убиец. Ала ти не трябваше да флиртуваш с мен — заплашително добави тя. — Не отричай! Много добре си спомням погледа ти на летището в деня, когато пристигна.
	— Флиртувам много по-малко, отколкото си мислиш.
	— Психолозите имат термин за това. Нарича се проектиране. Ти проектираш чувствата си върху мен.
	— Забележката ти е флиртуване!
	Бонд се засмя и направи знак на сомелиера. Посочи бутилката южноафриканско вино, което му беше поръчал да донесе, когато дамата му пристигне. Сервитьорът го отвори.
	Бонд опита виното и кимна одобрително.
	— Ще ти хареса — каза той на Джордан. — „Греъм Бек Кюве Клайв“. Шардоне и пино ноар. От 2003 година, от Робъртсън, Уестърн Кейп.
	Джордан се засмя. Рядко го правеше.
	— Преподавах ти лекции за Южна Африка, но и ти, изглежда, знаеш някои неща.
	— Виното е хубаво като в Реймс.
	— Къде е това?
	— Във Франция, където правят шампанското. На изток от Париж. Красиво място. Ще ти хареса.
	— Сигурна съм, че е красиво, но очевидно няма смисъл да ходя там, след като нашето вино е хубаво като тяхното.
	— Логиката й беше неоспорима. Двамата наклониха чаши един към друг.
	— _Khotso_ — каза тя. — Мир. _Khotso._
	Те отпиха и помълчаха няколко минути. Бонд се чувстваше изненадващо удобно в компанията на тази „трудна жена“.
	Джордан остави чашата си.
	— Може ли да те питам нещо?
	— Моля — отвърна той.
	— Когато Грегъри Лам и аз бяхме в караваната пред „Шестият апостол“ и записвахме разговора ти с Фелисити Уилинг, ти й каза, че си се надявал, че между вас може да излезе нещо. Вярно ли е това?
	— Да.
	— Тогава съжалявам. И аз нямах късмет в личните си взаимоотношения. Знам какво е, когато сърцето ти се обърне срещу теб. Но ние сме издръжливи същества.
	— Така е. Напук на всичко.
	Тя отмести очи от него и се вгледа в пристанището.
	— Моят куршум уби Ниъл Дън — заяви Бонд.
	Джордан се стресна.
	— Откъде знаеше, че аз… — Гласът й заглъхна.
	— За пръв път ли стреляш по човек?
	— Да. Но как можеш да бъдеш сигурен, че куршумът е бил твоят?
	— Реших, че от това разстояние е най-добре векторът на мишената да бъде главата. Дън имаше една рана в челото и друга в торса. Изстрелът в главата беше моят и беше фатален. Раната в тялото беше нанесена от теб, но беше повърхностна.
	— Убеден ли си, че ти го застреля в главата?
	— Да.
	— Защо?
	— В този сценарий за стрелба не бих пропуснал.
	Джордан замълча за миг и после каза:
	— Предполагам, че трябва да ти повярвам. Всеки, който употребява изрази като „векторът на мишената“ и „сценарий за стрелба“, сигурно знае къде е попаднал куршумът му.
	Бонд си помисли, че в началото, когато се запознаха, тя би казала това с присмех — намек за склонния му към насилие и крещящо незачитане на закона характер, но сега просто отбеляза факт.
	Двамата бъбриха известно време за нейното семейство и за неговия живот в Лондон и пътуванията му.
	Нощта вече беше обвила града, приятна есенна вечер, типична за тази част на южното полукълбо, и панорамата заискри от неподвижните светлини на сушата и движещите се светлини на плавателните съдове. Звездите също заблестяха, с изключение на черните бездни наблизо там, където кралят и принцът на скалните образования в Кейптаун блокираха небето — планината Тейбъл Маунтин и Лъвската глава.
	До тях достигна жаловитият баритонов вой на корабна сирена от пристанището.
	Бонд се запита дали източникът е някой от корабите, доставящи храна.
	Или вероятно беше на туристическото корабче, което връщаше посетители от затвора на близкия остров Робен, където хора като Нелсън Мандела, Кгалема Мотланте и Джейкъб Зума — всичките впоследствие станали президенти на Южна Африка — бяха лежали дълги, тежки години по време на апартейда.
	Или може би сирената беше на пътнически кораб, който се готвеше да замине за други пристанища и призоваваше уморени пътници, понесли чанти с увита в прозрачно фолио пастърма _билтонг_, вино _пинотаж_ и кърпи за бърсане на съдове в черно, зелено и жълто — цветовете на Африканския национален конгрес — заедно с туристическите си преживявания в тази сложна страна.
	Бонд направи знак на сервитьора, който донесе менюто. Докато Джордан го взимаше, ранената й ръка за миг докосна лакътя му. Двамата се усмихнаха за малко повече от миг.
	Ала въпреки личните изповеди и помирението им в момента, Бонд знаеше, че щом вечерята свърши, ще качи Джордан на такси, което ще я закара в Бо Каап, а той ще се върне в хотелската си стая и ще приготви багажа си за полета до Лондон сутринта.
	Това беше „несъмнено“, както би се изразил Куолийн Нкози.
	Идеята за жена, която му пасва идеално и с която може да сподели всички тайни и живота си, го привличаше и се беше оказала утешаваща и подкрепяща в миналото. Бонд обаче осъзна, че такава жена, всъщност _всяка_ жена, би заемала малка роля в особената реалност, в която той живееше. В края на краищата, целта му постоянно го тласкаше в движение, от място на място, и оцеляването и душевното му равновесие изискваха транзитният преход да бъде неумолимо бърз, за да може да догони плячката и да изпревари преследвача.
	А ако правилно си спомняше стихчето, което Фили Мейдънстоун тъй елегантно бе издекламирала, бързото пътуване означаваше винаги да пътуваш сам.


>	Речник

	__БИА:__ _Bezbednosno-informativna Agencija._ Сръбското чуждо разузнаване и Служба за национална сигурност.
	__БПКС:__ _GCHQ, Government Communications Headquarters._ Британска правителствена агенция, която събира и анализира сигнали за чуждестранно разузнаване.
	__ГМР:__ _Група за международно развитие._ __ODC:__ _Overseas Development Group._ Измислена тайна оперативна организация на британската сигурност, която действа предимно самостоятелно, но официално е под контрола на Форин Офис.
	__КОБРА:__ _COBRA, Cabinet Office Briefing Room_ — комисия за реагиране на кризи в Обединеното кралство, обикновено оглавявана от министър-председателя или друго високопоставено длъжностно лице и съставена от хора, чиято работа е свързана със специфична заплаха, застрашаваща страната.
	__MI5:__ _неофициалното наименование на Агенцията за вътрешна сигурност на Обединеното кралство (Security Service)._ Разследва заплахи отвън и престъпни дейности на територията на страната.
	__MI6:__ _неофициалното название на Тайната разузнавателна служба или Сикрет Сървис (SIS, Secret Intelligence Service)_ — британската агенция за събиране на чуждестранни разузнавателни данни и шпионаж. Съответства на ЦРУ в САЩ.
	__НАР:__ _Национална агенция за разузнаване._ __NLA:__ _National Intelligence Agency._ Агенцията за вътрешна сигурност на Южна Африка, като МИ5 и ФБР.
	__НРС:__ _Национална разузнавателна служба._ __NRO:__ _National Reconnaissance Office._ Агенцията за сигурност на федералното правителство на САЩ, която разработва и използва шпионски сателити, част от Министерството на отбраната.
	__ОРА:__ _Отбранителна разузнавателна агенция._ __DI:__ _Defence Intelligence._ Британското военно разузнаване.
	__СВР:__ _Служби внешней разведки Российской федерации._ Руската агенция за събиране на чуждестранни разузнавателни данни и шпионаж. По-рано с тази дейност се е занимавало КГБ.
	__СВС:__ _Специални военновъздушни сили._ __SAS:__ _Special Air Service._ Специалните сили на британската армия, създадени през Втората световна война.
	__ССКФ:__ _Специалните сили в Кралската флота._ __SBS:__ _Special Boat Service._ Сформирани са през Втората световна война.
	__Трето управление:__ Измислено звено за сигурност с централа в Темз Хаус, занимаващо се с тактически и оперативни мисии в границите на Обединеното кралство, за да разследва и неутрализира заплахи.
	__Форин Офис:__ _FO или FCO, The Foreign and Commonwealth Office._ Главната агенция за дипломация и външна политика на Обединеното кралство, оглавявана от секретар, който е член на кабинета.
	__ФСБ:__ _Федеральная служба безопасности Российской федерации._ Руската федерална служба за сигурност. Подобна е на ФБР, МИ5 и Сикрет Сървис. По-рано тази функция е била изпълнявана от КГБ.
