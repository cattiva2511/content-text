P>
	Жадувам за нежност —
	тъй както жадуват
	цветята напролет
	за влага и слънце.
	Копнея за обич —
	тъй както копнее
	небето да види
	посятото зрънце.
	Как искала бих
	да съм цвете в полето.
	Ладия бяла
	в море от пшеница.
	Жетварка случайно
	да ме намери,
	косите си буйни
	с мен да закичи!
	Как искала бих
	да съм зърно пшенично —
	от земните пазви
	навън да покълна,
	към слънцето топло ръце да протегна,
	простора с мирис на хляб да изпълня…

	Копнея за нежност,
	за обич и слънце —
	метличина синя,
	пшенично зрънце…
P$
