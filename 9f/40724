P>
	Не казвай ти,
	че любовта е птица —
	страхувам се да не отлитне
	тъй както птиците наесен
	на юг откриват
	свойто лято китно.
	Не казвай ти,
	че любовта е песен —
	страхувам се да не потъне във забрава
	тъй както е със повечето песни,
	изпяват се и нищо не остава.
	И все пак,
	ако тя е птица
	то нека е от тези, скромните,
	уж сиви и незабележими,
	от много обич със сърца огромни,
	в родината да надделяват
	страшни бури в тежки зими.
	И все пак,
	ако тя е песен
	то нека е от тези силните,
	запазени дълбоко във душите,
	преминали през мелницата
	на годините
	и палещи огньове във очите!
P$
