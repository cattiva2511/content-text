P>
	Задъхано крачиш
	по стръмна пътека,
	изгубена сякаш
	сред клонести буки.
	И стъпките чуваш
	в такт със сърцето —
	отмерват секунди,
	отмерват минути.
	Само снегът —
	като захар
	на едри кристали,
	покорно застинал
	простенва в краката.
	Проблясват из него
	слънца, засияли
	с безброй цветове на дъгата.
	За миг се поспираш,
	уплашено сякаш —
	тъй тиха и бяла
	мълчи планината!
	И крачите заедно
	рамо до рамо
	само ти, слънцето
	и тишината.
	А после погалваш
	пътеката с поглед.
	Тя — толкова близка
	и топла, човешка,
	запазила малките
	стъпчици детски
	и стъпките бащини, тежки.
	И става ти весело,
	бодро запяваш,
	забравяш дори и умората.
	Доверчиво подаваш
	ръка на пътеката
	и тя те повежда към хората.
P$
