	— Директорът те вика!
	Зарадвах се. Най-сетне съм признат. Директорът ме вика, за да ми благодари за вечеринката.
	Хубаво е, когато човек получи признание. Тогава целият му труд, мъките и несгодите се забравят. А когато, както е казал поетът — няма награда за твореца, силата му чезне, а фантазията отпада.
	— Добър ден — кимнах на директора, — здравейте!
	— Седнете — кимна директорът.
	Сетне се втренчи в един лист:
	— Вие сте дали идеята за тази вечеринка, да?
	Зачервих се от смущение.
	— Не бих искал да се изтъквам… Но така е. Видите ли, работим заедно… а сетне си отиваме. Хубаво беше да се съберем, да се повеселим.
	— Значи вие дадохте идеята?
	— Да.
	Директорът кимна и отметна нещо.
	— Така. А с провеждането на вечеринката също се нагърбихте вие?
	Пак се изчервих:
	— Вярно е, че и другите помагаха… Но някак си се дърпаха отначало. Как щяло да стане, ще стане ли, няма ли да се провалим, откъде ще вземат пари за украсата. Тогава аз им казах — по дяволите. Имам спестени пари, ще купя хартия и ще украсим. Така и направихме.
	Директорът отново отметна нещо на листа си.
	— Идеята за програмата дадохте вие, да?
	Омръзна ми да се изчервявам, но пак се изчервих:
	— М-м-м-да… Мислеха да извикаме естрадни певци и прочие, но аз им казах — по дяволите! Ще напиша весела сценка, ще я изиграем ние и готово. Така и направихме. И, както видяхте, мисля, че имах успех. Всички се веселиха, ръкопляскаха, пет пъти ни изкараха на бис…
	— Значи и това се дължи на вас, така да разбирам?
	— Да.
	Директорът се замисли, сетне бръкна в чекмеджето и извади някакъв голям лист.
	Този път се изпотих от вълнение.
	„Боже мой — помислих си, — грамота! Ще ме награди. Ще я сложа в рамка… Това все пак е едно признание.“
	А гласно казах:
	— Нямаше защо…
	— Как да няма защо? — сепна се директорът. — Нали признахте всичко?
	— Кое?
	— Че сте дал идеята, че сте подготвил всичко, че дори сам сте автор на сценката? Тогава — подпишете се.
	Взех листа, който ми подаде, и се подписах.
	— Така — каза директорът, като прибра листа, — с това вие се задължавате да заплатите стойността на витрината, която бе счупена по време на представлението. Свободен сте.
