	Бяхме тръгнали да ловим марлини. Курсът ни беше съвсем прост: 38 градуса, 23 минути и 57 секунди източна дължина и 123 градуса, осем минути и пет секунди северна ширина.
	Капитанът непрекъснато ругаеше Спас, че не държи правилната посока. Но Спас му отвръщаше съвсем достойно:
	— По дяволите, простако! Кой може да държи тази руина на желания курс? Не иска да върви ни по вятъра, ни на байдевинд. Каквото и да направя, тя се отклонява от курса и когато държа руля на борд, тя се тласка на галса. И всичко е затова, че тя просто търси суша по наветрената зона и не иска да отиде по-далеко от вятъра.
	А трябва да спомена, че тази старица, на която се бяхме наели да ловим марлини, не беше нищо друго освен една отрепка — помислете си само — от руля беше откъснато парче в размер на два дюйма и три инча. Да не говорим за платната: бром-брамселите бяха така изпокъсани, че само благодарение на гротмачтата и ленфилунгите успявахме да байцваме бугфасонките.
	Такъв ужас!
	И изведнъж — какво да видим!
	Пропаст!
	В морето — дупка!
	Чак тогава капитанът се плесна по челото:
	— Леле — ами ние сме в Бермудския триъгълник!
	Същият този Бермудски триъгълник, в който потъват кораби, самолети и прочее.
	Но на Спас не му мигна окото.
	— Пайсе! — викна той и насочи старата кранта точно към дъното на дупката.
	И като шейна, която се втурва в пропаст, за да изскочи сетне на отсрещния връх, шхуната се втурна надолу и излетя на обратния хребет, след което пристигнахме на Бермудските острови.
	А там — нова беля.
	Кралицата — нали я знаете — една стокилограмова, двадесет и пет годишна красавица, си има харем от 36 снажни бермудци. И те да вземат да вдигнат стачка. Искали уикенд. Събота и неделя да не работят. И тогава кралицата каза — да — ще ви приема на островите си, но само при условие че екипажът в събота и неделя бъде при мен.
	И тогава, като видя ужасените ни лица, Спас се блъсна по гърдите и каза:
	— Аз ще оправя цялата работа.
	В понеделник сутрин Спас се появи и тръсна глава:
	— Всичко е наред. Аз ставам крал на Бермудските острови, а вие си ловете марлини.
	Така загубихме Спас.
	Харемът на кралицата беше уволнен и постъпи при нас на кораба.
	Какво ли бе направил Спас?
