	Лакеят влезе бавно, леко наклони глава и дръпна копринения шнур, който висеше от старинния часовник. Чу се мелодичен звън.
	Завесата на балдахина се размърда.
	— Добро утро — поклони се лакеят.
	Собственикът на замъка „Сан Суси“ открехна завесата и се усмихна:
	— Вече е шест часът?
	— Да — кимна лакеят.
	— Какъв е денят днес?
	Лакеят отиде до прозореца, отдръпна завесата и сноп лъчи заляха стаята.
	— Слънчев.
	Сетне леко дръпна жалузите и в стаята нахлу свеж въздух.
	— Как ухае на жасмин — вдъхна собственикът.
	— Олеандрите са цъфнали — кимна лакеят, — надявам се, че денят ще бъде хубав.
	Собственикът се усмихна:
	— Обичам свежите утрини.
	Отвън се чу тропот на колела.
	Лакеят надникна през прозореца:
	— Каретата пристигна.
	Собственикът отмести завесата на балдахина и седна на края на леглото, като търсеше с босите си крака чехлите.
	— Надявам се, че децата са закусили?
	Лакеят кимна:
	— Сега ще ги повикам.
	След миг стаята звънна от гласчетата на момиче и момче, сякаш слезли от картините на Гейнсбъроу. Момчето беше по-голямо, облечено в синьо копринено костюмче, а момиченцето — с бяла панделка и бяла клоширана рокля.
	— Добро утро, татко.
	И децата целунаха собственика по бузата.
	Той се усмихна:
	— Надявам се, че ще бъдете послушни днес?
	Момиченцето направи „кникс“:
	— Да, татко!
	Строга и замислена, гувернантката се появи на вратата:
	— Деца! Каретата ви чака.
	Децата отново целунаха баща си:
	— Приятен ден, татко.
	Когато шумът от отминаващата карета заглъхна, лакеят се появи със закуската. Собственикът отмахна капака на сребърното блюдо и лицето му се оживи:
	— Ваша ли е идеята да сложите и една орхидея?
	Лакеят мълчаливо се поклони.
	— Благодаря — кимна собственикът, — обичам орхидеи. При все че любимият ми цвят е момина сълза.
	Замисли се и се усмихна:
	— Може би ще ме обвинят в опит да флиртувам с народа, но…
	И вдигна рамене:
	— Въпрос на вкус.
	— Приятна закуска — поклони се лакеят и дръпна звънеца.
	Леко, на пръсти, влязоха оркестрантите и засвириха утринен менует.
	Когато завърши закуската, собственикът кимна към лакея да прибере блюдото и се обърна към оркестрантите:
	— Днес вие свирихте добре.
	Оркестрантите се поклониха и се оттеглиха така тихо, както и пристигнаха.
	В този миг се чу тропот на конски копита.
	Лакеят отново надзърна:
	— Поетът.
	— Въведете го — каза собственикът.
	При влизането си поетът леко наклони глава: сетне развърза панделката и разгъна свитъка.
	— Написах нов сонет. Искам да ви го посветя.
	— Това е чест за мен — каза собственикът.
	— Грешите, за мен! — отвърна почтително поетът, след което зачете:
P>
F>
	Като този актьор, който,
				остарявайки,
	загубва нишката на отдавна
				позната роля,
	като този безумец, който, изпаднал
				в гняв,
	в изблик на сили губи силата на волята си,
	така и аз мълча, не знаейки какво
				да кажа
	не от това, че сърцето ми е охладняло.
	Не, на моята уста е сложила печат
	любовта ми, която няма предел.

	Нека тази книга говори с теб,
	нека тя да бъде безмълвен мой ходатай
	и дойде при теб с молба и признание
	да търси справедлива разплата.
	Ще прочетеш ли словата на нямата
				любов?
	Ще чуеш ли с очите си моя глас?
F$
P$
	Поетът се наклони и подаде свитъка. Собственикът го пое с благосклонна усмивка.
	— Това е хубав сонет.
	— Радвам се, че ви хареса — поклони се поетът.
	— Как е майка ви?
	— Днес е по-добре.
	Собственикът се обърна към лакея.
	— Изпратете на майката на поета кошница с цвят от олеандрите.
	— Вие сте великодушен — каза развълнуван поетът.
	Собственикът протегна ръката си:
	— Поздравете от мен вашата майка.
	— Благодаря — поклони се поетът и като се ръкува почтително, излезе.
	Собственикът изчака да заглъхнат стъпките му и каза:
	— Заедно с цветята изпратете и месечната издръжка, която съм определил на поета.
	— Вие сте великодушен — каза лакеят.
	Собственикът вдигна рамене:
	— Обичам сонетите.
	Сетне стана от леглото и допря чело до прозореца:
	— Как израснаха бързо кипарисите…
	— Растат — съгласи се лакеят.
	Вратата, която водеше към съседната стая, се открехна и се появи висок рус мъж по нощница и нощна шапка на главата. Собственикът извърна глава:
	— Как спахте, скъпи Климент?
	— Прекрасно! — протегна ръце Климент. — Въздухът около замъка е така чист.
	Погледна навън и добави:
	— Вярвам, че денят ще бъде красив.
	— Надявам се — кимна собственикът, сетне примигна замислено: — Как пеят чучулигите!
	Климент погледна старинния часовник:
	— За съжаление трябва да бързаме.
	— Лакей, дрехите — каза собственикът, все така загледан навън.
	След миг лакеят донесе изцапана зеленикава престилка с няколко разноцветни кръпки и омаслен работен гащеризон, чийто първоначален цвят вече не личеше. Собственикът и Климент бавно се облякоха. Собственикът огледа престилката си:
	— Така е по-добре. Тази нова кръпка е чудесна.
	Климент направи гримаса и каза:
	— Една гроздова.
	— Вече е готова — кимна лакеят и я поднесе.
	Климент я изпи и направи отново гримаса.
	— Клиентите имат по-голямо уважение, когато мириша на гроздова и не съм бръснат. Тогава за изчукване на един калник мога да поискам и петстотин лева.
	— И при мен е така — помръдна с рамене собственикът. — Ако нося престилка без кръпки, започват да ме гледат със съмнение. За всеки случай от време на време изяждам и по една скилидка чесън.
	Вратата се отвори с трясък и в стаята заедно със сноп слънчева светлина влязоха жените им. Жената на собственика беше в рокля стил „ампир“, с бледолилава панделка малко над кръста, а съпругата на Климент, като малко по-консервативна, беше в стил „Помпадур“.
	— Колко сте красиви! — изчурулика жената на собственика и целуна мъжа си.
	— Просто прелест! — изчурулика и жената на Климент.
	— Разходете се из парка — каза собственикът, — ще се върнем към деветнадесет часа.
	— Ще бъде хубаво да изиграем една партия бридж — каза Климент.
	— Гобленът става чудесен — изчурулика жената на собственика.
	— Аз съм възхитена от бродерията на жена ви — изчурулика и жената на Климент.
	— Тя е толкова мила — съгласи се собственикът, — когато се връщам привечер и я видя седнала до гоблена, сред цвета на олеандрите, между двата кипариса, забравям, че трябва да продавам цял ден зеле, спанак и чушки.
	— Професия — направи гримаса Климент.
	Собственикът се обърна към лакея:
	— Кажете на шофьора да изкара колата.
	Не след дълго се чу шум на мотор.
	— Да вървим — кимна собственикът, — клиентите чакат.
	Двамата целунаха жените си и потънаха в светлината, която нахлу през отворената врата.
