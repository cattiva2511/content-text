	Всичко беше готово за концерта.
	На площада пред замъка на маркграф Моргенщерн фон Тилдих унд Гешлосен се тълпеше множество. Хиляди книжни фенери се ветрееха, окачени на високи върлини, а диригентът, маестро Роландини, подостряше с джобно ножче палката си. От опит знаеше, че колкото е по-остра палката му, толкова по` болеше, когато удряше ушите на провинилите се музиканти.
	Та-тарарааааааааа! — изсвирваха херолдите.
	Подвижният мост на замъка се спусна със скриптене и по него затропаха колелетата на маркграфската колесница.
	Тур на овации, викове „Ура!“ и „Да живей!“.
	Вратата се отвори, стражите изтичаха и подадоха напред ръце.
	Подкрепян от силните им мишци, престарелият маркграф слезе, размаха дантеления си ръкав в отговор на виковете и „Ура“-то и седна на престола, сложен върху подиума на оркестъра. Сетне кимна с глава, маестро Роландини вдигна палка…
	— Фиууууууут! Фиууууууууууууут! — се чу остро изсвирване.
	Маестро Роландини зяпна. Точно срещу него, изскочил от тълпата, се кривеше някакъв хлапак и надуваше дървена пищялка.
	Каква подигравка!
	А в това време маркграфът беснееше.
	— Стражи! Стражи! — ревеше той и сочеше хлапака. — Вържете го! Хванете го!
	Хванаха хлапака, вързаха го и го бутнаха в колесницата. Маркграфът даде знак и с трясък конете запрепускаха отново по спуснатия мост.
	Миг след това хлапакът викаше до бога. А маркграфът кокореше очи и броеше:
	— Дванадесет, тринадесет, четиринадесет…
	Когато пръчките, с които налагаха хлапака, станаха сто, маркграфът посочи вратата и стражите изхвърлиха през нея пребития нахалник.
	Отново херолдите надуха своите тръби, отново колесницата затропа по спуснатия мост, отново „тур дьо грас“ и викове „Ура!“ и „Да живей!“.
	Маркграф фон Тилдих унд Гешлосен седна на престола и кимна към маестро Роландини.
	Музикантите поеха дъх, диригентът вдигна пръчката нагоре и…
	— Фиууууууут! — изписка жалко дървената пищялка.
	Трудно е да се опише как се ококори великият маркграф. С учудваща за възрастта му скорост той се втурна към пребития хлапак, вдигна го на ръце и го хвърли в колесницата. Сетне грабна поводите на конете и с трясък влезе в двореца.
	Леле, какви викове, какво пищене падна!
	Хлапакът ревеше, когато го разтягаха на разтегателна машина, сетне пропищя орталъка, когато започнаха да го пекат на шиш, а да не говорим какви звуци издаваше, когато голямата преса го сплеска на пита.
	— Увийте го на руло и — в топа! — заповяда побеснелият маркграф.
	Заповедта бе изпълнена.
	Взрив — и хлапакът полетя във въздуха. Множеството вдигна глави и зяпна. Като описа няколко красиви фигури, хлапакът пльосна по очи пред престола на маркграфа.
	Херолдите надуха своите тръби, колесницата изтрака и маркграфът седна на престола:
	— Почни!
	Маестро Роландини вдигна палка и…
	— Фиууууууууут!
	Множеството занемя. Самият маркграф бе поразен повече от всички. Стана, приближи се до хлапака, сетне сне обсипаната с пера маркграфска шапка и дълго чеса бялата перука.
	И изведнъж — в очите му проблесна мисъл.
	— Е, да — потри ръцете си, обсипани с дантели, наведе се, нави отново на руло хлапака, внесе го внимателно в колесницата и даде знак.
	Отново „ресто“, отново железните вериги вдигнаха със скърцане подвижния мост.
	Тълпата се ослуша. Сега пък какво ще стане?
	Но странно — пълна тишина.
	И изведнъж — херолдите изсвириха с всичка сила.
	Подвижната врата се спусна някак си тържествено, а колесницата затрополя в ритъм, наподобяващ тържествен барабанен марш.
	Вратата се отвори, маркграфът слезе, а сетне се обърна и протегна обсипаната си с дантели и пръстени ръка.
	Друга ръка, обсипана с дантели, се подаде, хвана ръката на маркграфа и за особено изумление от колесницата се появи хлапакът, облечен в маркграфски дрехи.
	Маркграф фон Тилдих унд Гешлосен даде знак и множеството се съдра от викове „Ура!“ и „Да живей!“.
	Хванати за ръце, двамата блестящи господа пристъпиха до трона, маркграфът седна, а хлапакът се изправи зад гърба му. Маркграфът кимна, хлапакът извади своята пищялка и изсвири силно. Маестро Роландини кимна с разбираща усмивка, вдигна палка и…
	— Фиууууууууут! Фюууууууууууут! — изсвири някаква пищялка.
	Множеството ахна, а двамата блестящи господа отвориха от смайване уста.
	Срещу тях стоеше някакъв хлапак с продрани дрехи и надуваше с всичка сила своята пищялка.
	Ами сега!?
