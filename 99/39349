	Всички знаете за този скандал.
	Но аз искам да дам малко по-детайлно обяснение на факта, защото бях там като представител на редакцията и член на журито.
	Когато и последният състезател се спусна, журито се събра на заседание.
	— Всичко е ясно — каза председателят на журито. — Първи: Петър Попангелов, втори…
	— Не, не ми е ясно — казах аз.
	— Как не ви е ясно? — усмихна се неловко председателят. — Нали бяхте тук. Петър Попангелов пристигна ли първи?
	— Пристигна.
	— Е, тогава?
	— Тогава нищо. Няма да дадем купата. Няма да дадем и втора награда. Ще обявим, че Петър Попангелов е пристигнал трети.
	— А първи и втори?
	— Няма. Ще започнем направо от трети.
	Председателят на журито се спогледа с другите спортни деятели. Пошушнаха си нещо и се обърнаха с внимателен тон към мен:
	— Вижте. Ние ви уважаваме. Вие пишете изящни фейлетони. Вашето име е известно дори и в такива градове като Пазарджик и Павликени. Но явно от спорт нищо не разбирате. Самият факт, че ни наричате жури, а не съдии на състезанието, показва…
	— Тия на мен не минават — казах аз. — Я ми кажете вие следите ли съобщенията за литературните конкурси?
	— Разбира се — кимнаха съдиите, — ето, всяка година се раздава Нобелова награда за литература, всяка година награда „Гонкур“, „Фемина“ и пр. Журито там не се интересува от нищо друго освен от това — който е най-добър тази година, той получава награда.
	— Абе вие българи ли сте — ядосах се аз. — Какво ми тикате разни Нобелови награди, Гонкури и Фемини? Не виждате ли какво става с нашите литературни конкурси? Обявяват литературен конкурс. С първа награда — толкова и толкова хиляди лева или пътуване до чужбина, втора — толкова и толкова… Получават се четиристотин-петстотин материала, обсъждат ги и решават:
	_Първа награда_ — не се дава.
	_Втора награда_ — не се дава.
	_Една трета награда…_
	Три откупки…
	Е, това са български традиции. Хем конкурс, хем — никакви награди. Затова предлагам: Носител на купата — няма. Втори пристигнал — няма. Трети — Петър Попангелов, който получава носна кърпичка.
	На останалите състезатели — по едно байраче.
	Ура!
	И следват подписи на комисията.
	По този начин хем редакцията ще си запази купата, хем…


	_Бележка на редакцията_
	Тук нашият фейлетонист не можа да продължи своето ценно и аргументирано изказване поради навлизане на самоковска публика в стаята на журито. След отнасяне на изказващия се в близкия медицински пункт за изследване от местния психиатър, в негово отсъствие съдийската колегия реши да даде купата на Петър Попангелов. Язък за хубавата купа. Можеше да си я запазим.
