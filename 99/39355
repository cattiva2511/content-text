	То наистина беше много грозно.
	Всички се смееха и го сочеха:
	— Колко грозно пате!
	Това беше толкова неприятно, че патето реши да се удави. И тъкмо се готвеше да скочи във водата, видя книга — приказката на Андерсен „Грозното пате“.
	Грозно пате?!
	Патето веднага зачете приказката. Боже мой, как удивително съвпадаше съдбата на Андерсеновото пате с неговата! И патки, и кокошки, и котки му ревяха:
	— Ти си грозно! Ти си ужасно грозно!
	И когато срещна лебедите, помисли, че ще го убият. И наведе глава в очакване на смъртта. Но вместо удари усети ласки. Тогава се огледа във водата и видя, че е лебед.
	„Защото — както казва Андерсен — само лебедите могат да познаят и признаят лебедите.“
	— Ето каква била работата! — ахна нашето пате. — Бегом към лебедите!
	И хукна да ги търси. И ги намери.
	Те стояха като втрещени, заградени от стотици и хиляди грозни патета, които ревяха с пълно гърло:
	— Признайте ни! Признайте ни!
