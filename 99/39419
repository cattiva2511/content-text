	Амазония загивала!
	От няколко години всички наши научнопопулярни вестници и списания надигат крясък: СПАСЕТЕ АМАЗОНИЯ!
	Дори имаше предложение да се образува комитет за опазване на Амазония, който да праща телеграми до всички правителства в света, та белким успеем да спасим Амазония.
	И това — у нас!
	Бе тия хора акъл имат ли?
	То ако Амазония щеше да загине, не трябваше ли България да загине сто пъти преди нея? А на нас ни няма нищо — пием си, пеем си.
	Като дете играех край Владайската река, берях цветя по овчекупелските поляни и вечер слушах крякането на жабите. Идете сега по същите места — само комини, машини…
	Кое е най-плодородното поле в България?
	Пловдивското.
	Идете и вижте на колко хиляди декара се е прострял Оловно-цинковият завод.
	Загинахме ли?
	Не.
	Като дете, на Първи май учителката ни водеше да берем цветя в полите на Витоша. От Красно село до Драгалевци — това бяха все ливади. А сега? Вили, вили, вили…
	Къде цвъкаме заводите?
	На най-плодородната земя.
	Къде нацвъкахме вилите?
	На най-хубавите поляни и ливади на България.
	Е, умря ли България?
	Не.
	Тогава защо пищите за Амазония?
