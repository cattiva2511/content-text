	В наши дни — Спас Петров Андреев да си!
	Скимне му — хайде — в Пазарджик.
	Друг път — айде — в Павликени.
	Трети път — Цинцинати, Пернамбуко, Попокатепетел и Севлиево.
	Къде си ще — там си ходи. И не пеша, а с превозни средства.
	А един ден реши да иде в космоса.
	Колко му е!
	Качваш се на един междузвезден кораб и хайде — накъде ти видят очите.
	Седеше Спас на командния пулт и се звереше. Изведнъж нещо му призеленя. (Нали има на някои, дето им прилошава. А на Спас му „призеленя“.)
	— Зелено! — ревна той. — Блейк. Какво е това?
	Уилям Блейк, или както му викаха приятелите — Вили Блейката — разтвори междузвездния телефонен указател и на „з“ — зелено, намери няколко милиона планети. Но като погледна в компютъра, посочващ точното място на това „зелено“ в космоса, рече:
	— Това е планета MX-16-3 ет. Обитаема от пълни идиоти. Неудобни за разговор с висши същества.
	— Тъкмо за мен — рече Спас. — Ние, випускниците на училището за бавноразвиващи се, мрем за колеги.
	Врътнаха се над зелената планета и кацнаха.
	И веднага ги наобиколиха босоноги дечурлиги, с дълги ленени ризи, руси коси и сини очички. Те се хилеха срещу земните космонавти, а едно от тях направи „козя брада“.
	Вили Блейката потръпна. Каква изостаналост. Бас държеше, че тук нямат понятие не само от компютър, ами и от братя Аргирови.
	Но в лицата на тези дечица Спас видя нещо родно. Така ходеха лятно време те, когато бяха на лагер от училището за бавноразвиващи се. Босички, с по една ризка и пляскаха с крака в малката рекичка. Де това щастие сега! Ах, как му се искаше да се пъхне в подмола, под Голямата върба, и да започне да хвърля на брега огромните, зелени раци (за сведение на децата, израсли с компютри, раците не са червени, а зелени — докато са живи, разбира се).
	— Е, деца, как я карате? — потри ръце Спас.
	— Амчи как — обади се един дядка, — също така бос и по риза като децата. — И ний кът вас. Ядем, пиим бистра водица и си живееееем…
	И той разкърши рамене, за да покаже колко хубаво си живее.
	— Добре де — каза ядосано Блейката, — а къде ви са колите, къде ви са вилите, къде ви са аеродрумите, къде ви са складовете за бензин, за хербициди?…
	— Ха! — плесна се по главата великият Блейк. — Ами аз не виждам и жици! Значи нямате и електричество!
	— Чи няами, няами — вдигна рамене дядката, — нали виждаш… Нищо си няами.
	Блейк сложи ръце зад гърба си и започна да се разхожда нервно:
	— И как живеете?
	Дядката се почеса:
	— Първобитну. Като първити хора. Жилязу — няами, мед няами…
	Замисли се:
	— Иначе — дубитък си имами. Дубре сми. Урем, женим, вършеим. Имаме си млечице, масълце, сиринци. Зимно времи — кожуси си имами, дръвца за турени имаме, щото у нас кой утсиче дърво, трябва сетне да засади три. Иначи не дават.
	Засмя се:
	— У нас сичко й дървину. И къщите, и — туй, дет се влачи след дубитъка — нещу къту летни шейни, па и лодките ни са дървени, мутиките — също. Лупатити и те ут дърво. Пироните — и те. Сичку й дървину.
	— Ама значи вие и каруци нямате? — ахна Блейк.
	Дядката се замисли:
	— Бе, идно времи е ималу. И жилязу и другити там — мед, злату… След тях — овтунубили, параходи, ароплани, атомни, водородни и неутронни бомби и…
	Дядката разпери ръце:
	— Та тува й… на идин чувек устанал крака, на друг — лявуту ухо… От сто милиона един уживял. Сумати времи било сняг, сняг, сняг… И студ, студ, студ… Ама уживяли стотина. И решили: Дъ няма жилязу. Нищу дъ няма. Само дърво и зиленку.
	Разпери ръце:
	— Тъй си живеим. Къту тия у вас — бавнуръзвиващити.
	Въздъхна:
	— Многу сми бавнуръзвиващи. Многу!
	А дечицата с белите ризички и босите крака изведнъж запяха.
P>
	Под нашта стряха лястовичка
	свила е гнездо,
	и всяка сутрин, всяка вечер
	чурулика, пей! (Два пъти)

	Припев:
	Чурулик, чурулик, чурулик,
	чурулик, чурулик, чурулик…
P$
	Тогава Спас Петров Андреев се обърна към почитаемите читатели. Въздъхна и рече:
	— Ние сме били бавноразвиващи се, а? А вие — напреднали?
	Потупа Вили Блейката по рамото:
	— Блейк, Блейк — блейка си беше, блейка ще си останеш.
