	Бай Прокоп, ловецът, си правеше утринната гимнастика.
	Едно-две, едно-две — тактуваше си той и размахваше ръце край обвитата в мъгла река.
	И изведнъж тръстиките се разшумяха и от тях излезе патка.
	Бай Прокоп се хвана за главата и хукна към гюмето да си вземе пушката.
	А насреща му — ловецът бай Игнат, който също (ако искате вярвайте, ако искате — не) правеше своята утринна гимнастика.
	— Едно-две, едно-две! — размахваше ръце бай Игнат, но като видя търчащия към него бай Прокоп, се сепна. И в очите му се появи въпрос.
	Без да спре, бай Игнат разпери ръце и между разперените му ръце се появи патка. Голяма като гъска.
	Бай Игнат се хвана за главата и също хукна към гюмето да си вземе пушката.
	И като търчеше, срещна ловеца бай Спас, който (невероятно, но факт) правеше своята утринна гимнастика.
	— Едно-две, едно-две! — командваше си бай Спас в момента, когато видя търчащия към него бай Игнат. И в очите му се появи въпрос.
	Бай Игнат разпери ръце и между разперените му ръце се появи патка, голяма колкото овца.
	Бай Спас се хвана за главата и хукна към гюмето да си вземе пушката.
	И като търчеше, срещу него се зададе бай Прокоп, който си беше взел вече пушката и търчеше да застреля патката.
	Като видя търчащия срещу него бай Спас, в очите му се появиха питанки.
	Бай Спас разпери ръце и между разперените му ръце се появи патка, голяма колкото магаре.
	Бай Прокоп се сепна, но понеже беше безстрашен, плю в пазвата си и тръгна предпазливо към патката.
	И както вървеше, срещна бай Игнат, който също си беше взел пушката и търчеше да застреля патката. Но лицето на бай Прокоп беше толкова бледо и пушката така трепереше в ръцете му, че в очите на бай Игнат се появи въпрос.
	Бай Прокоп разпери треперещите си ръце и между тях се появи патка, голяма колкото крава.
	Двамата изведнъж замръзнаха на местата си. Но понеже бяха безстрашни, стиснаха здраво пушките си и бавно запристъпяха към патката.
	И както пристъпяха бавно, настигна ги бай Спас, който също си бе взел пушката и търчеше да застреля патката. Като видя изменените им лица и треперещите пушки, бай Спас се сепна и в очите му се появи въпрос.
	Като се тресяха от страх, бай Прокоп и бай Игнат разпериха ръце и между тях се появи патка, голяма колкото слон. И така се задрусаха, че пушките паднаха от ръцете им.
	А в това време голямата като слон патка излезе от тръстиките и налапа тримата ловци барабар с пушките им.
	Така е, като вярват на слухове.
