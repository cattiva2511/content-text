E>
	„Няма нищо по-опасно от доверчивия глупак“
@	(Из едно изказване)
E$

	Ако става въпрос за шеги, мене търсете.
	Ама какви шеги правя?
	Всякакви.
	Колективни и индивидуални.
	Започнах с една катедра. Откриваше се събрание, а нямахме катедра. Тогава взех такси, отидох в един културен дом и наредих на портиера да донесе до таксито катедрата. Сетне му казах „довиждане“ и си отидох.
	След една година отидох в залата, където беше проведено събранието, и едва не паднах — задигнатата катедра си стоеше там.
	Тогава ми хрумна интересна мисъл.
	Значи може?
	Грабнахме се четирима души и под моя команда пренесохме пианото от друг културен дом.
	— Ще свирим — потупах по рамото портиера — по нареждане на другаря Петров. — И отнесохме пианото в шести пехотен полк, където навярно стои досега.
	Трети път накарах цял салон от две хиляди души да пее „Цвете мило, цвете красно“.
	Хорицата си ядяха съвсем спокойно — някакъв банкет в някакъв си градец. Излязох на сцената, казах:
	— Тихо.
	Всички млъкнаха.
	Сетне с ръка дадох знак „Да се стане“.
	Всички станаха.
	— „Цвете мило, цвете красно“ — прошепнах аз, — любимата песен на другаря Петров. Пейте.
	И двете хиляди души запяха. Оставих ги да пеят и си отидох. Навярно пеят и досега.
	И се отприщи.
	Щом ме хване скуката, вземам телефона и се обаждам:
	— Петров е тук. Да. Директорът? Вижте какво, лабораториите от втория етаж се качват на четвъртия! Разбрано! Четвъртия, казах. Да. А тия от третия отиват на втория! Тия от четвъртия? Където си искат. Само не на третия. Разбрано. Утре ще дойда.
	И траквам слушалката.
	Заседание. Решават градски център. На пет етажа, на шест или на осем.
	Влизам и оглеждам положението.
	— Хм — казвам, — взехте някакво решение?
	Всички ме поглеждат.
	— Другарят Петров ме изпрати.
	Вдигам ръка:
	— Няма смисъл повече спорове. Решено е. Та. Запишете. Център. Триетажен. Ясно?
	Ококорване.
	— Тази сграда — посочвам една напосоки, — двадесететажна. Довиждане.
	Можете да отидете сега в града. Центърът е триетажен. Някъде в покрайнините се издига двадесететажен небостъргач.
	— Смело решение — казват гражданите. — Това-онова, ама другаря Петров — аферим!
