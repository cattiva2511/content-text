	— Име?
	— Спас.
	— Презиме?
	— Петров.
	— Фамилия?
	— Андреев.
	— Професия?
	— Закупчик.
	— И какво купувате?
	— Слонове.
	— Моля?
	— Слонове, казах.
	— Хм-да… Значи не съм чул грешно. И какво правите с тях?
	— От тях правим чирози.
	— Да?
	— Да.
	— Да поясните малко…
	— На драго сърце. През 1957 година на плажа „Арапя“ видях Петю Пандира с огърлица, направена от глави на чирози. И тогава ми хрумна идеята — а не би ли могло към главите на чирозите да се прикрепи месо и сетне да се продават като истински чирози.
	— Не е лошо, не е лошо… Значи взимате месо от слонове и го прикрепвате към глави от чирози?
	— Точно така. Но срещаме известна трудност с главите.
	— Защо?
	— Ами понеже вече няма чирози и затова няма глави от чирози.
	— Виж ти… И откъде намирате все пак глави, за да прикрепвате към тях месо от слонове?
	— Правим ги от пластмаса.
	— Чудесно. Навярно някаква храносмилаема пластмаса?
	— Не. Просто тези, които ядат чирозите — плюят главите.
	— Така, така… И къде продавате тези чирози?
	— В Кения.
	— Чак там?
	— Ами да. Нали оттам купуваме слоновете.
	— И все лак вие бихте могли да ги продавате и другаде.
	— Другаде не са свикнали с вкуса на слонското месо. Например от Павликени ни върнаха тридесет чироза — миришели им на слонове.
	— Има логика. А слонските зъби навярно ги продавате?
	— Не. От тях правим клечки за зъби.
	— Навярно са много скъпи.
	— Ужасно. И не заради слоновата кост, а заради щемпела.
	— Какъв щемпел?
	— Наш. На всяка клечка слагаме щемпел, за да няма фалшификация.
	— А имате ли печалба от чирозите?
	— Какви чирози?
