	Той влезе бавно, много бавно, мина покрай управителя, който си отвори устата да му каже, че места няма, и седна на централната маса.
	Управителят примигна. Що за птица?
	Току-що той беше отпратил един бивш посланик, един професор и трима лекари.
	— Обяд — след четиринадесет часа! — каза им управителят. — Пристигнали са спортисти. Когато те свършат, тогава свободна консумация.
	А това?
	Управителят се завъртя зад гърба на непознатия, сетне мина покрай него, но непознатият го спря:
	— Младеж!
	Управителят се наежи. Той беше най-малко десет години по-стар от непознатия. Но тонът беше някак си властен, гласът обработен и не търпеше възражение.
	— Лист!
	Управителят поиска да каже, че той е управител и носенето на лист е обязаност на сервитьорите, но все пак донесе лист. Непознатият се вглъби в него. Сетне каза:
	— Сливова! Сто грама. И туршия!
	Управителят поиска да каже, че сливова нямат, но непознатият го погледна в очите:
	— Сливова, казах! И туршия!
	Иди и не му носи.
	Управителят се изви, отиде при бюфетчика и нареди да налее сто грама сливова, сетне каза на една от жените да извади от „оная“ туршия и да донесе една чиния.
	Взе ракията и туршията и сам ги занесе на непознатия.
	— Седни! — каза непознатият.
	Управителят седна.
	Инспектор? Началник?
	Непознатият пийна малко от ракийката, вкуси от туршията и поклати глава:
	— Добре.
	Управителят се опита да се усмихне. Явно — началник. Ей сега ще го попита как е работата, как е оборотът.
	Но непознатият си изпи ракията, изяде туршията и посочи листа:
	— Курбан чорба! И гулаш! Кажи на готвача, че са за мене.
	Управителят скочи и след миг донесе поръчката. От вратата на офиса надзърнаха сервитьорите, готвачите, касиерката, бюфетчикът и чистачката.
	Непознатият изяде супата, сетне каза:
	— Вино! Червено.
	— Гъмза?
	— Домашно! — каза непознатият.
	Управителят за миг зяпна, но сетне затвори уста. Ясно.
	Бързо скочи и след миг на масата на непознатия се появи кана с розово вино. Непознатият си сипа водна чаша, сетне отпи малко, сетне изпи цялата чаша и си наля втора.
	— Добре е. Колко имаш от него?
	— Буренце.
	— Двесте?
	— И петдесет.
	— Ще ти стигне.
	Управителят помръдна с рамене. Непознатият изпи цялата кана, сетне запали цигара. Управителят го гледаше въпросително. Ей сега ще каже:
	— Как е оборотът?
	Но непознатият пушеше, гледаше го в очите и мълчеше. Погледна часовника си, избърса се със салфетката и стана. Управителят също стана, като се наведе малко напред. Сега ще му каже:
	— Да видя кухнята.
	— Благодаря! — каза непознатият.
	И си тръгна. Управителят остана на мястото си, като не знаеше какво да каже.
	— Извинете — най-сетне каза той, — няма ли да видите кухнята?
	— Защо? — попита непознатият.
	— Ами…
	— Не ми трябва. Благодаря за обяда!
	Когато излезе от ресторанта, бившият посланик, който стоеше в хола и чакаше да стане четиринадесет часа, скочи:
	— Какво става тук? Защо ни карат да чакаме?
	— Не знам — вдигна рамене непознатият.
	— Но вие обядвахте, аз ви видях. Не сте ли им началник?
	— Не — отвърна непознатият, — аз съм им колега.
	— Управител на ресторант?
	— Не — отвърна непознатият, — крадец.
	И си излезе.
