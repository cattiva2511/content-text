	— Търси ви едно дете.
	Директорът на банката се сепна:
	— Дете?
	Секретарката кимна.
	Директорът също кимна. И детето влезе.
	То беше петгодишно. Момиченце.
	Директорът погледна секретарката. Но секретарката не го погледна така невинно. Дете. И то петгодишно. И търси директора. Директорът се смути и искаше да каже нещо, но секретарката кимна с разбиране и излезе.
	Останаха сами.
	— Аз съм Ирина — каза момиченцето.
	— Аз съм директорът — каза директорът.
	— Дай пари — каза Ирина.
	Директорът се отпусна на стола. Ето как било. Започваше да става смешно.
	— Дай пари — каза Ирина.
	— Защо ти са пари?
	— Отивам на курорт.
	— А защо аз трябва да ти дам пари?
	— Ами нали ти си директорът на банката?
	— Аз съм директорът на банката.
	— Дай пари.
	Директорът беше зает. Той беше директор на голяма банка. Но случаят беше много интересен и той не извика секретарката. Цялата история приличаше много на кино и му стана интересно.
	— Така, така — кимна той, — а кой ти каза да дойдеш при мен?
	— Ами аз дойдох в банката и те ми казаха да дойда при теб.
	— Кои те?
	— Тия долу.
	„Играят си хлапаците“ — помисли си директорът, но продължи:
	— А кой ти каза да дойдеш в банката?
	— Аз сама дойдох.
	— Защо дойде?
	— За да взема пари. Отивам на курорт.
	— А защо не отидеш с мама и татко?
	— Не искат да ме вземат.
	— Така ли?
	— Мама каза: „Ако не се научиш да ядеш сама, няма да те вземем на курорта“. Аз пък й казах: „Аз пък ще ида сама“. „Ха — каза татко, — е, как така?“ „Ами така — казах аз, — ще се кача на рейса и ще ида.“ „Ха — каза татко, — а на рейса искат пари.“ „Ами аз ще взема пари.“ „А откъде ще вземеш пари?“ „От банката.“ „Добре — каза татко, — вземи и иди.“
	— И ти дойде да вземеш пари?
	— Да.
	— А кой ти каза къде е банката?
	— Един милиционер.
	Директорът се завъртя на стола си. И изведнъж се сепна:
	— А вашите знаят ли, че си тука?
	— Аз им казах.
	— Какво си им казала?
	— Че отивам в банката.
	— Кога им каза?
	— Вчера.
	Директорът ахна:
	— От вчера си излязла?
	— Не, днес.
	— А днес обади ли се на мама, че идваш в банката?
	— Не, тя знае.
	Директорът скочи и грабна телефона.
	— Свържете ме веднага с управлението… Благодаря… Да. Дежурният ли? Тук има при мен едно дете…
	— Ирина — провикна се момиченцето.
	— Ирина — повтори директорът, — на пет години. Загубено е…
	— Не съм загубена — викна Ирина.
	— Момент — каза дежурният от другия край на жицата.
	След миг се обади:
	— Да. Търсят го.
	— Да дойдат в банката. Централният клон. При директора.
	Директорът тракна слушалката.
	— Хубава каша си забъркала. Майка ти плаче и те търси.
	— Защо ме търси?
	— Защото си се изгубила.
	— Не съм се изгубила. Аз живея на „Шести септември“ четиридесет и девет.
	— Ще видим сега, като дойде майка ти.
	— Като дойде, ще ми дадеш ли пари?
	— Пердах ще ти дам — закани се директорът.
	— Мен не ме бият — каза Ирина.
	— Хайде де.
	— Мама ме пляска, но татко не. Той не знае да бие малки деца.
	— Мисля, че сега ще се научи.
	Ирина наостри уши и се завъртя неспокойно на стола.
	— Защо мислиш така?
	— Ти винаги ли бърбориш толкова много? — попита директорът.
	— Да — кимна Ирина.
	Сетне бръкна в джоба си и извади листо от салата. Разви го и отвътре се показа охлюв.
	— Ние си говорим с охлюва.
	— И той ли говори като тебе?
	— Не, той мълчи. И яде. Вчера три листа изяде.
	— А ти ще ядеш бой.
	Ирина се намръщи. Отвън се чуха бързи крачки.
	Вратата се отвори с трясък и в стаята нахлуха бащата и майката.
	— Къде е! — едва не изпищя майката.
	— Ето я — посочи директорът и зяпна.
	Столът беше празен.
	— Къде е!
	Директорът зяпаше стола и не можеше да разбере какво става. Изведнъж под краката си чу дишане. Погледна надолу и видя лицето на Ирина. Тя държеше пръст пред устата си и седеше под бюрото, свита на две.
	Директорът я извади оттам и я сложи на бюрото.
	— Ето я — посочи я той.
	— Защо ме предаде — каза ядосана Ирина, — предател такъв.
	— Сега ще те научат — махна й с пръст директорът.
	Майката прегърна Иринчето.
	— Видя ли, че не ме биха — каза Ирина.
	— Вкъщи ще те бият — закани се директорът.
	— Няма да ме бият. И ще ме заведат на курорт.
	Бащата бавно се приближи до директора:
	— Извинете. Много ви благодаря.
	— Страшно дете — усмихна се директорът, — динамит.
	Когато си вървяха към къщи, Ирина попита:
	— Всички ли директори имат мустаци?
	Бащата кимна:
	— Да.
	— И аз, като порасна, ще си пусна мустаци — каза Ирина. — И ще стана директор. И ще имам много пари. И ще ходя на курорт. А вас няма да ви взема. Ще идем с охлюва.
	Видя един милиционер и се провикна:
	— Здрасти!
	Сетне поясни:
	— Той ме заведе до банката.
	Изведнъж се прозя:
	— Вземи ме на ръце.
	Майката я вдигна.
	— Леле, как ми се спи — промърмори Ирина и мигновено заспа.
	А бащата мислеше, че ако в този миг изскочат сто хиляди тигри, ще ги разкъса със зъби. Съвсем беше уверен в това. Толкова се чувстваше силен.
