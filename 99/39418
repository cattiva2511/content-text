	Вие го знаете. Той се казва Чарли Чаплин. Той правеше онези малки весели филми, които заливаха като водопади публиката и тя ревеше и се задъхваше от смеха, който падаше с рев върху главите им.
	Публиката ревеше от смях и му ръкопляскаше. Носеха го на ръце. И му поднасяха цветя. И лудееха за него.
	А веднъж, когато излизаше от салона след премиера, върху него се нахвърлиха няколко мъже. И започнаха да го бият.
	Тези, които допреди секунда ревяха от възторг и бяха готови да носят великия клоун на ръце, зяпнаха:
	— Защо го биете?
	— Защото ме изнасили — кресна една жена, — той ме изнасили.
	И побойниците отново започнаха да удрят по главата клоуна. Той падна. Тогава го заритаха с обувки по устата. А публиката, тази, която допреди секунди ръкопляскаше на великия клоун и беше готова да го носи на ръце, немееше. И дори се чуха възгласи:
	— Е, щом е така.
	Полицаите седяха безучастни. Дори обратното — сърбяха ги ръцете да друснат на изнасилника по един.
	На другия ден вестниците гръмнаха. И лицето на изнасилената се появи на първите страници. След процеса, когато се разбра, че великият артист дори не я е познавал, тя се изсмя.
	— Няма значение. Аз вече съм известна.
