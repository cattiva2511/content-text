	Тъй като ми предстои да навърша петдесет години, реших да ида на лекар, за да разбера как съм със здравето. Досега на лекар не съм ходил, но мисля, че не е прекалено, ако всеки петдесет години човек прави по един консулт.
	Аз иначе съм добре със здравето, но околните нещо се мръщят и си мислят, че съм луд. Е, да, ако се взема за пример волът като мярка за нормално същество, аз съм малко нервен. И как няма да се нервира човек, като гледа около себе си преживящи граждани!
	Аз бързам, трябва да отида на лекар, а този тип застанал на средата на улицата и не знам сега — отляво ли да го задмина, или отдясно. Дълбоко съм убеден, че ако се опитам да го задмина отляво, той в същия миг ще се килне именно натам и ще застане като издялан от бетон, та ще трябва пак да променям посоката и да търча вдясно. Но аз го изхитрявам и минавам направо отдясно и усещам как той ме гледа вбесен в гърба — не можа да спре моя устрем.
	По улиците е пълно с такива типове — дай им да видят забързан човек, за да започнат да кръстосват улицата, сякаш чертаят кройки на домакински списания с краката си. Особено са опасни бабичките. Върви си по паважа спокойно и щом усети, че зад гърба й идва трамвай, веднага се килва и застава на средата на трамвайната линия, като гледа с плаха надежда към ватмана. И той, човекът, трябва да спира, да слиза, да я хваща за ръка и да я връща отново на тротоара, като сетне кара с един метър в час и трие потно чело.
	Лекарят ми каза да отида в пет часа, но аз реших да ида в четири и половина, защото, нали ги знам — има някои се тропват един час преди визитата и ти, естествено, трябва да го чакаш — нали има ред? Има едни такива скучаещи пенсионери, които, щом видят опашка, лепват се за нея и седят. Седи, седи и като дойде неговият ред, не купува нищо, а отминава и застава на друга опашка. Не, не ви лъжа. Не че съм нервен, но от наблюдателност съм забелязал подобни екземпляри. И те най-много крещят, ако някой иска да ги пререди. Размахват бастуни, показват кардиограми и рентгенови снимки, а като дойде до продавача, пита дали има аспержи.
	— Защо не поискахте опашка от хипопотам? — попитах един подобен. — Или райета от зебри? А може би предпочитате кръгли петна от леопарди?
	А той се обърна към опашката, посочи ме и каза, че съм луд за връзване.
	Не че съм много нервен, но ако не търча сутрин, нещо ми става и ми се иска да не заобикалям хората, а да минавам през тях. Или пък застана на десетия етаж и само с огромни усилия се дърпам назад от отворения прозорец. Да не говоря колко пъти ми се е искало да сложа марка на трамвая.
	Та затова сутрин търча и покрай търчането правя и покупки. Отивам до месаря, оставям си чантата, казвам на последния: „Аз съм зад теб, мой човек“, и търча, докато ми дойде редът. Но винаги, като се връщам от търчането, ще се намери някой да вдига скандал. И той би могъл да търчи, но си седял на опашката. Той, ако знаел, че имало още един повече на опашката, никога нямало да се нареди и именно понеже изчислил броя на чакащите, което се съвпаднало с времето, оставащо му до отиване на работа, затова той застанал, а ако знаел, че аз си гледам кефа и търча като хайлазин, докато честните хора си седят на опашката, той никога не би и помислил да стои на такава опашка, в която разни типове си търчат, без да мислят, че другите трева не пасат и не желаят да бъдат изхитрени от безсрамници, които…
	И нарежда, нарежда, докато ми кипне. Един такъв го захапах за ухото, а той искаше да ме дава под съд. Добре че майка ми уреди въпроса — оказа се, че тъжителят бил бивш протосингел и служел в същата черква, където майка ми пеела с останалите хористки. Те, родителите, горките, са за това — да уреждат бакиите на децата си. Помня, като гимназист се опитах да си сменя групата по време на класно по физика, а учителят се разбесня така, че баща ми в продължение на десет години трябваше да му боядисва къщата безплатно.
	Физици!
	Непрекъснато се трепят да измислят някакви дивотии и все крещят:
	— Победа, човечеството върви напред!
	А каква им е победата — да измислят бомба, която може да унищожи цялата Слънчева система заедно с астероидите, метеорите и кометите. И на такива баща ми да им боядисва къщите безплатно! Как няма да полудее човек!
	Ама аз му го треснах веднъж. Возя се в трамвая и го гледам него — същия учител по физика, седи си спокойно, сякаш нищо не е било. Отидох до ухото му и креснах:
	— E е равно на M по C на квадрат!
	А той подскочи ужасен и като крещеше „Помощ“, скочи във време на движение от трамвая и побягна по булевардите.
	Но ето сега — отплеснах се и съм задминал улицата на доктора. Така, помня, когато бях второ отделение, се замислих и чак когато стигнах спирка „Павлово“, се сетих, че съм задминал училището, което е на спирка „Петър Берон“, та трябваше да се връщам с трамвай.
	Това, че задминах улицата, не е страшно. Работата е там, че именно това ще използва някой тип, да се шмугне в чакалнята преди мен и ти иди сетне и чакай.
	Да, ето — наистина — пред мен бързаше някакъв човек. Положително отива при лекаря. Аз забързах, и той забърза. Аз затърчах, и той затърча. И точно когато се опита да влезе в кооперацията на лекаря, аз го хванах за рамото и креснах:
	— Няма да пререждаш!
	Кой знае какъв скандал щеше да стане, ако не се оказа, че това е именно лекарят. Той, горкият, бързал, за да дойде преди мен, да подреди кабинета, да ми направи кафе, а аз щях да му изкълча рамото.
	— Всъщност — каза той, когато ме прегледа основно — нищо ви няма, ако не се брои това, че сте малко нервен. Може да живеете още петдесет години, но в никакъв случай не трябва да се ядосвате. Признайте си, че е по-добре да останете жив, отколкото да се ядосате на някого, че ви е прередил.
	— А ако ми плюе в окото?
	— Кое око? — запита спокойно лекарят. — Лявото или дясното?
	Засмях се и той се засмя:
	— Ето как ще се уреди всичко. И ако той ви плюе в лявото око, помолете го да ви плюе и в дясното. И всичко ще се оправи.
	— А ако ми плюе наистина и в дясното?
	Лекарят зяпна и сетне кимна:
	— Да, наистина… Тогава ще си отидете. Диагнозата е ясна. Онзи значи е по-луд от вас.
	— Значи ме изкарвате луд? — кипнах аз.
	Лекарят посочи носа ми:
	— Това беше провокация. Сега трябваше да се засмеете. Защото никога на грозна жена не се казва „Колко сте грозна“. Трябва да е изключително красива, нещо средно между Мерилин Монро и Клаудия Кардинале, за да й се каже такова нещо, та да прозвучи като виц.
	Докторът ми хареса. Добро момче.
	— Професия — вдигна рамене лекарят, — нали цял ден се занимавам с луди, та трябва да умея да ги успокоявам.
	Очите ми отново блеснаха, но той замаха с пръст:
	— Де, де, де… Кротко. Спокойно и — никакви ядове.
	Никакви ядове, разбира се. Вие, драги мой, сте луд, но — никакви ядове. Гледайте напред. Дишайте дълбоко!
	— Точно така — кимна лекарят, — имате шестица от тотото, но загубвате фиша. Искате да ревете и да късате! Трябва просто да се сетите колко е хубаво лятно време на море, и ще се успокоите.
	— Хайде сега пък — лятно време на море! Като ме напече слънцето, та ми се иска да ям не уши, а цели хора.
	— Зимно време на планина!
	— Дето си счупих крака на ски!
	— Спомнете си някое хубаво момиче.
	— А така, а така. Трябваше това да го кажете пред жена ми, да видите какво спокойствие ще се получи.
	Лекарят погледна часовника си. При сбогуване той кимна:
	— И — никакви ядове.
	— Никакви ядове!
	Лекарят притвори очи и кимна. А аз му плюх в лявото око. Той подскочи, а аз му плюх и в дясното. Сетне го захапах за ухото. После извадих ножица и му нарязах костюма на дантели. Па като хванах стола, натроших му целия кабинет на сол.
	— И внимавайте — изсмях се на отиване, — никакви ядове.
	Никакви ядове! Съветници!
	Има едни такива. Седят си спокойно в кабинетите и дават съвети. А ако му бръкнеш в окото, ще опищи целия свят.
	Ама и аз знам.
	Изпълнен с решителност, тръгнах по улиците. Вече всичко ми беше ясно. Нарочно се блъснах в един, да видим какво ще каже. Ако беше писнал:
	— Не се блъскайте!
	Щях да му нахлупя шапката на врата, а ако се окажеше здрава, щях да изрежа дъното с ножица и така да му я надяна.
	Но той се отдръпна и хукна по улицата.
	Страхливец! Пази си шапката!
	Има такива подлеци! За да си запази шапката, може да продаде и майка, и баща и да избяга като последен пъзльо!
	А беше хубаво, като му надяна шапката, да го потупам по гърба:
	— И най-важното — не се ядосвайте.
	Но аз не съм такъв, че да оставям работата на средата. Ритнах една витрина с крак, и тя стана на парчета.
	— Не се ядосвайте! — казах на управителя. — Дишайте дълбоко.
	Около мен се събра тълпа от любопитни. Тръгнаха подире ми, а аз това и чаках. Влязох в млекарницата и започнах да изливам киселото мляко върху главата си.
	Сетне взех две кутии с бонбони и си напълних джобовете с тях.
	— Важното е да не се ядосвате — казах на продавачката. — Пълно спокойствие.
	Влязох в цветарницата и започнах да ям хризантеми.
	— Защо ядете карамфилите? — учуди се продавачката.
	— Не са ли хризантеми? — учудих се. — Извинете.
	Сега съм напълно спокоен. Ръцете ми са вързани отзад, не мога да мръдна, а камо ли да ям цветя и да си изливам кисело мляко върху главата.
	Оглеждам се и се учудвам — колко малко му трябва на човек да е спокоен — една четвъртита бяла стая с решетка на прозореца.
	Ама де да се сетя по-рано.
