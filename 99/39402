	Непознатият влезе с едно красиво момиче.
	Седнаха на една от масите и си поръчаха вино и вечеря.
	Момичето беше много красиво.
	— Така е — казаха си младежите от съседната маса — който има мангизи, при него ходят хубавите мадами.
	Когато оркестърът засвири, младежите се обърнаха към масата. Ей сега ще затанцуват, а те ще зяпат с пръсти в уста.
	Но непознатият говореше нещо с момичето и не танцуваха. Когато започна вторият танц, един от младежите се престраши:
	— Ясно — каза той, — вързаняк е.
	И покани момичето.
	Непознатият погледна изненадан. Момичето също беше изненадано.
	— Един танц! — поклони се повторно младежът.
	Непознатият се усмихна и кимна.
	Момичето танцуваше хубаво. Когато танцът свърши, тя каза „благодаря“ и седна при непознатия. Но веднага друг от младежите скочи и я покани. И така — докато оркестърът свиреше, всеки един от четиримата изигра по един танц с момичето. А непознатият само кимаше с глава и пиеше.
	— Абсолютен вързаняк — каза един от младежите.
	Внезапно стана и отиде при масата на непознатия.
	— Извинете — усмихна се младежът, — мога ли да седна малко на вашата маса?
	Непознатият вдигна рамене. Беше много изненадан. Но сетне кимна. Младежът седна.
	— Ще ме почерпите ли една чаша вино?
	Непознатият му наля. Младежът се чукна с него и с момичето. Изпи чашата и доби смелост.
	— Да поканя ли и моите приятели?
	Непознатият се ококори, но вдигна рамене. Добре.
	— Идвайте! — викна младежът.
	Останалите трима грабнаха столовете си и седнаха на масата.
	— Виното свърши — каза един от младежите. — Ще ни поръчате ли?
	Непознатият поръча вино. Когато оркестърът засвири, младежите отново се изредиха да танцуват с момичето.
	Изпиха няколко бутилки. Когато трябваше да затварят ресторанта, непознатият плати, кимна на младежите и излезе с момичето. Отвън ги чакаше шофьор с кола.
	Младежите погледнаха след тях.
	— Язък — каза един, — ако беше без шофьор и знаехме коя е колата му, можеше да му спукаме гумите.
