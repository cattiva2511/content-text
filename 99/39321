	Най-важното е да убедиш хората, че си некадърник.
	Гражданите много обичат некадърниците.
	Признай си:
	— Глупав съм, неспособен съм, бездарен съм!
	Тогава на всяка маса ще те канят.
	От време на време може да се извиняваш:
	— Простете, вие сте гений, а аз съм нищо. Не се сърдете, че дишам същия въздух…
	Тогава ще те канят и вкъщи. Ще бъдеш любим гост и на сватби, защото точно в разгара на веселието ще се разридаеш:
	— Какво правя тук, между такива велики хора?
	Не дай си боже съвсем случайно да напишеш нещо хубаво. Удари глава о земята и посипи глава с пепел:
	— Не съм виновен, простете. Изкуших се да препиша ваши мисли, ваши думи…
	Тогава ще те погалят и ще ти разрешат да ги почерпиш с кафе.
	Не дай си боже твоя пиеса да се появи на сцена.
	Излез в печата със самокритика — не съм виновен, това са заимствания, артистите ми пошушнаха най-хубавите сцени…
	Е, да, но ето — случва се и светът гръмва:
	— Да живее Шекспир!
	А ти, скъпи Уилям, не се поддавай на тази въдица.
	Ако се тупнеш в гърдите и признаеш:
	— Е, да, аз съм Шекспир!
	С теб е свършено.
	Блъсни чело в килимчето и зареви:
	— Простете на стария плагиатор. Наложи се да взимам чужди идеи, да преправям стари пиеси… Този пусти „Глобус“ — нали знаете — театър, иска зрители… Та аз, приятели (вече може да се разплачеш), ваши мисли, ваши идеи прокарвах, извинете за подлостта, за нескромността…
	По-скромно, другари. Скромността краси човека!
	Ти си нищожество, ти си нула, ти си подразделение на нулата…
	Но ако станеш на събрание и ревнеш:
	— Аз съм нищожество, аз съм нула, аз съм подразделение на нулата…
	Огромната част от зрителите ще вдигнат теб на ръце, а не Уилям и на теб ще сложат приживе венец, а не на Уилям, и на теб ще дадат всичко, което по право принадлежи на Уилям.
	Е тогава какво?
	Много просто.
	Обяви се за некадърник. И хвали другите.
	Но ако все пак това зверско животинче, което се нарича „талант“, започне да дращи по стомаха ти и избухне като триста гейзери и вулкани, затвори всички прозорци и врати, спусни пердетата, скрий се в мазето и пиши, пиши, пиши…
	Но не изчезвай съвсем. Появявай се от време на време с глуповата усмивка на некадърник. На времето добър приятел ми каза:
	— Моля те, идвай по-често, защото колегите се страхуват — мислят, че пишеш нещо голямо…
	А когато се изпишеш, моли се да умреш млад.
	Ела да видиш сега какво става.
	Ще ти припишат мисли, които никога не са ти хрумвали, и дела, които никога не си вършил. И ще излезе, че и Северният полюс е открит от теб, и Южният, и Източният, та дори и Западният…
	Какво?
	Късоглед си?
	Не можеш да гледаш след смъртта си?
	Е, кой ти е крив?
