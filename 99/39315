	Обадих се на Мария и тя веднага изкудкудяка:
	— Идвам веднага.
	Още не бях разгледал върховете на околните дървета, когато чух гласа й:
	— Куку! Тук съм.
	Огледах се. Нямаше никой.
	— Ало!
	Отново гласът на Мария.
	Усетих, че изтръпвам. Наоколо нямаше никой. Само една кокошка стоеше под мен и весело ме гледаше.
	— Здрасти — каза кокошката с гласа на Мария, — шашнат си, нали?
	Има си хас да не съм.
	— Някои мислят — каза кокошката, — че само папагалите могат да подражават човешкия глас. А за нас дори дума не обелват. Аз съм кокошката на Мария. Знам всичко за вашите отношения и отдавна исках да изляза с теб.
	Стори ми се, че се засмя и дори леко се изчерви:
	— На пръв поглед изглежда малко необикновено, но всъщност е съвсем по женски. Жените винаги се влюбват в приятелите на приятелките си. Може би това не е влюбване, може би това е опит да покажеш на приятелката си, че и ти си нещо — ако не повече, то поне колкото нея… И затова истинско приятелство между жени няма. Те все гледат да си направят някакъв номер и умират от щастие, ако успеят. И с огромна радост от приятелки се превръщат в най-страшни врагове.
	Закиска се:
	— Боже мой, ако Мария узнае, че съм тук…
	Погледна ме премрежено:
	— Къде предлагаш да идем?
	За малко щях да изтърся: „В кланицата!“.
	Но се сдържах и неловко помръднах рамене.
	— Да идем в „София“?
	Изпотих се. В „София“ с кокошка!
	Тя ме погледна с леко презрение:
	— Видя ли какъв си! А пред Мария се перчиш и искаш да минеш за непукист. Ха да те видя сега. Нали разправяш, че всичко можеш? Хайде де!
	Вдигнах рамене. И тъй и тъй всичко е толкова невероятно — да изпием чашата докрай.
	Портиерът се усмихна, но когато видя кокошката, политна назад.
	— Не се безпокоите — усмихна се тя, — той е с мен.
	И с кудкудякане влезе в сладкарницата.
	Портиерът ме гледаше с очи, големи колкото яйца на очи. Вдигнах рамене и влязох след кокошката.
	Тя вече седеше на една масичка и ми намигаше весело. Седнах и се огледах. Сладкарницата беше занемяла.
	— Мълчат — закиска се кокошката, — прибрахме им ума.
	Сервитьорките също ме гледаха смаяни. Все пак една от тях се приближи.
	— Кампари — каза кокошката, — двойно.
	Засмях се:
	— Пили ли сте друг път кампари?
	— Защо трябва да съм пила? — каза кокошката. — Толкова съм слушала. Нека да опитам.
	Кимнах и сервитьорката донесе кампари за кокошката, а за мен водка.
	Кокошката отпи и тръсна глава:
	— Страшно! Така си и мислех. — Внезапно се разкикоти: — Голям цирк ще бъде, ако Мария ни види тука.
	Погледна ме:
	— А ти защо мълчиш? Кажи нещо.
	Помръднах рамене.
	— Е, да — намуси се кокошката, — не ти се говори с кокошки на културни теми. А мислиш, че тия, с които говориш, разбират нещо? Глупости. Седят по фризьорските салони и само слушат имена. Хемингуей, Селинджър, Кафка, Силитоу и после ти блъсват по едно име, а ти зяпаш. Патки. Нищо не са чели. Само имена помнят. И дори ги бъркат. Една дори каза, че е чела целия Борис Бромфилд. Борис — можеш ли да си представиш? Но го каза с такова самочувствие, все едно че беше Борис Армстронг или Андрей Чарлз.
	Закикоти се:
	— А са толкова грамотни, колкото и аз. Но имат слух. Слух на папагали. И повтарят.
	Пийна още една глътка:
	— Ама вие сте свикнали да ходите с патки и гледате отгоре на нас, кокошките.
	Тропна по масата:
	— Какво като съм кокошка? Не се срамувам от това. И затова те накарах да ме докараш тук. Нека всички ме видят. Кокошка съм!
	Внезапно се обърна към салона и кресна:
	— Ало, аз съм кокошка!
	Когато всички зяпнаха, тя се разкикоти:
	— Умряха. Аз ги знам всички. Ей сега ще тръгна по масите и ще им кажа — ти си патка, ти си гъска, ти си пуйка, ама сте се маскирали. А аз съм кокошка и си го признавам.
	Килна се настрани, сложи главата си на коляното ми и запя:
	— Червено вино санощииииии пих до забаравааааа…
	Управителят се приближи и каза тихо:
	— Моля ви се…
	Кокошката скочи на масата и кресна:
	— Да пазим благоприличие, така ли? Тихичко, кротко?
	Внезапно плесна с криле и изкудкудяка:
	— Кукуригу, кудкудяк, днеска снесох, утре пак!
	Погледна нахално към управителя:
	— Искате ли да ви снеса едно прясно яйце?
	Управителят ме погледна безпомощно.
	Станах рязко. Кокошката се заклати след мен.
	— Поне им показахме какво представляват — тръсна глава тя, но внезапно се върна на масата, надигна чашата с кампари и я излока за секунда. Залитна, сетне разпери криле и изхвръкна през открехнатата врата. Прелетя над главите на няколко западни туристи, като крещеше:
	— Пожаааар, главата ми гори, пожааааар!
	Когато излязох навън, тя плачеше, прегърнала един железен стълб:
	— Знам, знам, ти сега ще искаш да ме заколиш. Знам. Затова излизате с нас, кокошките. А две човешки думи не успя да ми кажеш.
	Изведнъж се затърча и закрещя:
	— Не щааа! Не ща да ме пълните с ориз! Не щаааа!
	Направих се, че не я познавам, и си тръгнах. Изведнъж откъм ресторант „Крим“, на „Добруджа“, се чу страшен вик. Сякаш убиха някого. Затърчах се и видях голяма тълпа.
	— Какво стана? — попитах.
	— Дивотия — каза главният готвач, — някаква пияна кокошка се втурна в кухнята, скочи и се напъха с главата надолу във врящия бульон.
	— Значи се самоуби! — прошепнах потресен аз.
	— По дяволите и самоубийството й — ядоса се готвачът, — окепази ми бульона. Сега ще трябва да варя нов.
