	Науката хвърчи напред. И ако не са научните списания, няма да успеем да разберем докъде сме стигнали в овладяването на природните тайни.
	Тези дни бях потресен от едно научно съобщение. Някакъв голям чуждестранен професор бе направил изключително откритие, обяснено от самия него в статия, поместена в наше научнопопулярно списание.
	— Аз — пишеше в статията ученият — разделих своите питомци (старци) на две групи. На едната давах всяка вечер бира, а на другите — сиропи. И странно. Тези, които пиеха бира, бяха много по-оживени и по-весели от тези, които пиеха сиропи. Това ме наведе на мисълта, че бирата, която съдържа алкохол, разширява кръвоносните съдове, кръвта циркулира по-добре и затова тези с бирата на другия ден се чувстваха по-добре…
	Като прочетох статията, нещо ме блъсна в главата и пред мен се разтвориха вратите, които водят към тайните на науката.
	И веднага ми хрумнаха няколко гениални идеи, които моля да бъдат потвърдени научно:
	_Първа идея:_
	Разделят се същите старци на две групи.
	На едната група дават баница с кисело мляко, а на другата — сух хляб.
	Моето мнение, че тези с баницата и киселото мляко ще са по-доволни и ще мляскат поне пет пъти повече от тези със сухия хляб.
	_Втора идея:_
	Същите старци, пак разделени на две групи.
	Едната група яде по десет тояги бой на ден, а другата отива в ресторант „София“ и яде аспержи.
	Дълбоко съм убеден, че втората група ще бъде много по-доволна.
	_Трета идея:_
	Пак разделяме старците на две групи.
	Едната група задължаваме да скача с главата надолу от десетия етаж, а другата завеждаме на кино.
	Вярвам, че втората група ще изглежда след експеримента много по-жизнена и по-весела от първата.
	Това са само три идеи. Надявам се, че с течение на времето ще ми хрумнат още. Ще ви държа в течение.
	Винаги ваш:
@	Васил Цонев
@	читател на научнопопулярни списания
