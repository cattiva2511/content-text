	Спас Петров Андреев беше каубой.
	Величествен и самотен, безстрашен и всяваше страх.
	Имаше табун от бели коне, с които вървеше по булевард „Руски“, качен на най-красивия кон, облечен в бели каубойски дрехи, с бяла каубойска шапка и бели ботуши със сребърни шпори.
	И черпеше. Събираше по 50–100 приятели, черпеше ги и ги караше да викат „Ура“.
	Жените бяха влюбени в него. И когато идваха при него, винаги на отиване питаха:
	— А утре?
	— Как „утре“? — чудеше се Спас Петров Андреев, — та вие сте четири милиона! Отивай и заставай отново на опашката!
	Но един ден срещна една.
	Леле-мале!
	И я покани и на другия ден. И на третия.
	А на четвъртия отвори раклата на баба си, извади бяла кенарена рокля, стигаща до петите, с дантели отдолу, с дантели около врата. И огромна бяла шапка от началото на века. И я накара да облече всичко това. И избра два бели коня от табуна.
	И яхнали белите коне, облечени в бяло, тръгнаха по булевард „Руски“.
	А момчето, дето изстисква слънцето, го изстискваше върху главите им. И слънцето течеше по шапките им, по дрехите, по белите коне и се разливаше по булеварда.
	А хората гледаха и ахкаха.
	А сетне отидоха да танцуват.
	И танцуваха танго, блус, боса-нова, пачанга, самба.
	И хората гледаха и ахкаха.
	И така — цяла година.
	Но накрая на годината красавицата каза:
	— Баста!
	И си отиде.
	Спас се облещи, удари триста грама, отиде у тях, разби вратата и кресна:
	— Как така „баста“? Ти знаеш ли кой съм аз? Та аз съм Спас Петров Андреев!
	Но момичето тръсна глава:
	— Не те обичам повече!
	И хлопна вратата.
	Тогава Спас събра всички приятели, даде страшен гуляй, като непрекъснато питаше:
	— Как така — вчера те обичала, а сега — не! От къде на къде?
	Приятелите вдигнаха рамене, а един свят отец, случайно присъстващ на пира, вдигна пръст към небето и каза:
	— Неведоми са пътищата господни!
	И Спас се пропи. Пиеше и питаше всички:
	— Как така — вчера те обича, а днес — не?
	Пропи целия табун, пропи и каубойските си дрехи.
	И вече не той — приятелите му го черпеха. А той ги питаше:
	— Вижте сега — отговорете ми на един въпрос — как така — вчера те обича, днес — не?
	Приятелите притваряха очи и вдигаха рамене. А накрая им омръзна да слушат едно и също. Омръзна им и да го черпят. И си отидоха.
	И Спас Петров Андреев остана на една маса на улицата, окъсан, брадясал, при празна чаша.
	И тогава покрай него мина красавицата, облечена в дългата кенарена рокля, с дантелите, придружена от висок красавец, облечен в бяло.
	Като видя Спас, тя трепна, сетне извади десет лева и ги остави на масата му.
	Спас погледна парите, сетне вдигна глава и я видя. И пак погледна парите.
	И НЕ И ГИ ВЪРНА!
	Спасе, Спасееее — какви бяхми — какви станахми…
