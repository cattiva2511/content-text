	На пропуска се вдигна шум.
	— Какъв паспорт бе, сине?
	— Личен паспорт.
	— Ама как така бе, сине?
	— Аз се казвам Стоян Петров Андреев. В момента изпълнявам служебните си обязаности и моля да се обръщате така към мен.
	— Ама…
	— Няма ама, няма мама. Моля, паспорта!
	Наоколо се събраха хора.
	— Абе не виждаш ли, че това е стара жена? Пусни я.
	— Имам нареждане никого да не пускам без паспорт. Такова е нареждането.
	— Добре бе, човек. Вземи данните от моя паспорт. Аз гарантирам за нея.
	— Всеки гарантира за себе си. Другарят директор лично ми заяви, че и той да дойде, трябва да си покаже пропуска. Който няма пропуск — с паспорт, и то ако съобщят по телефона, че може да влезе.
	Портиерът се вгледа подозрително в младия мъж, който се застъпваше за бабата:
	— А кой сте вие, че гарантирате за нея?
	— Ето ми паспорта, ето ми и служебната карта.
	— Познавате ли тази другарка?
	— Защо трябва да я познавам? Аз имам ум в главата и виждам, че това е една стара жена и не трябва да бъде разкарвана.
	— Моля, грижете се за себе си. Вас ще ви пусна, но тя трябва да донесе паспорта си.
	— Добре бе, сине, добре. Ще се върна до село и ще донеса паспорта…
	— И изобщо защо се движите без паспорт?
	— Ама аз винаги си нося паспорта — е в тая пуста чанта го слагам, ама сега… Я. Ха. Ето го паспорта.
	— Ето че се оправи работата. Дайте сега паспорта и ще ви вземем данните. Такаааа… при кого искате да идете?
	— Как при кого? При тебе, сине.
	— Така. Ще пишем при мен, тоест при Стоян Петров Андреев. Само че трябва да влезете в оная стаичка и да ме почакате, докато дойде смяната ми.
	— Добре, сине…
	Старата жена взе паспорта си, взе и написания пропуск и бавно затътри крака към посочената стаичка.
	Младият човек стоеше зяпнал.
	— Но тази жена идва при вас?
	— Да.
	— Значи вие я познавате?
	— Ха! — изсмя се портиерът. — Че как няма да я познавам. Това е майка ми.
