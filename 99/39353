	Когато навърши двадесет години, Бруно Джорданов тръгна по стъгди и мегдани и започна наляво и надясно да дрънка, че бог няма, а Христос е шарлатанин.
	Малко след това инквизицията простря ръце и го хвана за гърлото. Не бе нужно да го разпъват на чекрък, да трошат костите му и да го мачкат с преса. Той заяви на инквизиторите:
	— Вярно е. Аз казах, че бог няма и че Христос е шарлатанин.
	Веднага бе назначен съд, а за да не се губи време, на площада срещу съда започнаха да трупат сухи трески и дърва.
	Пристигна военна музика, площадът се изпълни със сеирджии и всички впериха очи към вратата, от която трябваше да бъде изведен подлежащият на изгаряне еретик.
	И ето — вратата се отвори и оттам изхвръкна Бруно Джорданов. Но странно, ръцете му не бяха вързани и никакви стражи не го придружаваха. Показа се само главният съдия, който направи презрителен жест с ръка и рече:
	— Дим да те няма!
	— Защо ме пускате? — ревна Бруно Джорданов. — Бог няма, а Христос е шарлатанин!
	— Добре де, чухме — засмя се главният съдия, — хайде, пръждосвай се!
	— Аз искам да бъде изгорен! — крещеше Бруно Джорданов. — Аз съм еретик!
	— Хайде холан — засмя се главният съдия и тръшна вратата.
	— Хора — изрева Бруно Джорданов, — изгорете ме. Аз съм богохулник!
	Но сеирджиите, които до този момент чакаха със затаен дъх изгарянето му, се разсмяха и започнаха да се разотиват. Музикантите също прибраха инструментите си и се пръждосаха. А на площада остана само Бруно Джорданов, който търчеше като луд и крещеше:
	— Бог няма. Христос е шарлатанин.
	Но никой не го слушаше, защото хората повтарят само думите на тези, които са изгорели на кладата.
