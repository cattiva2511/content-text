	Свалете ги!
	Пред вас стои гений.
	Такива хора са гордост за всяка страна.
	Умът ми сече така, както брадва цепи малеби.
	— А как постигнахте тези изключителни финансови успехи? — попитах го аз.
	— Много просто! — отвърна ми той.
	И обясни своята система.
	Хвърля на пазара продукт.
	Бих казал, гениален продукт.
	Хорицата занемяват и казват:
	— Е, това е продукт!
	И продуктът добива широка известност. И пред магазините израстват опашки. И започват да дрънчат телефоните:
	— Брат, моля те, осигури от този продукт толкова и толкова — нали знаеш, опашки…
	Страната гърми. Страната ликува. Най-сетне е добит продукт на световно равнище.
	Но минават дни, минават седмици.
	Гражданите продължават да се редят на опашки за продукти. Ама лека-полека започват да подсмъркват. Абе, това ли е този продукт, или не е? Нещо друг е вкусът, нещо друг му е видът, нещо има, ама какво.
	Но по инерция продължават да купуват.
	А продуктът, между нас казано, е влошил своето качество до неимоверност. Станал е не продукт, а боклук.
	Рекламата обаче е реклама.
	И въпреки пониженото качество, въпреки че продуктът струва само проценти от предишната си стойност, той се купува, купува, купува.
	— Гениално, нали?
	Аз стоях удивен. Аз стоях смутен пред този стопански мъж.
	И едва сега разбрах защо, като се открие някакво заведение, готвачите готвят не ястия, а храна за богове и щом излезе хубаво име на заведението, храната заприличва на плява.
	И едва сега разбрах…
	— Почакайте — казах, — а ако се случи така, че гениалният продукт, колкото и да е гениален, все пак не може да бъде развален?
	Стопанският мъж въздъхна:
	— За съжаление имахме и такива случаи. Бяхме пуснали на пазара чудни леки обуща от мешин по седем лева чифта. Хората се изтрепаха да ги купуват, но когато се опитахме да влошим качеството им — ядец. По-евтин материал от мешина нямаше.
	— И какво направихте тогава?
	Мъжът поклати печално глава:
	— Нямахме друг изход. Спряхме производството.
