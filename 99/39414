	От дума на дума, така стана, че ние със Спас Петров Андреев решихме да трепем слонове.
	— Чудесно! — плеснаха с ръце жените ни. — Тъкмо ще си направим огърлици от слонски зъби.
	— Би могло — допълни ги Спас — да си направите и дръжки за метли от слонски зъби. А също така клечки за зъби от слонова кост.
	— Ма те, гостите, няма да повярват, че са от слонова кост — примигна жена му на Спас.
	— Ами ще им сложим щемпели — каза жена ми, — както се слага на златото и на среброто.
	Ние със Спас се спогледахме и въздъхнахме. И започнахме да обмисляме плановете. Най-трудно беше с потягането на яхтата — става въпрос за такелажирането на грот-мас булела, гротовите, шкотовите и фоковите мачти, както и на крюселните браси, дето са между ленфилунгите и цумбайшпила.
	Тая работа ни отне три месеца, през което време жените ни помагаха със съвети:
	— Трябва да намерим отнякъде машина за шлифоване на диаманти — предложи жената на Спас, — защото, ако при трепането на слонове намерим необработени диаманти и ги продадем, цената им ще бъде десет пъти по-ниска от тая на обработените.
	— Това го четохме в „Орбита“ — допълни жена ми.
	Спас ме погледна и кимна:
	— И понеже там има човекоядци, можем да купим човешко месо от моргата и да го продаваме.
	— Идеята не е лоша — казах, — ще го накълцаме на ситно, ще го напъхаме в кибритени кутийки и ще го продаваме така, както у нас се продава черният хайвер.
	Жените ни погледнаха с подозрение. Дали не ги пързаляме? Като не видяха никакъв белег на хилене в лицата ни, жената на Спас каза:
	— Там, в Африка, имало много хубави сутиени.
	— Бамбукови — допълни жена ми.
	— И жартиери от езици на папагали — каза Спас.
	— Те са много разтегателни — подкрепих аз.
	— Кой ти носи сега жартиери! — дигнаха скандал жените.
	— Английската министър-председателка — каза Спас.
	— Къде ги носи? — сепнаха се жените.
	— Не „ги“, а „го“. Носи го.
	— Един жартиер?
	— Да. Във вид на орден.
	Двете жени се намусиха:
	— Тия пък англичани какви ги измислят.
	— Има и орден на банята — каза Спас, — но го носят само събота. Когато се къпят.
	— Къпят се всяка събота? — запита удивена жената на Спас.
	— Какво пък толкова — каза жена ми, — и аз понякога се къпя всяка събота.
	— В Африка имало мухата Цеце — каза жената на Спас.
	— Защо ма — учуди се жена ми, — това не е ли писател?
	— Действала приспивателно — направи се, че не я чу жената на Спас. — Щом им се приспи на тия от Африка, изяждат по една такава муха и заспиват.
	— А лъвовете? — попита плахо жена ми.
	— И тигрите, и крокодилите, и носорозите? — допълни жената на Спас.
	— Това нищо не е — каза Спас, — ами отровните змии, ами скорпионите, паяците, маларичните комари, хиените, миещите се мечки…
	— Плюс отровните Киви-Киви, ехидните птицечовки, животното Блъсниме Дръпнисе… — допълних.
	— Това па какво е? — зяпнаха жените.
	— Животно с две глави — каза Спас. — Открито е в джунглата от доктор Дулитъл, който впоследствие бил изяден от същото.
	— Не се знае обаче — допълних, — коя глава го е изяла — лявата или дясната.
	— Това е една от загадките на ботаниката — каза Спас.
	Жените се спогледаха:
	— Ами тогава…
	— Ами тогава — каза Спас, — на ви по пет лева да си купите по един сутиен, а ние отиваме в кръчмата.
	Така и направихме.
