>	Всички са лоши към Лота

	Лота, която живееше на улица „Тряскаджийска“, беше станала тъкмо на пет години, когато една сутрин се събуди в лошо настроение. Бе сънувала нещо, на което се ядосваше, а тя си мислеше, че всичко, което човек сънува, е истина, малката глупавичка Лота.
	Затова бе и сърдита.
	{img:sardita.png}
	— Набиха Мечо! — избухна недоволно тя, когато мама влезе в стаята, за да види защо сутринта в осем Лота е още в леглото и силно плаче.
	— Кой наби Мечо? — попита мама.
	— Юнас и Мия-Мария! — извика през сълзи Лота.
	— Мила Лота, това е било само насън — каза мама. — Юнас и Мия-Мария отидоха на училище. Не са имали време да набият твоя Мечо.
	— Сигурна съм, че са го направили, дори и да са нямали време — не спираше да плаче Лота и галеше бедния Мечо.
	Мечето на Лота бе всъщност дебело прасенце от светлорозов плат, ушито от мама и подарено на Лота по случай нейния трети рожден ден. Тогава Мечо беше чист и розов, и красив, а сега бе изпоцапан и приличаше на истинско прасенце. За Лота обаче той бе мече и затова трябваше да се нарича Мечо, макар че Юнас обичаше да казва:
	— Ха-ха-ха, това не е мече, това е прасе!
	— Глупчо — отвръщаше Лота, — той си е мече!
	— Самозалъгваш се — казваше Юнас. — А как мислиш, полярна мечка ли е, или обикновена?
	— Той е едно малко прасешко мече! — отвръщаше Лота. — Просто трябва да си го представиш!
	Лота много обичаше своето прасенце-мече. Беше му позволила да спи нощем в леглото й и непрестанно му бърбореше, когато Юнас и Мия-Мария не бяха наблизо, за да я чуят.
	Ала сега Мечо лежеше върху възглавницата и бе тъжен, защото Юнас и Мия-Мария го бяха набили, както си мислеше Лота. А тя ронеше сълзи, галеше Мечо и му шепнеше:
	— Бедният ми Мечо, хубавичко ще ги натупам аз тях — и Юнас, и Мия-Мария. Обещавам, че ще го направя!
	{img:uteha.png}
	Юнас, Мия-Мария и Лота, заедно с мама и татко, живееха в една жълта къща на улица „Тряскаджийска“. Юнас и Мия-Мария ходеха всеки ден на училище, а татко отиваше на работа. У дома оставаха само Лота и мама.
	— Истинско щастие е, че си имам моята малка Лота — казваше винаги мама. — Иначе щях да си стоя тук по цял ден сама.
	— Да, истинско щастие е, че ме имаш — отвръщаше Лота. — Иначе можеше да обидиш някого.
	Ала сега тя не изрече тези думи, не и тази сутрин, когато бе сърдита. Не каза нищо, а само си седеше в леглото и се цупеше с обидена физиономия.
	После, когато стана време да се облича, мама й донесе белия пуловер, който баба бе оплела за нея.
	— Не искам този пуловер — каза Лота. — Той жули и боцка.
	— Сигурна съм, че не жули и не боцка — каза мама. — Пипни го само и ще се увериш, че е мек и пухкав.
	— Не, той жули и боцка — отвърна Лота, без дори да го докосне. — Искам да си облека мекичката рокля.
	Лота имаше една светлосиня кадифена рокля, която бе най-хубава от всичките й рокли. „Мекичката рокля“ — така я наричаше тя. Сега искаше да облече тъкмо нея, но днес бе четвъртък — обикновен делничен ден.
	— Кадифената рокля ще можеш да облечеш в неделя — каза мама. — Днес ще сложиш този пуловер.
	— Тогава предпочитам да ходя гола — отвърна Лота.
	— Добре, щом така искаш — каза мама и слезе долу в кухнята.
	Лота остана да седи горе в детската стая, сърдита и гола, е, естествено не съвсем гола. Бе по ризка и гащички и с чорапи на краката.
	{img:gola.png}
	— Днес ще ходя гола — каза Лота на Мечо. Сега той бе единственият, с когото можеше да разговаря.
	— Лота, нали ще слезеш веднага в кухнята да си изпиеш какаото? — извика мама долу от стълбите.
	— Самозалъгваш се — измърмори Лота, седнала на ръба на леглото.
	— Отговори, Лота! — извика отново мама. — Ще пиеш ли какао, или не?
	Сега вече Лота бе предоволна. Мама можеше да си пита колкото си ще дали Лота ще пие какао, или не. Тя нямаше никакво намерение да й отговаря, пък и според нея бе много забавно да не се обажда, когато мама я вика. Коремчето й обаче къркореше вече от глад, а и много обичаше да пие какао, затова, след като изчака още малко, взе Мечо и тръгна надолу по стълбите. Заслиза много бавно, като на всяко стъпало поспираше за миг.
	{img:stalbi.png}
	Мама не биваше да е съвсем сигурна: може би щеше да пие какао, а може би — не.
	— Ще видя какво ще правя — каза Лота на Мечо.
	После влезе в кухнята.
	— Я виж ти, това била Лота! — рече мама.
	Лота спря до вратата, като продължаваше да се цупи, за да не си помисли мама, че вече се е отсърдила. Всяка сутрин мама и Лота закусваха в кухнята заедно. И сега, както винаги, там бе уютно и приятно. Слънцето грееше през прозореца и на масата бе синята чаша на Лота, пълна до ръбчето с какао, а до нея имаше филийка с масло и сирене.
	Обикновено Лота не спираше да бърбори, но днес не изрече нито дума. Мама седеше на масата, пиеше кафе и четеше вестник и също не казваше нищо. Накрая Лота проговори:
	— Мога да пийна глътка какао, ако е задължително.
	— Не, не е задължително — каза мама. — Преди всичко трябва да се облечеш!
	До този момент Лота бе само сърдита, сега обаче истински се ядоса. О, колко лоша бе мама! Не й позволяваше да облече никоя рокля, само някакъв си омразен пуловер, който жулеше и бодеше, а сега не й даваше и да яде! О, колко лоша бе мама!
	— Ти си лоша! — извика Лота и тупна с крак по пода.
	— Достатъчно, Лота — каза мама. — Качи се горе в стаята си и остани там, докато решиш отново да бъдеш послушна!
	Тогава Лота заплака така силно, че можеше да се чуе дори в съседната къща на леля Берг. Изхвръкна от кухнята и изкачи тичешком стълбите към детската стая, като не спираше да плаче с висок глас и да вдига шум до бога, така че леля Берг от съседната къща поклати глава и каза:
	— Лотичка сигурно я боли коремчето!
	Лота обаче изобщо не я болеше корем, тя бе просто недоволна и сърдита.
	Едва сдържаше гнева си, когато погледът й попадна върху белия пуловер. Бе преметнат върху един стол и изглеждаше по-дращещ и боцкащ от всякога.
	Лота ревна още по-силно и захвърли пуловера на земята. Ала в следващия миг притихна и се умълча. На пода, точно до пуловера, се намираше ножицата, която тя винаги ползваше, когато шиеше дрешки на куклите.
	{img:pulover.png}
	Съвсем предпазливо Лота взе ножицата и направи една огромна дупка на пуловера.
	— Така ти се пада — каза тя, — защото дращиш и боцкаш.
	{img:nojica.png}
	После промуши ръката си през дупката. Ах, колко голяма беше! И изглеждаше страшно как оттам, откъдето не би трябвало да се подава ръка, сега се подаваше цялата й ръка.
	Лота се изплаши.
	— Ще кажа, че едно куче го е направило — каза тя на Мечо.
	Вдигна пуловера от земята и го огледа от всички страни. После взе пак ножицата и отряза единия ръкав.
	— Ще кажа, че кучето го е разпокъсало целия — рече Лота.
	Отново вдигна пуловера и го огледа внимателно. После посегна към ножицата и клъцна и втория ръкав.
	— Аз обаче никога през живота си не съм срещала толкова зло куче — промърмори Лота.
	И тогава съвсем се изплаши. Смачка пуловера на топка и го напъха в кошчето за хартиени отпадъци. Не искаше да го гледа повече.
	{img:kosh.png}
	В същия миг мама извика долу от стълбите:
	— Лота, ще бъдеш ли вече послушна?
	Тогава Лота тихичко заплака и каза:
	— Не, няма!
	После взе Мечо и го притисна до себе си.
	{img:gush.png}
	— И на тях така им се пада — рече тя, — защото всички са лоши към мен.
	Това не беше вярно и Лота го знаеше. Като разрежеш обаче с ножицата един пуловер и го похабиш напълно, ти трябва някой, върху когото да хвърлиш вината.
	— Така е, всички са лоши към мен — каза Лота на Мечо. — Само заради това развалих пуловера.
	Погледна към кошчето, в което бе захвърлена непотребната вече никому вещ.
	— А освен това не го направих аз, ами го направи едно куче — заяви тя.


>	Лота си тръгва от къщи

	Ето че дойде време мама да отиде на покупки. Ала преди това тя влезе в детската стая и каза:
	— Хайде, Лота, бъди послушна и облечи пуловера. Тогава ще можеш да дойдеш с мен на покупки.
	Да ходи с мама по магазините за Лота бе по-хубаво от всичко. Пуловерът, който трябваше да облече, обаче бе в кошчето за отпадъци, разрязан на парчета. Затова не бе никак чудно, че Лота започна отново да плаче, и то така, че се чу чак в къщата на леля Берг.
	— Какво става с теб, Лота? — попита мама. — Нима искаш да се караме цял ден? Е, тогава ще трябва да отида на покупки сама.
	После мама излезе.
	Лота остана да седи на пода и плака с цяло гърло, докато й свършиха сълзите.
	{img:rev.png}
	Тогава се умълча и се зае да размишлява.
	„Сега ще трябва — казваше си тя — да стоя цял живот в детската стая само заради този омразен пуловер.“
	Всички останали бяха на покупки, на училище, на работа или си имаха някое друго интересно занимание, а Лота трябваше да седи с Мечо на пода в детската стая съвсем сама, и то без дрехи.
	— По-добре да си тръгнем от тази къща — каза тя на Мечо.
	О, разбира се, че ако поискаш, можеш да си тръгнеш от къщата, в която живееш. Както бе постъпила Мая, помощничката на госпожа Ларсон.
	„При Ларсонови, изглежда, не й хареса“ — бе казала мама.
	— И на мен при Ниманови не ми харесва — рече Лота на Мечо.
	Ниманови — това бяха мама, татко, Юнас, Мия-Мария и естествено — самата Лота.
	— Всички те са лоши към мен — каза тя. — И заслужават да си отидем.
	Лота реши веднага да си тръгне от къщи.
	— Трябва да побързаме, докато не се е върнала мама — обясни на Мечо, — защото тогава вече няма да може.
	Ала тя не искаше да си тръгне, без това да остане незабелязано. Мама трябваше да разбере и да плаче, че Лота вече я няма.
	Затова Лота взе лист и молив и написа на мама бележка.
	Юнас я беше учил да чете и пише с печатни букви. И сега, макар че не й беше лесно, Лота успя да се справи и върху листа се появи следното съобщение:
C>
	Утива си
	виш в кошъ за одпадаци
C$
	Което трябваше да означава:
	_Отивам си, виж в коша за отпадъци._
	— Тогава мама веднага ще разбере защо съм си тръгнала — каза тя.
	След това взе Мечо и излезе от къщи. Така, както си беше — по ризка и гащички, обувки и чорапи.
	Ала преди това се отби в кухнята и изпи какаото до дъно. После взе филийката с масло и сирене и я изяде в коридора.


>	Къде се мести Лота?

	Както изглежда, ако поискаш, можеш да си тръгнеш от къщи; но трябва да знаеш къде ще се преместиш. Това обаче Лота не знаеше.
	— Мога да попитам леля Берг дали ще ми позволи да живея при нея — каза тя.
	После прехвърли Мечо през оградата, която разделяше градината на Ниманови от тази на леля Берг, и сама се покатери и прескочи от другата й страна.
	Скоти, кучето на леля Берг, излая насреща й, като я видя, но Лота не се смути ни най-малко и не го удостои дори с поглед. Запъти се към къщата на леля Берг и влезе вътре.
	— Добър ден — поздрави. — Може ли да живея тук?
	— Добър ден, Лота — отвърна леля Берг. — Мислех, че живееш в отсрещната къща, при майка си и баща си!
	— Да, но искам да се преместя — каза Лота. — При Ниманови не ми харесва.
	— Аха, да, разбирам, значи искаш да се преместиш — рече леля Берг. — Не трябваше ли обаче да си облечеш още нещо отгоре?
	— Ниманови не ми дават нищо — нито за ядене, нито за обличане — отвърна Лота.
	А леля Берг плетеше пуловери, жилетки, шапки и ръкавици с един пръст и ги продаваше на хората, които не умееха сами да плетат. Сега тя бързо се запъти към скрина си, извади оттам един бял пуловер и помогна на Лота да го облече. Пуловерът бе малко големичък за Лота и й стоеше почти като рокличка.
	{img:oblichane.png}
	— Харесва ли ти? — попита леля Берг.
	— Чудесен е — отговори Лота. — Не жули и не боцка.
	— Това е добре — каза леля Берг.
	После Лота обгърна с поглед стаята.
	— Къде ще сложим моето легло? — запита тя.
	— Това вече е по-трудно за разрешение — рече леля Берг. — Знаеш ли, Лота, не мисля, че можеш да живееш при мен. Тук няма никакво място за още едно легло.
	— Боже мили — възкликна Лота, — та нали все някъде ще трябва да живея!
	Леля Берг се позамисли за миг, после каза:
	— Според мен ти трябва да поживееш известно време самичка.
	— Но аз нямам къща — отвърна Лота.
	— Можеш да наемеш моя килер за вехтории — предложи леля Берг.
	Отзад, в градината, имаше стара постройка, в която леля Берг държеше една косачка за трева, гребло, лопата, няколко чувала с картофи и още няколко с дърва за зимата. В горната част на постройката имаше таванско помещение. Там леля Берг бе оставила старите си мебели и някои непотребни дреболии.
	— Само стари счупени вещи — казваше тя.
	И затова наричаше тавана „килер за вехтории“.
	Юнас, Мия-Мария и Лота се опитваха няколко пъти да се промъкнат в килера за вехтории на леля Берг само за да разгледат старите вещи вътре, но леля Берг ги откриваше всеки път и викаше през прозореца:
	— Стойте, не ви позволявам да ходите там!
	А сега казваше, че Лота можела да наеме килера за вехтории! И затова не бе никак чудно, че Лота се зарадва много на предложението й.
	— Това е най-хубавото нещо, което съм чувала от много време насам — каза тя. — Може ли да се преместя там още сега?
	— Най-напред ще трябва да поогледаме как изглежда вътре — отговори леля Берг.


>	Лота си има нова къща

	После Лота и леля Берг се запътиха заедно към килера за вехтории. Леля Берг поклати глава, като видя купчината стари мебели и разни други непотребни дреболии.
	{img:vehtorii.png}
	— И дума да не става, Лота, не можеш да живееш сред тази бъркотия!
	— Разбира се, че мога — каза Лота. — Тук е чудесно. А освен това е топличко и приятно.
	— Малко прекалено топличко и приятно — рече леля Берг и отвори таванското прозорче, за да влезе чист въздух.
	Лота мигом припна към прозорчето и протегна глава навън.
	— Я виж ти, оттук се вижда къщата на Ниманови — учуди се тя.
	— Да — отвърна леля Берг. — Те имат много хубава къща и много хубава градина.
	Лота изплези език към жълтата къща, където живееха Ниманови.
	— Аз обаче никога повече няма да живея там, никога, защото отсега нататък, до края на живота си, ще живея тук.
	На прозореца имаше закачено перде на червени карета.
	— Ето че си имам вече и завеси — каза Лота доволно и поглади с ръка пердето. — Сега остава само да се обзаведа с мебели.
	— Сама ли смяташ да се справиш с всичко, или искаш да ти помогна? — попита леля Берг.
	— Можеш мъничко да ми помогнеш — отговори Лота, — но искам сама да си избера мебелите.
	— Тогава започвай да избираш — каза леля Берг.
	Лота се вгледа в леля Берг и запримигва насреща й. Това бе много по-забавно, отколкото си го бе представяла, и беше наистина глупаво, че не си бе тръгнала от къщи много по-рано.
	— Искам онзи скрин — рече Лота и посочи с пръст към един малък бял скрин.
	— Добре, ще го имаш — отвърна леля Берг.
	— Червената маса също — добави Лота.
	— Ще имаш и нея — увери я леля Берг.
	— Ще ми трябват и няколко стола — продължи да изрежда Лота. — Има ли тук столове?
	— Да, малко поизпочупени… — отговори леля Берг.
	— Няма нищо — каза Лота. — Какво ли ще ми трябва още?
	— Може би легло?
	— А тук има ли легло? — попита Лота.
	— Иска ли питане! Зад сандъците има детско креватче и едно истинско легло за кукли. Дъщеря ми спеше в него като малка.
	— В леглото за кукли? — учуди се Лота.
	— Не, в детското креватче естествено — усмихна се леля Берг.
	— И аз бих могла да спя сега в него — рече Лота. — А Мечо ще спи в леглото за кукли. Тогава няма да се налага да се бутаме един друг в моето креватче. А има ли постелки и завивки?
	— Да, има дюшек и няколко възглавници, а може би ще се намери и одеяло — отвърна леля Берг. — Чаршафи обаче със сигурност няма.
	— Чаршафи! Не ми и трябват — каза Лота. — Хайде сега да преместим мебелите.
	Леля Берг най-покорно започна да мести мебелите и помогна на Лота да си подреди една мъничка стая.
	{img:staia.png}
	Масата и столовете тя постави до прозореца, скрина — до едната стена, детското креватче — до другата, а до креватчето сложи леглото за кукли.
	— Истинска стая — рече Лота.
	Леля Берг изнамери отнякъде и един стар закърпен килим. Постла го на пода и така подреденото кътче заприлича още повече на стая. После тя закачи над скрина едно кръгло, зацапано от мухи огледало, а над креватчето на Лота — картина, на която бе нарисувана Червената шапчица заедно с Кумчо Вълчо. Лота много хареса картината.
	— Без картина не може — каза тя. — Иначе не е никаква истинска къща.
	Лота често казваше, че като пораснела голяма, искала да има мазоли по ръцете — като леля Берг, и къща — като мама. А сега оглеждаше доволно малката си стая и примигваше срещу леля Берг.
	— Вече си имам къща — заяви тя.
	— Така е, но с мазолите не е нужно да бързаш толкова много — рече леля Берг.
	— Да, да — съгласи се Лота.
	После кихна три пъти поред.
	— Тук има много прах — каза леля Берг. — Затова кихаш.
	— Няма нищо — отвърна Лота. — Аз мога да бърша прах. А има ли парцал?
	— Виж в скрина — предложи леля Берг.
	Лота издърпа най-горното чекмедже.
	— Боже мили! — възкликна тя. — Тук има сервиз за кукли.
	Леля Берг също хвърли поглед в чекмеджето.
	— Да, права си, старият сервиз за кукли! Бях го забравила.
	— Какъв късмет, че го намерих — каза Лота.
	{img:serviz.png}
	Тя извади сервиза и го сложи на масата. Той беше бял, със сини цветчета. В него имаше чаши, чинии, табличка за сервиране, кана за кафе, захарница и малка каничка за сметана. Лота заподскача от радост.
	— Ако Мия-Мария види това, направо ще се побърка — извика тя.
	— Не мога да си го представя — отвърна леля Берг. — Я виж дали в някое от другите чекмеджета няма парцал.
	Лота издърпа следващото чекмедже, но в него нямаше парцал. Там имаше една огромна кукла със сини очи и черна коса.
	— О! — възкликна Лота. — О, не…
	— Това е Виола Линея — каза леля Берг.
	— Така ли се нарича? — попита Лота. — Прекрасна е… Виола Линея! Да, но тогава Мечо няма да може да спи в леглото за кукли, защото в него ще трябва да спи Виола Линея… Нали мога да я взема?
	— Да, ако бъдеш внимателна с нея — отговори леля Берг. — И, разбира се, тя ще спи в собственото си легло. Мечо ще трябва да й отстъпи мястото.
	— Той и без това от всичко най-много обича да спи при мен — кимна Лота.
	{img:viola.png}
	— Погледни и в най-долното чекмедже — рече леля Берг. — Там сигурно ще намериш цял куп дрешки за Виола Линея. Още си спомням, че непрестанно шиех рокли за тази кукла.
	Лота бързо издърпа най-долното чекмедже, а там имаше цяла дузина рокли и жилетчици, пелеринки и шапчици, камизолки и нощнички за Виола Линея.
	{img:drehi.png}
	— Ако Мия-Мария види това, направо ще се побърка — каза Лота отново.
	Тя извади набързо всички дрешки от чекмеджето, подреди ги на пода и се зае с обличането на Виола Линея. Междувременно леля Берг бе намерила една стара скъсана кърпа, която Лота можеше да ползва за бърсане на прах.
	— Прахта мога да избърша и по-късно. Сега трябва да помисля коя рокля ще й стои най-добре.
	На Лота не й бе лесно да вземе решение, защото имаше цял куп разноцветни рокли — червени, сини, бели, жълти, на карета, на райета, на точки и на цветчета.
	{img:rokli.png}
	— Най-хубава е бялата рокля с бордюра — реши Лота накрая, — нея тя ще облича само в неделя.
	— Имаш право — съгласи се леля Берг. — Не бива да я носи всеки ден.
	После леля Берг потупа Лота по бузката и каза:
	— Е, тук вече всичко е наред. Сега мога да си отида вкъщи.
	Лота кимна:
	— Добре. Ако видиш Ниманови, поздрави ги от мен и им кажи, че сега живея в моя собствена къща и никога вече няма да се прибера у дома.
	— Ще им кажа — обеща леля Берг и си тръгна. Ала едва бе слязла по стълбите, когато Лота викна след нея:
	— Лельо Берг, ще ми трябва и нещо за ядене!
	— Да, естествено — отвърна леля Берг.
	— Нали мога да разчитам на теб? — попита Лота.
	— Да, но ще трябва да идваш сама да си взимаш яденето — отговори леля Берг. — Вече нямам достатъчно сили да се качвам и слизам по стълбите.
	В същия миг погледът на Лота попадна върху закачена на кука кошница, която висеше от тавана, и тя извика:
	— Знаеш ли какво, лельо Берг, хрумна ми една великолепна идея.
	На Лота й бе дошло наум да върже кошницата с едно дълго въже и така да я спуска през прозореца. А леля Берг да слага яденето в нея.
	— После аз само ще я издърпвам и — хоп! — яденето ще бъде горе — обясни Лота.
	— Много си умна — каза леля Берг.
	И каквато си бе добросърдечна, тя се запъти към къщи, за да донесе на Лота нещо за ядене. Като се върна, Лота вече бе спуснала кошницата и чакаше на прозореца.
	— Хайде сега — хоп! — и яденето ще е горе! — подвикна леля Берг.
	— Не ми казвай какво има вътре! — извика в отговор Лота. — Сама искам да видя.
	{img:vaje.png}
	Тя издърпа кошницата горе, а в нея намери бутилка лимонада и две сламки, една голяма палачинка, увита в салфетка, и пълна купичка с конфитюр.
	— По-хубаво е, отколкото при Ниманови — каза Лота. — Довиждане, лельо Берг. И много ти благодаря!
	После леля Берг си отиде.
	Лота сложи палачинката на масата и я намаза обилно с конфитюр. Сетне я сви на руло, хвана я с две ръце и започна лакомо да яде.
	Между хапките отпиваше с едната сламка по глътка лимонада.
	— Невероятно лесно — рече тя. — И няма чинии за миене. А всички казват, че било много трудно да се справяш с едно домакинство.
	Според Лота това не бе никак трудно. Да си има своя къща за нея бе само забавно.
	Като изяде палачинката, тя си изтри устата и ръцете с кърпата за бърсане на прах.
	После избърса прахта от мебелите си — от масата, скрина, столовете, креватчето, леглото на куклата, огледалото и от картината на Червената шапчица и Кумчо Вълчо.
	Накрая приготви леглото за Виола Линея и детското креватче за себе си и Мечо.
	{img:chistene.png}
	Бе истински щастлива и през цялото време си тананикаше една песничка, чийто текст знаеше:
P>
	Връщам се в къщичката си мъничка,
	където нощем съм съвсем самичка,
	седя си под блясъка на голата крушка,
	имам си котенце, ала никой друг за дружка.
P$


>	Лота посреща гости

	Лота си игра дълго време с Виола Линея, с Мечо и със сервиза за кукли и пет пъти избърса прахта от мебелите.
	После седна на един стол и започна да размишлява.
	— Боже мили — каза тя на Мечо, — какво ли толкова правят другите, та са заети по цял ден със своето домакинство?
	{img:domakinstvo.png}
	Едва бе изрекла тези думи и чу как някой се качва по стълбите, а това бяха Юнас и Мия-Мария.
	— Аз се преместих в нова къща — рече Лота.
	— Вече го знаем — отвърна Юнас. — Леля Берг ни го каза.
	— И ще остана да живея тук завинаги — добави Лота.
	— Самозалъгваш се — присмя се Юнас.
	Мия-Мария обаче се спусна мигом към сервиза за кукли.
	— О, чудесен е! — извика тя и започна да изважда една след друга чашите, чинийките, табличката и каната за кафе. — Наистина е чудесен!
	{img:gosti.png}
	После видя Виола Линея и дузината рокли.
	— О, прекрасна е! — възкликна Мия-Мария и разрови роклите, за да види колко са на брой.
	— Остави ги — нареди Лота. — Тази къща е моя и всички играчки тук са мои.
	— Не мога ли и аз да си поиграя с тях? — попита Мия-Мария.
	— Може, но само за малко — отвърна Лота. После запита: — А мама… плаче ли?
	— Не, не плаче — каза Юнас.
	— И все пак от време на време се случва да го правя — дочу Лота някой да казва долу от стълбите и това беше мама. — Разбира се, че плача за моята малка Лота.
	Лота кимна доволно:
	— Това няма да помогне. Аз вече съм се преместила и си имам своя къща.
	— Да, виждам — рече мама. — И колко хубаво си подредила всичко!
	— По-хубаво е, отколкото у дома — заяви Лота.
	— Донесла съм ти едно цвете. Така е прието да се прави, когато някой се премества в нова къща — каза мама и подари на Лота червено мушкато в саксия.
	— Добра идея — зарадва се Лота. — Мога да го сложа на прозореца. Благодаря!
	Лота избърса отново прахта от всички мебели, за да видят това мама, Юнас и Мия-Мария, и те я похвалиха за усърдието й в домакинската работа. Но когато Лота привърши с бърсането, мама попита:
	— Не искаш ли да си дойдеш вкъщи заедно с Юнас и Мия-Мария и да хапнеш нещо?
	— Не, леля Берг ми носи ядене — отговори Лота и разказа колко умно бе измислила номера с кошницата.
	— Във всеки случай не си глупава — каза Юнас.
	После той седна на пода и се зачете в куп стари списания, които бе открил в един ъгъл. Мама обаче рече:
	— Е, довиждане, мила Лота. Ако поискаш отново да се преместиш вкъщи, за Коледа например, знай, че всички ни ще зарадваш.
	— Колко време остава до Коледа? — попита Лота.
	— Седем месеца — каза мама.
	— Ха, та аз ще остана да живея тук много повече от седем месеца! — извика Лота.
	— Самозалъгваш се — промърмори Юнас.
	После мама си тръгна.
	Лота и Мия-Мария се заиграха с Виола Линея, а Юнас седеше на пода и прелистваше списанията.
	— Нали е хубаво тук, Мия-Мария? — попита Лота.
	— О, не съм виждала по-хубава стая за игра от тази — отвърна Мия-Мария.
	— Това не е стая за игра — каза Лота. — Това е моята къща.
	В този миг чуха отново някой да се качва по стълбите и това бе татко.
	— Олеле! Олеле! Какво ни сполетя! — вайкаше се татко. — В града всички говорят, че си се преместила от къщи, Лота. Вярно ли е?
	Лота кимна:
	— Дааа, вярно е.
	— Тогава зная един човек, който тази вечер ще плаче, и той е бедният ти баща. Представи си само, като вляза в детската стая, за да кажа на децата си „лека нощ“, едно от леглата ще бъде празно. Лота няма да я има.
	— Това няма да помогне — каза Лота. Макар че й бе жал за татко, и то истински…
	— Да, това наистина няма да помогне — рече татко. — Юнас и Мия-Мария обаче ще си дойдат сега с мен вкъщи и ще ядат за вечеря печени кюфтета и компот от кайсии.
	После татко, Юнас и Мия-Мария си тръгнаха.
	— Е, довиждане, малка Лота — каза татко на тръгване.
	— Довиждане — отвърна Лота.
	— Чао! — извикаха Юнас и Мия-Мария.
	— Чао! — извика и Лота.


>	Където нощем съм съвсем самичка…

	После Лота остана сама. Леля Берг й донесе вечерята. Лота издърпа кошницата горе, а в нея намери отново бутилка лимонада и две сламки и един студен свински котлет.
	— Също като при Ниманови — каза тя на Мечо.
	Като се нахрани, Лота избърса още веднъж прахта от мебелите си. После се облегна на прозореца и се загледа към къщата на Ниманови.
	{img:sama.png}
	Юнас и Мия-Мария бяха в градината и играеха с татко на крокет. Всички ябълкови дръвчета бяха разцъфнали.
	„Изглеждат като огромен букет“, помисли си Лота.
	Беше много красиво.
	— Да играеш крокет е забавно — обясни Лота на Мечо. — Но да си имаш собствена къща е още по-забавно.
	Скоро започна да се смрачава. Татко, Юнас и Мия-Мария влязоха в жълтата къща.
	Лота въздъхна. Сега вече нямаше никой, когото да може да наблюдава.
	Бе стояла дълго на прозореца, загледана навън. Междувременно обаче в килера за вехтории се бе случило нещо, което Лота не бе очаквала. Тук бе станало мрачно и тъмно и тя го забеляза едва сега, като се обърна. Тъмнината бе в ъглите и се бе загнездила в тях — чисто черна. Пъплеше все по-близо към стаичката на Лота, така че скоро само пред прозореца остана едно светло петно.
	— По-добре да си лягаме, защото след малко няма да виждаме вече нищо — каза Лота на Мечо.
	Побърза да сложи Виола Линея в леглото й, а Мечо — в детското креватче. После сама се мушна до Мечо и придърпа одеялото чак до брадичката си.
	— Не ме е страх от тъмното — прошепна тя, — само ми е тъжно.
	Въздъхна няколко пъти, сетне се понадигна в креватчето и се взря в тъмнината.
	{img:tumno.png}
	— Ху! — възкликна Лота и се пъхна пак под одеялото. Притисна Мечо до себе си. — Сега Юнас и Мия-Мария сигурно са също в леглата — каза тя. — А после при тях ще отидат мама и татко и ще им кажат „лека нощ“. При мен обаче няма да дойде никой…
	Лота отново въздъхна. И тази въздишка бе единственото, което се чу в килера за вехтории. Иначе бе съвсем, съвсем тихо.
	„Не бива да е толкова тихо“, каза си Лота и започна да си тананика:
P>
	Връщам се в къщичката си мъничка,
	където нощем съм съвсем самичка…
P$
	После обаче се умълча и въздъхна.
	Опита още веднъж:
P>
	Връщам се в къщичката си мъничка,
	където нощем съм съвсем самичка…
P$
	Бедната Лота не можа да продължи повече, само заплака. Но татко се качваше вече нагоре по стълбите и тананикаше:
P>
	… седя си под блясъка на голата крушка,
	имам си котенце, ала никой друг за дружка.
P$
	Лота заплака още по-силно.
	— Татко — хлипаше тя, — искам да си имам поне котенце.
	Тогава татко взе Лота в прегръдките си, повдигна я от креватчето и я притисна до себе си.
	— Знаеш ли, Лота — рече той, — колко е тъжна мама вкъщи? Не можеш ли поне за Коледа да си дойдеш у дома?
	— Искам още сега да си дойда у дома — хълцаше Лота.
	И тогава татко взе Лота и Мечо и ги отведе при мама в жълтата къща.
	— Лота се върна! — извика татко още от входа.
	Мама седеше във всекидневната пред запалената камина. Протегна ръце към Лота и попита:
	— Вярно ли е това, Лота? Наистина ли се връщаш у дома?
	Лота се хвърли в прегръдките на мама и сълзите й потекоха като река по бузите.
	— Да, искам завинаги да остана при теб — хлипаше Лота.
	— Това наистина е чудесно — каза мама.
	{img:udoma.png}
	После Лота остана за дълго в скута на мама, като само плачеше, без да изрича нито дума. Но накрая промълви:
	— Мамо, сега си имам друг бял пуловер. Леля Берг ми го даде. Нали не се сърдиш?
	На този въпрос мама не отговори. Стоеше мълчаливо и гледаше Лота. Тогава Лота сведе поглед и измърмори:
	— Другия го разрязах и много ми се иска да ти кажа „извинявай“, но не мога.
	— Ако и аз ти кажа „извинявай“ — прошепна мама, — ако кажа: Извинявай, скъпа Лота, че понякога не съм била достатъчно мила с теб?…
	— Тогава и аз мога да кажа „извинявай“.
	Лота обви ръце около шията на мама, притисна я до себе си колкото сили имаше и каза:
	— Извинявай, извинявай, извинявай, мамо!
	После мама пренесе Лота горе в детската стая и я сложи в собственото й хубаво креватче с чаршаф и розово одеялце, от което Лота винаги скубеше снопчета вълна, когато трябваше да заспи.
	{img:sun.png}
	Дойде и татко, двамата с мама я целунаха и й казаха:
	— Лека нощ, любима малка Лота.
	Сетне тихичко излязоха.
	— Обичам си ги и двамата — рече Лота.
	В това време Юнас и Мия-Мария тъкмо заспиваха, но Юнас се обади:
	— Знаех си, че няма да издържиш да останеш цяла нощ в килера за вехтории.
	Тогава Лота каза:
	— Но през деня ще бъда там и ще си играя. Така да знаеш! А набиете ли моя Мечо, ти и Мия-Мария, ще ви натупам и двамата! Така да знаете!
	— Твоят стар Мечо не ни интересува — отвърна Юнас. После заспа.
	А Лота остана още малко будна и тихичко си затананика песента:
P>
	Връщам се в къщичката си мъничка,
	където нощем съм съвсем самичка,
	седя си под блясъка на голата крушка,
	имам си котенце, ала никой друг за дружка.
P$
	— В тази песен обаче не се пее за мен, а за една друга Лота — каза тя, затвори очи и заспа.
