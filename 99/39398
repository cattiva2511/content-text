	Трябва да напиша много хубав разказ. Не знам за какво, но настроението ми е точно такова, каквото имам, когато пиша добре. И ми се пише нещо хубаво, много хубаво.
	Но когато влизах в двора, усетих удар по главата и паднах. И ме ритнаха в устата. А сетне започнаха да ме ритат по главата. Изправих се, а един от нападателите се опита да извади окото ми.
	Бях изненадан.
	— Защо?
	— Защото си лъжец.
	— Вие бъркате. Аз съм…
	— Много добре знаем кой си. И ще те пребием.
	— Нещо съм ви направил?
	— Разбира се. Пишеш мръсотии.
	Опитах се да се усмихна, но ме удариха през устата.
	— Вие всички сте лъжци.
	— Кои ние?
	— Тия, дето пишете. А ти си най-големият. Пишете за пари.
	— Грешите. За един фейлетон получавам двадесет лева, а времето, което губя, за да го напиша, ми струва сто.
	— Тогава защо пишеш?
	— Не знам — отвърнах, — откъде ще знам.
	Побойниците ме погледнаха смаяни:
	— Не е вярно. Не може да се пише на загуба.
	— Може — казах, — дори ако имах пари, бих дал, за да издават работите ми.
	— Но все пак — ти от писането вадиш парите си!
	— Да — казах, — но не от фейлетони. Пиша други неща, от които взимам пари, за да пиша фейлетони.
	— Аха — казаха, — значи пишеш, за да се прочуеш.
	— И това не е. Пиша, защото не мога да не пиша.
	— Ще ти счупим ръцете и няма да можеш да пишеш.
	— Тогава ще се науча да пиша с крака. Има такива случаи. Безръки хора, които пишат с пръстите на краката си.
	— Ще ти пречупим и пръстите на краката.
	— Тогава ще диктувам на магнетофон.
	— Ще ти изтръгнем езика.
	— Ще захапя молива със зъби.
	— Ще ти избием зъбите.
	— Ще сложа молива в ухото си и пак ще пиша. Ще извадя едното си око и ще сложа молива в дупката и пак ще пиша.
	— Тогава ще те убием.
	— Ама има други. Всички не можете да убиете.
	Нападателите толкова се ядосаха, че отново ме проснаха на земята и ме стъпкаха с крака. Но останах жив, дотътрих се до леглото и легнах.
	— Нищо — помислих си, — след месец ще бъда отново здрав и тогава ще напиша хубавия разказ.
	Странно, нали? Биха ме, пребиха ме, но хубавото настроение, което имах, остана. Много хубаво настроение. Същото, което имах, когато пиша добре. И това настроение не ме оставя, докато не напиша нещо хубаво.
	Защо е така, не знам. Но е така.
