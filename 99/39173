	_„Когато извадиш меча си, не мисли кого ще убиеш, а кого ще пощадиш!“_ — това е девизът на рицаря тамплиер Арн, герой, станал любим и на много български читатели благодарение на прочутата романна трилогия „Рицарят тамплиер“ на Ян Гиу. Трилогията неслучайно е смятана за най-значимото произведение в жанра на историческия роман в началото на XXI век. Тя стана безспорен хит и в България.
	Най-продаваният шведски писател в света обеща продължение и го написа. Това е романът, който държите в ръцете си, _самостоятелно произведение_, главен герой в което е внукът на Арн — Биргер Магнусон (ярл Биргер).
	Биргер Магнусон или ярл Биргер (1216 (7)-21 октомври 1266) е реална историческа личност, една от най-великите в шведската история. През 1250 г. обединява кралството, което нарича Швеция, синът му Валдемар става първият крал, а той управлява до смъртта си като негов регент.
	Разправил се с конкурентите за властта, той провежда политика, насочена към укрепване на държавата и социална стабилност. Оженва сина си Валдемар за дъщерята на датския крал, а дъщерите си омъжва за владетели на Норвегия и северногерманските княжества. Подписва търговски договори с Любек, Хамбург и Англия. Укрепва Стокхолм и го прави столица на кралството.
	Известен е и като законодател. Той е този, който забранява изпитанието с нагорещено желязо (обичайна практика от времената на викингите), признава на дъщерите правото за наследство, поощрява строежа на църкви като центрове на културата и грамотността. Има четирима синове (и един незаконороден — познатият от романа Грегерс), както и четири дъщери.
	През 2002 г. е открит гробът му, а след изследване на останките е реконструиран портретът му.
	Романът проследява историята на Биргер до най-голямата власт — от скромно и чувствително момче до могъщ воин и личност, с която никой не може да не се съобразява (в това число крале, архиепископи и кардинали). Книгата показва как и с какви средства се печели голямата власт и как се обединява едно кралство, разпокъсано от интриги и родове, враждуващи помежду си. В Биргер има нещо от идеализма и чистотата на дядо му Арн, но в света на голямата политика винаги подобни качества са били смазвани. И той се учи как да оцелее и как да властва, как да побеждава, но и как да обича…
	Един забележителен и вълнуващ роман, достоен да намери място сред образците на историческия жанр.
@	От издателя
