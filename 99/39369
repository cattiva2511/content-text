	Мили деца от 6 до 106 години!
	Когато отваряте тази книжка, вие влизате в един нов свят: в пъстрия свят на финландската писателка Туве Янсон. В него всичко е хем приказно, хем близко до нашия живот. Той е населен с чудновати създания: разни хомси, мюмли, хемули, гафси и още какви ли не! Няма да ги изреждам всичките, защото вие скоро ще се срещнете лично с тях, пък не би било честно да ви лиша от изненадата, нали? Те не са хора, но не са и животни. Имат си муцунки, лапки и опашки, а мислят и говорят, чувствуват и постъпват като вас и мен. Да вземем Муминтрол: той понякога е добър, а друг път не е чак толкова добър. Понякога е весел, друг път — тъжен. Също като нас. Щях да пропусна да ви кажа, че тролчетата от скандинавските приказки са нещо като вашите стари познайници — джуджетата; ама малко по-другояче. Впрочем, вие ще видите всичките си нови приятели, нарисувани от самата авторка. А що се отнася до техния нрав, сигурно всеки от вас ще познае в един или друг от героите я себе си, я някой близък!
	И така: приятно запознанство с вълшебните герои на Туве Янсон! Вярвам, че и вие ще ги обикнете, както ги обичат малки и големи във Финландия, Швеция и в много други страни.
@	Ваша: Теодора Джебарова
