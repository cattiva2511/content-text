>	Първа глава

	Даяна Сакстън спря насред прашния двор на ранчото „Рокинг Ем“ и угаси мотора на колата. Първото нещо, което зърна, бе огромен широкоплещест каубой, застанал на верандата. Тя несъзнателно стисна волана, издавайки притеснението си в присъствието на мъже, и особено на едри, добре сложени мъже.
	Вратата на къщата се отвори и друг, също толкова едър и грубоват мъж, облечен с джинси и ботуши, се насочи към Даяна, стиснал в ръка геоложко чукче. В близкото ограждение се виждаше трети каубой, който тъкмо възсядаше кон. Мъжът бе толкова едър, че конят изглеждаше като детско пони.
	Господи, помисли си Даяна, тук няма ли мъже с нормален ръст? Не мога да прекарам лятото в близост до тези мъже! Но пък няма и да ми се наложи. Нали ще бъда при разкопките в каньона Септембър.
	Някой извика от къщата. Даяна разпозна гласа на Карла Макензи и въздъхна от облекчение, когато първият огромен мъж веднага се извърна и влезе вътре, дочул името си. Това трябва да бе Люк Макензи, съпругът на Карла.
	Щом притеснението й понамаля, Даяна разпозна и втория мъж. Кеш Макуин бе наполовина брат на Карла. Той закачи чукчето на колана си, без да забавя крачка. Даяна припряно излезе от колата. През последните няколко години се бе научила да не издава недоверието си в мъжете — особено в едрите мъже — ала въпреки това не можеше да си наложи да остане близо до някой мъж в затворено тясно помещение и особено в кола.
	Преди Кеш да стигне до Даяна, от къщата долетя нов вик и го спря. Той махна на гостенката, извика нещо, което тя не успя да разбере и се върна в къщата.
	Вниманието на Даяна бе привлечено от внезапно раздвижване в ограждението. Един кон бе навел глава между предните си крака, гърбът му бе извит и тялото му се изведнъж се изпъна като освободена пружина. Само след миг якият ездач бе хвърлен на земята. Той бързо се претърколи и скочи на крака. Сграбчи юздата съвсем близо до главата на животното и започна да го налага с тежък камшик. Конят започна да цвили и опита да се освободи, но беше безсилен пред жестоката хватка на юздата.
	Без да се замисли, Даяна тръгна към уплашения кон и се развика на мъжа да престане. Преди да е направила и три крачки, един мъж със светлосиня риза прескочи оградата, приземи се леко като котка и се затича към жестокия каубой, набирайки скорост с всяка крачка. Беше по-дребен и не носеше никакво оръжие, едва ли можеше да се противопостави на огромния як мъжага, размахващ камшика.
	Вратата на къщата зад Даяна се затръшна и навън изтичаха няколко мъже. Друг изскочи от обора, видя какво става и извика:
	— Внимавай, шефе! Камшикът на Бейкър е с оловно топче на края!
	Бейкър се извърна към Тенеси Блекторн, шефът на „Рокинг Ем“. Замахна с дръжката на камшика по-скоро като с бухалка, наместо да използва срещу Тен кожената лента. Когато тежката му ръка се вдигна, Даяна изпищя, а мъжете изкрещяха. Само Тен остана безмълвен. Той стопи последните няколко метра между себе си и Бейкър точно когато камшикът яростно се стовари надолу.
	Тен не замахна с юмруци, нито се наведе да избегне удара. Лявата му ръка докосна китката на Бейкър. Камшикът излетя и започна да се превърта във въздуха. В същия миг десният юмрук на шефа се стовари върху сърцето на Бейкър. Тен се завъртя, заби лакът в диафрагмата на Бейкър и когато едрият мъж се преви, го халоса със саблен удар в шията. Битката приключи. Преди още камшикът да падне на земята, Бейкър се бе проснал неподвижно по лице на в прахта.
	Разкъсвана между недоверието и шока, Даяна се взря в шефа на „Рокинг Ем“. Поклати глава, неспособна да проумее как човек, който бе с петнайсет сантиметра по-нисък и с трийсет килограма по-лек от противника си, бе започнал и приключил битката, преди по-едрият мъж да успее да нанесе и един-единствен удар. Сякаш отдалече тя чу Кеш и Люк да минават покрай нея, вече забавили крачка.
	— Добра работа, Тен — отбеляза Люк.
	— Амин — добави Кеш, сетне се обърна към Люк: — Никога не ми позволявай да се карам с шефа на работниците ти. Това момче никак не си поплюва.
	Тен не каза нищо, тъй като предпочиташе да успокои изплашения кон, отколкото да обсъжда кратката битка.
	— Спокойно, момичето ми. Спокойно. Никой няма да те удари повече. Спокойно… спокойно.
	Докато говореше, той приближи запотената трепереща кобила. Щом зърна струйките кръв по кожата на коня, той изруга, но без да променя успокоителния си тон. Бавно хвана юздите и се зае да разгледа внимателно раната.
	Щом ръцете на Тен се плъзнаха по животното, то започна да се успокоява. Шефът не погледна нито веднъж към безжизнения Бейкър. Прекрасно знаеше какви поражения е нанесъл на жестокия каубой; искаше да разбере колко лошо е наранен конят.
	Кеш клекна до Бейкър и провери за видими наранявания. Не се виждаше нищо. След малко Кеш се изправи и заяви:
	— В безсъзнание е, но все още диша.
	— Има ли дълготрайни увреждания? — изръмжа Люк.
	— Никакви, доколкото виждам.
	— Известно време няма да размахва камшика — отбеляза Тен, без да откъсва поглед от кобилата. — Във всеки случай не и с дясната ръка. Счупих му китката.
	— Жалко, че не му счупи врата — подхвърли Люк.
	— Миналата седмица го предупреди да не бие конете. — Той се обърна към Коузи, който бе изкрещял, за да предупреди Тен за камшика. — Докарай пикапа. Днес отговаряш за изхвърлянето на боклука.
	— Докъде? — попита Коузи.
	— До Уест Форк.
	— Шейсет километра натам и шейсет обратно, и то все по черни пътища — възнегодува Коузи. — В доброто старо време щяхме да изхвърлим трупа му на границата на ранчото и да го оставим да върви пеш до града.
	— Не и в „Рокинг Ем“ — заяви Люк и лениво с протегна. — Моят прапрадядо Кейс Макензи на времето е убил човек заради побой на кон.
	Даяна бавно отстъпи няколко крачки, сетне се извърна и забърза към колата си. Макар да изучаваше историята на човечеството — и по-точно историята на анасази — не бе свикнала да й сервира уроците в такъв суров вид. Не й бе приятно да види, че външният блясък на цивилизацията бе твърде тънък дори в наше време, а при мъжете като че ли изобщо липсваше.
	Не бива да съм шокирана. Зная по-добре от повечето жени какво всъщност представляват мъжете под ризите, вратовръзките, лосионите за бръснене и чаровните усмивки. Диваци и разбойници. Всички до един. Престъпници, които използват силата си срещу по-слабите.
	Ярка картина изплува в съзнанието на Даяна — мъжът на име Тен прескача оградата, напада огромния каубой, просва го в безсъзнание с няколко силни удара. Тя потрепери.
	— Даяна? Какво се е случило?
	Младата жена вдигна поглед и зърна Карла, която бе застанала на верандата с мъничко бебе на ръце.
	— Един от мъжете биеше кон — обясни Даяна.
	— Бейкър. — Карла стисна устни. — Тен го предупреди.
	— Не само това. Просна го в безсъзнание.
	— Тен? Не е в негов стил. Никога досега не съм го виждала да губи самообладание.
	— Той ли е шефът?
	Карла кимна.
	— Да, той е шефът на работниците в „Рокинг Ем“.
	— Със светлосиня риза, черна коса, дребен?
	— Дребен? — изненадано попита Карла. — Не бих казала, че Тен е дребен.
	— Много по-дребен е от Бейкър.
	— Е, да, дори Люк и Кеш са по-дребни от Бейкър. Но Тен е поне метър и осемдесет. Дори малко повече, струва ми се. — Карла се повдигна на пръсти и погледна към ограждението. — Добре ли е?
	— Китката му е счупена.
	— Тен е пострадал? О, Господи, трябва да…
	— Не Тен — прекъсна я бързо Даяна. — Бейкър е със счупена китка.
	— А, той ли. — По лицето на Карла се изписа облекчение. — Тен ще се погрижи. Може да оказва първа помощ. — Тя се вгледа внимателно в Даяна. — Пребледняла си. Лошо ли ти е?
	Даяна затвори очи.
	— Нищо ми няма. Пътуването беше дълго, а и пътят бе доста разбит. Сега знам защо. Връщала съм, се назад във времето.
	Карла се разсмя и поклати глава. Премести заспалото бебе и протегна ръка на Даяна.
	— Влез да пийнеш едно кафе. Силно, ароматно и горчиво.
	Даяна рязко отвори очи. Тъмносините ириси рязко се откроиха върху все още бледото й лице.
	— Явно имам халюцинации. Нима в Дивия Запад има такова кафе?
	— Не зная, но тук не е Дивия Запад.
	— Не можеш да ме заблудиш — рече Даяна, замислена за разбойници, схватки и един мъж, притежаващ смъртоносната бързина на пантера. Ала въпреки това позволи на Карла да я въведе в хладната къща. — От шефа на работниците би излязъл страхотен разбойник.
	— В онези древни времена много добри хора с били разбойници. Нямали са избор. Не е имал закони. — Карла се засмя, зърнала изражението на Даяна. — Но не се безпокой. Онези времена са отминали. Погледни в двора. Имаме сателитна чиния, която приема какви ли не екзотични сигнали от космоса. Имаме телевизор, видеокасетофон, радиоуредба за компактдискове, компютър, миялна машина, микровълнова печка, сушилня за съдове… всичко, за каквото се сетиш.
	— И каубои, които размахват камшици с оловни топчета — промърмори Даяна.
	— Това ли направи Бейкър?
	Даяна кимна.
	— Боже мой, нищо чудно, че Тен е загубил самообладание.
	— Какво самообладание? Не беше по-ядосан от човек, който цепи дърва.
	Карла тъжно поклати глава.
	— Горкият Тен. Не му е лесно да се оправя с тая банда работници през последната година.
	— „Горкият Тен“ изглежда напълно способен да се справи — промърмори Даяна.
	— Ранчото е толкова отдалечено, че е трудно да задържим добрите работници. Не зная как щяхме да се справим без Тен. А откакто открихме музейните находки от анасази в каньона Септембър, крадците пристигат на орди. Някой трябва непрестанно да пази разкопките. Досега това бе работа на Кеш, но утре той заминава за Андите. Повече от всякога ще ни липсва работна ръка.
	— За Андите? Чудесно. Всеки заслужава почивка — отбеляза Даяна, ободрена от мисълта, че в „Рокинг Ем“ ще има един едър мъж по-малко.
	— Кеш не отива на почивка. Един от колегите му смята, че има залежи на злато на склоновете на един от онези безименни гранитни върхове. Това е единственото нещо, на което Кеш не може да устои.
	— На безименните върхове?
	— На твърдия камък и златото. Тен го нарича Гранитния човек, но се кълне, че е заради твърдата глава на Кеш, а не заради любовта му да търси залежи в скалите.
	Карла сложи бебето в старомодна люлка до кухненската маса. То се размърда, отвори сънливи тюркоазни очички и отново заспа, щом Карла леко поклати люлката.
	— Как е малкият? — попита Даяна и се наведе над люлката.
	— Лоуган расте като гъба. Ще стане едър поне колкото баща си.
	Даяна се вгледа в пухкавото момченце, което бе на месец и половина, и опита да си го представи пораснало, едро като Люк, силно и с набола брада.
	— По-добре започни да опитомяваш тоя малък разбойник още от сега, че иначе никога няма да успееш.
	Карла се разсмя, ала после осъзна, че Даяна говори сериозно. Погледна за миг по-възрастната жена, спомняйки си курса, който бе завършила, воден от доктор Даяна Сакстън, художник и археолог жена, известна с репутацията си, че няма особено високо мнение за мъжете. Навремето Карла бе отхвърлила подмятанията като клюки; вече не бе толкова сигурна.
	— Говориш така, сякаш ще ми трябва камшик — подхвърли Карла.
	— Обичайно средство, необходимо за да се справиш с диво животно, а мъжете определено спадат към тази категория. Колко жалко, че ти е необходим някой, за да си имаш бебе.
	— Не всички мъже са като Бейкър.
	Даяна промърмори нещо, което можеше да бъде както съгласие, така и недоумение, сетне нежно погали бузката на бебето, като внимаваше да не го събуди. Възхити се на идеалните мънички ресници, чипото носле, червените устнички, миниатюрните пръстчета, разперени по одеялцето в люлката. Постепенно забеляза и самата люлка, изящната дърводелска работа, сглобените без пирони плоскости, идеално изгладените повърхности.
	— Каква красива люлка — промълви Даяна и плъзна пръсти по дървото. — Истинско произведение на изкуството. Откъде си я купила?
	— Люк я направи. Има прекрасни ръце, силни и нежни.
	Даяна отново погледна люлката и заспалото в нея бебе. Опита да не мисли за това колко много иска да има собствено дете. Сексът бе необходима стъпка към зачеването. При секса жената трябва да има доверие на мъжа, да е сигурна, че няма да я нарани — в мъжа, който е по-едър, по-силен и в основни линии по-първичен от жената. Даяна бе изоставила мисълта за секс преди години. Мисълта за бебе обаче все още я преследваше.
	— Ако Люк е нежен към теб и малкия Лоуган — тихо рече Даяна и докосна светлото бебешко одеялце, — ти си щастливка. Мъжът ти е един на милион.
	Преди Карла да отвърне, Даяна се отдалечи от люлката.
	— Май ще се откажа от кафето. Искам да разопаковам багажа си преди вечеря.
	— Разбира се. Приготвили сме ти старата къща в ранчото, където държим всички находки от разкопките. Тръгни по пътеката, която е зад обора. Щом стигнеш до разклона, свий вдясно. Старата къща е само на стотина метра от обора. Вечерята е в шест. Не си давай труда да чукаш. Просто влез през задния вход. Трапезарията е точно до кухнята и двете стаи имат външни врати. През седмицата всички се храним заедно. В неделя работниците се хранят сами. Ти ще ядеш с нас.
	Даяна огледа дългата тясна стая до кухнята. Двете правоъгълни маси, допрени една до друга, изпълваха помещението. Опита да си представи какво ли ще бъде да се храни, заобиколена от едри мъжки тела. Мисълта я ужаси. Тя бавно си пое въздух, каза си, че ще прекарва почти цялото си време на разкопките в каньона Септембър и се обърна към Карла:
	— Благодаря — рече. — Ще се върна в шест с камшик в едната ръка и стол в другата.


>	Втора глава

	Будилникът на дигиталния часовник дразнещо пропищя и я разсея против волята й. Даяна остави номерираните снимки, нагласи го отново за по-късно, протегна се и чу как стомахът й се бунтува в очакване на вечерята. Макар да бе гладна, нямаше желание да напусне притихналата стара къща, а и компанията на старинните предмети, наредени по полиците в работната стая.
	Бледа жълтеникава светлина проникваше през северния прозорец и обагряше с особено сияние фигурките от камък и сандалово дърво, чирепите и паничките с лепило. С нетърпение очакваше утрешния ден, когато й предстоеше да отиде до каньона. Независимо от фактологията, която съдържаха, независимо от вложеното усърдие, фотографиите, предметите и описанията не бяха в състояние да предадат заплетената мистерия на анасази.
	Изтръгнала се от настоящето, потопена в миналото, Даяна бавно пристъпи в банята. Косата светлина от малкия, високо разположен прозорец, позлати светлите кичури в косите й, а на по-тъмните придаде блясъка на сатен. На тъмно очите й изглеждаха индиговосини, а изложени на пряка светлина, се превръщаха в ярки сапфири. Естествената бледа руменина на страните и устните й контрастираше с тъмнокестенявия цвят на веждите и гъстите ветрилца на миглите.
	Навремето Даяна обръщаше повече внимание на ненатрапчивата си красота с помощта на спирала руж, червило и знойни парфюми. Но всичко това беше отдавна. Беше си обещала никога повече да не допусне някой мъж да я обвини, че прибягва до драстични средства, за да привлича противния пол дразни ги, дори ги влудява, макар да няма и най-малко желание да им отдаде дори частица от себе си. Никога повече нямаше да изпадне в ситуация, при която мъжът ще посегне да вземе желаното с убеждението, че то му се предлага без резерви.
	Сапун, вода, напарфюмиран лосион и няколко резки прокарвания на четката през късата й коса й се сториха напълно достатъчна подготовка за вечеря. С известна тъга си припомни обувките на десет сантиметрови токчета, каквито носеше докато бе преподавател и които й даваха желаната глътка самочувствие, добавяйки приятна издълженост към ръста й от сто и шестдесет сантиметра. Сега бе облечена в памучен пуловер, който спокойно би могъл да побере и едър мъж, и избелели джинси, тъй че на високи токове без друго би изглеждала нелепо. Очуканите туристически обувки, които сега носени през повечето време добавяха едва пет сантиметра към височината й.
	А тя болезнено се нуждаеше от самочувствие.
	Рязко извърна глава към прозореца по посока на неочаквания шум. На клона, който се удряше в прозореца на банята, бе застанала котка на тигрови шарки. Първото, което правеше впечатление, бе едното отхапано ушенце. Котката настървено удряше прозореца в долната част, където бе леко открехнат.
	— Здравей! — усмихна се Даяна. — Ти тук ли живееш?
	Лапичката със скрити нокти отново меко блъсна стъклото.
	— Разбрах те.
	Даяна бутна прозореца, колкото да може котката да се промуши. Със следващия скок се озова на ръба на мивката, а цялото движение издаваше тъй естествена грация, че Даяна неволно си припомни как шефът на „Рокинг Ем“ бе прескочил оградата и сякаш без да докосва земята се бе отдалечил на бегом.
	Котката подуши скромните тоалетни принадлежности на своята домакиня, кихна срещу ментовата паста за зъби, измяука и се отпусна по коремче. Даяна я погали по гръбчето, отначало боязливо, а сетне с повече охота, усетила, че животинчето отвръща на милувката. Не закъсня и доволното мъркане.
	— Много си сладка — рече Даяна. — Искаш ли да те гушна?
	Искаше, естествено. Дори настояваше.
	— Господи, колко си тежка! Не, не си дебела. Та това са само мускули.
	Мъркането се усили.
	Даяна се засмя и потърка брадичка в пухкавата козина. Котката се изви грациозно, доволна от нежния допир.
	Даяна забеляза сиво-черните косъмчета, полепнаха по тъмния й памучен пуловер. Сви рамене почти невъзмутимо. Може пък да се окаже, че някои от мъжете са алергични към котки. Допадна й тази мисъл.
	— Хайде, коте. Ела да проверим дали ще те пуснат в трапезарията.
	Котката се гушна в прегръдката на Даяна, дори използва ноктите си, когато тя затвори прозореца на банята. С мъркащото животинче в ръце Даяна обиколи старата къща, за да се увери, че всички прозорци са плътно затворени, в случай че се разрази бурята, заплашваща да връхлети вече цял час. В стаята всичко бе наред — прозорците затворени дрехите прибрани, двойното легло със стара табла и съвсем нов матрак оправено. Прозорецът над мивката в кухнята също бе затворен. Работната стая с двете дълги маси, с безбройните кофички, шкафчета и полички бе разтребена, както винаги.
	Даяна разсеяно прокара пръсти по гладката повърхност на някакъв скрин, питайки се дали Люк го бе измайсторил, както и люлката. Защото и тук тя откриваше не само сръчност и умение, но и удоволствие от работата, каквото рядко се забелязваше в съвременните мебели.
	Стомахът й закъркори. Тя издърпа ръка изпод топлото телце на котката и си погледна часовника. Шест без двадесет. Много скоро будилникът отново щеше да иззвъни, за да й напомни къде трябва да бъде в този момент, по-точно къде не й искаше да попадне — в една стая, пълна с непознати мъже.
	Може би ако отида по-рано, ще си сервирам набързо и ще седна в самия край. По този начин поне няма да имам чувството, че съм попаднала след глутница диваци.
	Това са мъже, не диваци, напомни си машинално в старанието си да бъде поне донякъде справедлива.
	Онази част от съществото й, която пет пари не даваше за справедливостта, изстреля в отговор: мъже и диваци, разлика няма.
	Даяна си припомни прекрасно изработената люлка и се усети как поставя въпросителна до името на Люк. Наистина бе възможно той да не спада към категорията диваци. Надяваше се да е така поне заради Карла. Карла бе една от любимите й студентки — умна, съобразителна, жадна за знания и приключения, очарована от неразгаданото, пълно с тайнственост минало на племето анасази.
	Будилникът отново пропя. Подразнена, котката рязко махна с опашка.
	— И аз мисля като теб, коте. Но все пак това е единственият начин да не забравям кога и къде трябва да бъда. Погълне ли ме работата върху чирепите и скицниците, забравям за всичко останало.
	Котето измърка още веднъж, след което се настани по-удобно в ръцете й.
	Даяна затвори вратата и погледна по протежение на тясната пътека, която водеше от старата къща към новата, по-модерна и по-голяма постройка.
	В нежеланието си да се изправи срещу онези едри мъжаги тя постоя така още миг-два. Горичката вечнозелени храсти и дървета, засадена около къщата още с основаването на ранчото, дъхтеше на дъжд. Облаците в прихлупеното небе се сгъстяваха, отделни златисти лъчи ги прорязваха, сякаш единствено те придържаха тежката влажна маса да не се стовари върху земята. Току отекваше далечен тътен, ала светкавиците сякаш се губеха някъде по пътя.
	Даяна въздъхна дълбоко, усетила вълнението да пробягва по изопнатите й нерви в очакване на бурята. Твърде дълго бе прекарала затворена по класни стаи, спестявайки пари, за да може да се отдаде на проучвания тук, в земята на анасази през дългата лятна ваканция. Необятната древна земя я зовеше нашепваше й за отдавна изчезнала култура, забулени в сенки тайни, натрошени предмети, които очакват да бъдат възстановени. Това бе причината да дойде в „Рокинг Ем“ — заради незнайното минало.
	Потърквайки брадичка в меката козина на котката, Даяна измина късото разстояние до голямата къща. Вятърът смени посоката си и миризмата от приготвена храна я привлече, напомняйки й, че бе пропуснала обяда.
	Външната врата към трапезарията бе отворена Даяна надникна, ала вътре още нямаше никой. От бараката отвъд заграждението се чуваше мъжка гълчава, подмятания за свършената и несвършена работа, за наближаващата буря и приканващата миризма на вкусна вечеря. С тихи стъпки Даяна прекоси трапезарията по посока към кухнята. Тъкмо се бе зародила надеждата, че ще успее да се нахрани необезпокоявана, когато прекрачи кухнята и спря като закована.
	В дъното на помещението, гърбом към нея, стоеше мъж, чиито широки рамене изпъваха до крайност черната му риза. Усещането за мъжка сила се подчертаваше от изразената линия на гърба, която продължаваше към тесни бедра, гъвкавостта на мускулите и безмерната самоувереност в стойката.
	Господи, толкова е висок и масивен, като каменен блок. Нищо чудно, че е тъй самоуверен. Достатъчно е да се изправи насреща ти и на всекиго ще стане ясно кой командва парада.
	Даяна неволно направи крачка назад, ала ето че се блъсна в плота и това я издаде.
	— Карла? — рече мъжът и бавно се извърна. Гласът му беше дълбок, леко дрезгав. Беше се привел на нещо, което държеше в ръце. Косата му бе съвсем черна, леко чуплива и много гъста. — Можеш ли да ми помогнеш?
	Даяна понечи да обясни, че не е Карла, ала бе тъй изненадана от онова, което видя, че и дума не можа да отрони.
	Котенце на тигрови шарки се бе свряло в слабите възлести длани. Контрастът между силата, която излъчваше този мъж и мекото уязвимо телце, бе не по-малко поразителен от погледа в ясните сиви очи на мъжа, насочени към нея. Внезапно й просветна, че вече го е срещала, макар и при съвсем различни обстоятелства.
	— Вие сте шефът — избълва тя, без да се замисли.
	— Повечето хора ме наричат Тен. Името ми Тенеси.
	— Вие… Бейкър… конят.
	Тенеси се вгледа по-внимателно в жената пред себе си, която не успяваше да прикрие притеснението си, както и свободният пуловер не успяваше да прикрие привлекателните извивки на тялото й.
	— Не се тревожете. Няма да го видите повече. Да знаете къде е Карла?
	Даяна поклати глава и прокара пръсти през късата си копринено мека коса. Ноздрите на мъжа леко потрепнаха, доловили аромата на сапун, слънце и нежна женска кожа.
	— Дали ще можете да оставите Паунс, за да ми помогнете с Ноузи.
	— Паунс? — повтори Даяна, питайки се дали не загубила разсъдъка си.
	— Лукавият мързеливец, който мърка в ръцете ти.
	— А… котката. — Даяна сведе очи. — Значи ти си Паунс.
	Потвърждението от страна на Тен подозрително напомняше котешко мъркане.
	— Най-добрият ловец на мишки в цялото ранчо. Обикновено не е много общителен, но от километри може да усети желана милувка. Като гледам колко е доволен, не се е излъгал в очакванията си.
	Малкото коте се размърда, сякаш искаше да изтръгне. Дългите пръсти леко го обгърнаха, за го спрат, но не за да го наранят или уплашат.
	— Кротко, Ноузи. Раната трябва да се почисти, иначе ще умреш или ще останеш с един крак по-малко, което е почти същото в този край, а това би било много жалко. Та ти си най-хубавото издание на онзи грозник баща ти.
	Очарована от тази жива картина, Даяна поотпусна ръце. Паунс се досети накъде вървят нещата, грациозно скочи на пода и изчезна нанякъде. Загрижена за малкия страдалец, Даяна се приведе.
	— Какво му е? — попита.
	— Все едно и също. Някой ден наистина ще умре от любопитство. Може пиле да я е клъвнало или пък ястреб я е нападнал и е успяла да избяга, или я е ухапало някое от кучетата… — Тен сви рамене. — Много неща могат да сполетят едно малко коте в това ранчо.
	— Бедничкото — промърмори Даяна, погали го с пръст и едва тогава забеляза, че на лявото задно краче козината е щръкнала над голям оток. — Какво трябва да направя?
	Дръжте я, докато почистя мястото, за да открием причината. Майка й би се погрижила за нея, само дето отиде на лов преди седмица и оттогава не се я мяркала.
	Даяна вдигна поглед само за миг, колкото да зърне бистрите като диаманти очи, обрамчени от гъсти черни мигли, на които би завидяла всяка жена. Това бе единственото у този мъж, което внушаваше впечатлението за мекота, ала засега то бе напълно достатъчно за Даяна.
	— Не знам дали ще мога да се справя.
	— Разперете пръсти, ето така. Придържайте я, за да почистя подутината. Дръжте по-здраво, няма да й причините болка. На тази възраст тя е мека като каучук и изпълнена с любопитство.
	Описанието накара Даяна да се усмихне, а в следващия момент усети неговите топли пръсти да я докосват просто за да й покажат колко здраво да прихване предните лапички.
	— Така е добре.
	Тен се зае внимателно да прегледа котето и в настъпилата тишина Даяна чуваше ударите на собственото си сърце, усещаше топлия дъх на мъжа, приведен над пухкавата жива топка, която тя държеше в ръце.
	— По дяволите. Тъкмо от това се страхувах.
	— Какво има? — попита тя.
	— Ще трябва да срежа по-надълбоко.
	Тен протегна дългата си ръка към плота. Едва тогава Даяна забеляза разтворената аптечка. Звукът от разкъсването на опаковка, съдържаща скалпел, я зашемети като гръм. Сивите очи се задържаха по-дълго върху лицето й, преценяващи какво изпитва.
	— Ще повикам Карла — рече мъжът.
	— О, не — побърза да го спре Даяна. — Не съм плашлива. Поне не съм прекалено плашлива. Всеки, който тръгва на далечно проучване, преминава курс по обучение за оказване на първа помощ. Просто… котето е толкова мъничко.
	— Затворете очи, така ще е по-лесно за всички ни.
	Даяна затвори очи, дори спря да диша в очакване да чуе жален писък. Усети само леко потръпване и никаква друга реакция. Бе застинала напълно неподвижно и усещаше раздвижването на въздуха, докато Тен работеше. Думите, които той шептеше на Ноузи, напомняха мъркането на котката майка, просто звуци, които целяха единствено да успокоят малкото.
	Следващото, което усети, бе острата миризма на дезинфекциращ разтвор, разкъсването на хартиени пликчета, които вероятно съдържаха памук или марля за почистване на раната.
	— Така е добре. Вече може да отворите очи.
	Когато погледна, Даяна видя единствено мокрото място около раната и мъничък разрез. Отокът бе почти спаднал.
	— Трънче — обяви Тен. — Както гледам, сигурно е от дива роза.
	— Ноузи ще се оправи ли?
	— Би трябвало.
	Дългите пръсти се плъзнаха под козината, Даяна усети допира им и в следващия момент Тен вдигна животинчето.
	— Хайде, Ноузи — рече той, като закрепи пухкавата топка на рамото си. — Достатъчно време отне на дамата. Сега ти предписвам сън и НГ.
	— НГ? Това лекарство ли е?
	Устните на Тен отново се извиха в ъгълчетата.
	— Най-доброто на света. Нежни грижи.
	Тен погали с пръст муцунката на Ноузи. Само след миг котето доби напълно доволен вид. Кръглите му кехлибарени очи леко се притвориха. Последва прозявка и котето заспа.
	С чувството, че е станала свидетел на нещо реално, Даяна проследи как силната ръка на шефа прегърна спящото коте и си припомни как същата тази ръка бе счупила китката на онзи мъж, след което бе зашеметила до безсъзнание още преди да извика от болка. Той беше шефът. Строг и непреклонен. И в същото време толкова нежен към любопитното коте.


>	Трета глава

	Вечерята се сервираше точно в шест. По стар обичай никога не изчакваха закъснелите. Това важеше и за Люк, който още говореше по телефона с шерифа. Никой не зае мястото на Люк начело на масата, ала с това се изчерпваха официалностите. Кеш и Карла се настаниха срещу Даяна и Тен. Даяна бе успяла да си осигури място почти в самия край на масата, вляво от това на Люк, което означаваше, че до нея ще може да се настани само един човек. И въпреки това бе притеснена, защото този единствен човек се оказа Тен.
	Според Даяна сервираната храна би стигнала поне за двайсет души. Петима работници бяха седнали в другия край на масата. Имаше място за още петима, дори седмина, ако седнеха плътно един до друг, ала ранчото страдаше от недостиг на работна ръка. В момента около масата седяха девет души. В този момент хлопна външната врата и се появи новият помощник на име Джарвис, който посегна към подноса със свински пържоли още преди да е седнал.
	— Къде е Коузи? — попита Джарвис, като се друсна на стола.
	— Пратихме го да изхвърля боклука — отвърна Тен.
	Джарвис нерешително огледа седналите край масата.
	— Бейкър, а?
	Тен изсумтя.
	— И кой му съобщи добрата новина?
	— Аз.
	— И той как я прие?
	— Нямаше оплаквания.
	Както бе надигнал чашата с кафето, Кеш без малко да се задави от смях.
	— Нещо смешно ли казах? — попита Джарвис.
	— Тен се справи с Бейкър за някакви си шест секунди — обясни Кеш, като протегна ръка към купата със сос. — Сигурно все още се чуди откъде му дошло.
	— Не казвам, че ми е мъчно — рече Джарвис. Насипа цяла купчина картофи в чинията си, пред да се обърне към Тен. — Не виждам да си пострадал. Коузи сигурно беше прав като те нарече разбойник. Бейкър ми наду главата да се хвали как никой не смеел да му излезе насреща. Разправяше, че мнозина е оставил да п… повръщат кръв месеци наред.
	Тен извърна очи към Даяна, преди да смрази поглед новодошлия.
	— По-добре започни да се храниш, Джарвис и остави Карла да говори. Госпожица Сакстън досег не е сядала на маса с други хора, освен с учени преподаватели.
	— Моля за извинение — обърна се Джарвис към нея.
	— Не е нужно да ми се извинявате — побърза да го спре Даяна. — Животът по интересните за археолозите краища едва ли е толкова изискан колкото господин…
	— Блекторн — любезно откликна Тен.
	— Колкото си въобразява господин Блекторн — завърши Даяна. — Не се разтрепервам при всяка груба дума.
	— Разбирам — рече Джарвис и без да ще, зяпна в отворилото се пространство между току-що раздалечените столове на Даяна и Тен.
	Другите работници проследиха погледа на Джарвис. Спогледаха се само за части от секундата, ала нито един от тях не посмя да предизвика гнева на шефа, като покаже по някакъв начин, че е забелязал как това учено момиче изрича лъжата от чиста любезност.
	Даяна не забеляза разменените погледи, защото се бореше с пържолата в чинията си. Макар обикновено да се хранеше с апетит, в момента тя трудно преглъщаше. Никой от присъстващите на масата не бе едър като Кеш, Люк дори го нямаше и въпреки това тя имаше чувството, че се задушава в присъствието на тези непредсказуеми, нецивилизовани мъже.
	— Госпожица Сакстън — продължи Тен — ще остане тук това лято, ще работи по разкопките в каньона Септембър. — Хвърли поглед към жената до себе си, която в момента се опитваше да избута стола си още по-настрани и добави: — Госпожица, нали?
	Карла го стрелна с поглед, сепната от необичайната нотка на раздразнение в обикновено благия му тон. В следващия момент забеляза онова, което работниците бяха видели преди нея — разстоянието между неговия стол и този на Даяна.
	— Всъщност студентите ме наричат доктор Сакстън, а приятелите ми просто Ди — рече Даяна.
	— А как ви нарича съпругът? — най-сетне направо попита Тен.
	— Не съм омъжена.
	Тен не бе изненадан от отговора, което личеше от победоносното му изражение.
	— Доктор Даяна Сакстън — продължи той, — през повечето време ще бъде на разкопките в каньона Септембър. Ще живее в старата къща, което означава, че вие, момчета, ще трябва повечко да внимавате какво приказвате. Както знаете, къщата не е много далеч от бараките. Който причини безпокойство дамата, ще трябва да се разправя с мен.
	— А също и с мен — рече Люк, като придърпа своя стол. — Дайте насам пържолите, моля. — Той погледна Даяна, видя онова, което вече не бе тайна за присъстващите, и се обърна към Тен с весело пламъче в очите. — Не ти ли остана време да вземеш душ преди вечеря?
	Устните на Тен потрепнаха в ъгълчетата, ала не каза нищо.
	— Кога тръгваш? — обърна се Карла към брат си Кеш. Тя самата нямаше представа какво е причинило желанието на Даяна да се отдалечи от Тен, ала си даваше сметка, че младата жена ще се смути, ако бъде изречено на глас. Събралите се около масата бяха добри хора, ала чувството им за хумор понякога ги подтикваше към грубости.
	— Щом си свършим покера — отвърна Кеш.
	— Покер ли? — изръмжа Карла.
	— Ами да. Намислил бях да покажа на доктор Сакстън радостта от тая хубава игра.
	Даяна вдигна очи и се усмихна любезно.
	— Благодаря, но наистина съм много уморена. Може би някой друг път.
	Работниците се разсмяха като да бе изрекла шега.
	— В тоя университет май не учат само за камъни и кости — подхвърли Джарвис, щом смехът утихна. — Явно учат и на здрав разум.
	Даяна погледна Карла. Младата жена се усмихна.
	— Брат ми… той… — гласът на Карла заглъхна.
	— Кеш има невероятен късмет на карти — обясни Тен. — За нула време ти изпразва джобовете.
	— Вярно е — рече Карла. — Истинското му име е Александър, но всеки, който някога е играл карти с него, го нарича Кеш.
	— Всъщност — намеси се Люк и наля сос върху пържолата си, — аз съм един от малкото, които някога са победили Кеш на покер.
	Кеш се усмихна и се взря във вечерята си, сякаш очакваше тя да изскочи сама от чинията му.
	— Разбира се — продължи Люк, — Кеш лъжеше.
	Кеш рязко вдигна глава.
	— Искаше Карла да прекара лятото в „Рокинг Ем“ — поясни Люк. — Затова я подмами да заложи готвене за цяло лято. Кеш спечели, разбира се. След това се обзаложи с мен и загуби цялото лято на сестра си. — Люк нежно погали Карла по бузата, след което се обърна към Кеш и тихо добави: — Никога не съм ти благодарил, задето ми даде Карла, ала не минава и ден, без да благодаря на Бога.
	Даяна погледна двамата едри мъже и младата жена, която седеше съвсем спокойно между тях и се усмихваше, преизпълнена с любов към съпруга си и към брат си. Тяхната любов към нея бе също толкова очевидна, почти осезаема. Странна болка стегна гърлото на Даяна, като я направи напълно неспособна да преглъща вечерята.
	— Надявам се, разбираш каква щастливка си — обърна се тя към Карла. Сетне бутна назад стола си и стана. — Боя се, че съм твърде уморена, за да се храня. Моля да ме извините, но смятам да си легна.
	— Разбира се — отвърна Карла. — Ако по-късно огладнееш, влез през задния вход и хапни каквото ти хареса. Тен го прави непрекъснато.
	— Благодаря. — Даяна се извърна, нетърпелива да излезе от препълнената с мъже стая.
	Никой не продума, докато Даяна не се отдалеч дотолкова, че да не може да ги чуе. Тогава Люк въпросително повдигна вежди и се обърна към Тен:
	— Ти ли си трънът под седлото? — попита.
	Настъпи пълна тишина, тъй като всички работници се наведоха напред да чуят отговора на въпроса, който никой от тях нямаше смелостта да зададе на своя шеф.
	— Тя ме видя да повалям Бейкър — отвърна Тен — Шокирал съм я, предполагам. Сетне я накарах, държи Ноузи, докато режех онзи оток. Сега сигурно ме смята за нещо средно между хунския вожд Атила и Джак Изкормвача.
	Люк изсумтя.
	— Добра работа си свършил, между другото. С Бейкър, имам предвид. И с Ноузи също, предполагам. Карла се тревожеше за това глупаво котенце. Мен ако питаш, имаме прекалено много котки.
	Карла леко го удари с юмрук по рамото. Той хвана ръката й и я целуна.
	— Скъпа, отсега нататък слагай Даяна до себе си на масата. Ако хубавата преподавателка отмести стола си още малко, ще се наложи да й сервираме в кухнята.
	Работниците избухнаха в смях. Още няколко минути разговорът се въртеше около прекалено стеснителната преподавателка с удивително сини очи и добре оформено тяло. Сетне храната започна да изчезва и разговорът замря. След десерта изчезнаха и работниците. Кеш се качи на горния етаж да си приготви багажа, а Тен, Люк и Карла останаха да изпият по чаша кафе, преди да се заемат с почистването на кухнята и счетоводните книги.
	Тен замислено потърка челюст и усети двудневната набола брада. Без съмнение това също бе наклонило везните срещу него в очите на предпазливата преподавателка. Което беше наистина жалко — от доста време нито една жена не го бе заинтригувала толкова, колкото археоложката с изплашените очи и невероятното тяло, което би изкусило и светец.
	— Как искаш да разделим работата на Бейкър? — попита Люк.
	— Мога да поема пасищата на вододела, но тогава изворите в каньона Уайлдфайър ще останат без надзор.
	— Аз ще поема пасищата и ще кажа на Джарвис да къмпира в каньона Уайлдфайър през седмицата, а през уикенда да отива в каньона Септембър.
	— Така ще ти е доста тежко — каза Тен и погледни Карла. Знаеше, че Люк се старае да прекарва колкото може повече време със съпругата и новородения си син.
	— На теб ще ти е още по-тежко — отвърна Люк. От утре ще надзираваш разкопките в каньона Септембър.
	— Джарвис може да поеме тази работа. Той се разбира чудесно с университетските преподаватели. Никога не говори за това, но е преподавал математика в Орегон, преди да започне да работи в ранчото.
	— И ти никога не споменаваш за това, но случайно знам, че говориш три езика и разни управници още ти се обаждат посред нощ, за да искат съвет как да оправят забърканите каши.
	Тен не каза нищо.
	— Но ще трябва да почакат на опашка — продължи Люк. — В каньона има достатъчно неприятности за теб.
	Без да помръдне, Тен застана нащрек. Забелязал промяната, Люк леко се усмихна.
	— Очакваш някакви проблеми при разкопките? — попита Тен.
	Люк погледна Карла.
	— Като че ли чух Лоуган да плаче — подхвърли той.
	— Защо не отидеш да провериш? — предложи Карла.
	Погледът на Люк красноречиво говореше, че не би желал тя да чуе какво ще каже на Тен. Също с поглед Карла му отвърна, че няма да излезе без основателна причина. Съпругът й неохотно се усмихна, ала когато се обърна към Тен, лицето му бе напълно сериозно.
	— Шерифът се обади — започна той. — Във Фор Корнърс има банда търсачи на археологически находки. Копаят през седмицата и избягват уикендите, когато има повече хора. Професионалисти са и действат доста грубо.
	— Колко грубо?
	— Набили са едни момчета в Юта. Охраната на парка не раздуха случая, но рейнджърите ходят въоръжени. Бандитите също.
	— Сега ли искаш да тръгна към разкопките? — попита Тен.
	— Не. Един от хората на шерифа ще преспи там, но утре сутринта трябва да си тръгне.
	В трапезарията се дочу плачът на бебе. Карла сложи ръка на рамото на Люк, показвайки му, че не е нужно да става.
	— Ще тръгна на разсъмване — рече Тен и проследи Карла, която излезе от стаята.
	— Това няма да се понрави на преподавателката.
	— Няма да вдигам шум — сухо заяви Тен.
	— Тя идва с теб. Нейната японска тенджерка няма да издържи и пет километра по черния път, какво остава да прекоси Пикчър Уаш, за да стигне до каньона Септембър.
	Тен се усмихна.
	— Няма да й хареса да бъде затворена в пикапа с мен. Или ще изпратиш и Карла?
	— Не — весело отвърна Люк. — Тя има твърде много работа, грижейки се за мен и за бебето.
	— Точно това е проблемът. Имаме твърде много работа и недостатъчно хора.
	— Обадих се във всички ранча в радиус от четиристотин и петдесет километра — рече Люк и протегна на ръце над главата си. — Остана ни само да чакаме. Джейсън Айрънклауд обеща, че ще започне да тренира конете веднага щом съпругът на сестра му излезе от затвора. Дотогава обаче трябва да се грижи за нейното ранчо.
	— За какво е в затвора съпругът й — обичайното ли? — попита Тен.
	— Нарушение на обществения ред в нетрезво състояние.
	— Обичайното значи. — Тен замислено потърка брада. — Невада се обади. Измъква се от Афганистан. Ще си дойде след няколко седмици.
	— Още ли е същият ренегат? — попита Люк.
	— Всички от рода Блекторн са диви. Кръвта на шотландските бойци.
	— Да. Разбойници до мозъка на костите. Също като теб. Без много шум си правиш каквото знаеш и пет пари не даваш какво мислят другите.
	— Няколко години партизанска война усмиряват и най-дивото хлапе.
	— Ти би трябвало да знаеш най-добре.
	— Да, така е.
	— Наеми го — кимна Люк.
	— Благодаря. Задължен съм ти.
	— И дума да не става. Аз трябваше да поставя Бейкър на мястото му, не ти.
	— За мен беше удоволствие — усмихна се Тен.
	— Невада като теб ли се бие? — попита Люк.
	— Не бих се изненадал. Учили са го същите хора.
	— Добре. Ще можете да се сменяте за охраната на каньона Септембър. — Люк въздъхна и уморено потърка врата си. — Знаеш ли, има дни, когато ми се иска Карла никога да не беше откривала тези проклети руини. Харчим хиляди долари годишно за работна ръка само за да държим настрана крадците.
	— Можем да постъпим като останалите собственици на ранчо.
	— Какво имаш предвид?
	— Да продадем част от находките, за да платим за охраната на руините.
	— Руините в каньона Септембър са в твоята част на ранчото — безизразно рече Люк. — Това ли искаш да направим?
	Тен поклати глава.
	— Ще ти върна земята, преди да продам старинните предмети. Или ще я върна обратно на правителството, ако никой от двама ни не може да си позволи да охранява руините. Давам си сметка, че деветдесет и осем процента от тези находки не са уникални — университетите и музеите са пълни с много по-ценни предмети на анасази. След привършването на разкопките, няма никаква основателна причина да не продадем част от находките, за да си възстановим разходите.
	— Но все пак нещо те спира, нали? — предположи Люк.
	Тен сви рамене.
	— Дълбоко в себе си знам, че тези старинни предмети принадлежат на мястото, където са изработени, използвани, счупени, поправени и използвани отново. Глупаво е да разсъждавам по този начин, но докато мога да си го позволя, планирам да постъпвам все той глупаво.
	Люк погледна Тен и тихо промълви:
	— Ако пияният ми баща беше продал част от „Рокинг Ем“ на някой друг, а не на теб, щях да позная какво е болка и нямаше да имам дом.
	Тен се изправи и потупа Люк по рамото.
	— Беше честна размяна, приятелю. Тогава бях познал какво е болка и търсех дом.
	— Сдоби се с дом. Какво стана с болката? Все още ли не си я преодолял?
	— Преодолях я отдавна.
	— Тогава защо не се ожени отново?
	— Умното куче научава урока от първия път — отбеляза Тен. — А аз съм доста по-умен от куче.
	— Явно е била страхотна.
	— Кой?
	— Бившата ти съпруга.
	Тен сви рамене.
	— Беше честна. Което е ценно качество. Когато сексът загуби очарованието си, тя пожела да си тръгне. Нямах нищо против. Следващият път постъпих по-разумно. Не се ожених само защото кръвта ми кипеше. След няколко седмици се случи същото, само че този път момичето не искаше да си го признае. Тръгнах си при първата удала ми се възможност.
	— Това беше отдавна. Ти беше дивак, който гонеше момичетата. Сега си по-различен.
	Тен поклати глава.
	— Ти имаше късмет, Люк. Аз нямах. Ти научи едно нещо за жените и брака. Аз научих друго.
	Тен излезе от стаята, без да дочака отговор. Люк го проследи с поглед, заслушан в заглъхващите му стъпки и лекото хлопване на вратата.


>	Четвърта глава

	Черният път криволичеше през националните гористи земи и надолу по стръмния склон на високото планинско плато, където бяха разположени сградите на „Рокинг Ем“. Земята ставаше все по-суха и по-наситено оцветена. Овразите ставаха по-дълбоки, се по-често се виждаха скали, а потоците и реките се превръщаха в широки, често сухи корита, виещи се през поразителни каньони с каменни стени. Хвойни и пинии, примесени с пелин, изпълваха въздуха със силен свеж аромат. В дълбоките защитени скални цепнатини, където извираха малки поточета, групичка борови дървета растяха до канадските тополи. На дъното на каньона храстите изтъняваха до туфи. В зависимост от височината и достъпа на слънчевите лъчи растяха хвойни, пинии и кедри.
	Даяна напрегнато наблюдаваше променящия се пейзаж, търсейки растенията, които бяха отличителен белег и основа на културата на анасази — юка, пиния и сладка трева. На по-високите плата тя търсеше също гъст градински чай, който растеше на места, където земята бе изтощена, а сетне изоставена от човека. Всеки път, когато отстрани на черния път се отвореше нов безименен каньон или овраг, тя оглеждаше непознатата земя с неприкрит копнеж.
	— Престанете — рече накрая Тен. — Карате ме да се чувствам като маркиз дьо Сад.
	— Моля? — стреснато се обърна към него Даяна.
	— Не се тревожете. Нямам предвид начина, по който стискате дръжката на вратата, сякаш тя е последната ви надежда за спасение — провлачи Тен и я стрелна с поглед.
	Даяна се изчерви. Сведе поглед и забеляза, че почти е седнала на дръжката на вратата, за да увеличи колкото е възможно повече разстоянието между себе си и Тен.
	— Аз… не е нищо лично — напрегнато промълви тя.
	— Убедихте ме напълно — спокойно подхвърли Тен. — Ала не това ме кара да се чувствам като садист, а начина, по който гледате каньоните. Също като прегладнял човек, зърнал храна или както ожаднял гледа вода или както Люк гледа Карла, докато тя кърми Лоуган. Ако ще се почувствате по-добре, можем да спрем и приближим това, което обичате толкова много.
	Проницателността на Тен стресна Даяна. Беше твърде неочаквано да открие подобно нещо у мъж. Но пък Тен бе непредсказуем от първия миг, в който го зърна. И колкото повече време прекарваше около него, толкова по-непредсказуем ставаше.
	— Това е… много мило от ваша страна, господин Блекторн, но се боя, че гледането няма да ме накара да се почувствам по-добре.
	Светлите сиви очи стрелнаха Даяна, сетне се отместиха отново към неравния път.
	— Какво ще ви накара да се почувствате по-добре, госпожо преподавател?
	— Някое друго обръщение, господин надзирател — отвърна тя, без да се замисли.
	Тен се усмихна.
	— Не ме бива много по официалностите. Наричайте ме Тен.
	Даяна понечи да върне жеста, сетне спря, уплашена, че Тен може да сбърка учтивостта със съвсем различно предложение.
	— Хайде, няма да го приема като покана — отново я стрелна с поглед той.
	— Моля?
	— Хайде, кажете да ви наричам Даяна. Ще приема, че сте просто учтива, а не търсите „малко забавление“.
	— Уверявам ви, че не търся „малко забавление“.
	— Разбрах го още първия път, като ви видях. Така че пуснете дръжката на вратата и ми кажете защо гледате околността по такъв начин, сякаш се сбогувате с единствения си приятел.
	— Винаги ли сте толкова прям?
	— Да. А вие винаги ли сте толкова напрегната в присъствието на мъже или причината е лично в мен?
	— Има ли значение?
	— Ако аз съм този, който ви притеснява, ще се махна от погледа ви колкото е възможно по-бързо — обясни Тен. — Ако обаче по принцип не харесвате мъжете, тогава няма никакво значение кой ще бъде с вас при разкопките.
	Даяна не отговори.
	— Ясно — сви рамене Тен. — Веднага щом пристигне Невада, ще го накарам да ме замести в каньона Септембър.
	— Причината не е във вас — с мъка изрече Даяна.
	— Някой да ви е казвал, че не умеете да лъжете? Ужасихте се от мен още от мига, в който прескочих оградата и научих Бейкър на това, което конят му вече знаеше — в една битка умният стига по-далеч от едрия.
	Даяна затвори очи и отново си представи невероятно бързите юмручни удари.
	— Може да се добави също бърз, силен и унищожителен. Бейкър нямаше никакъв шанс, нали?
	— Само глупак, кон и жена биха заложили на Бейкър.
	— Глупачка ли ме наричате?
	— Не. Не ви наричам и кон.
	Те се засмя за своя собствена изненада.
	Тен установи, че е отпуснала хватката си върху дръжката на вратата. Освен това отбеляза, че очите й са по-яркосини отколкото си мислеше, а устните й бяха създадени за целувки.
	Сянката на нов малък каньон привлече вниманието на Даяна. Смехът й замря и отново отстъпи място на копнежа.
	— Какво виждате? — тихо попита Тен.
	Думите преминаха защитната бариера на Даяна и докоснаха единственото нещо, което си бе позволила да обича, родината на анасази, осеяна с планини, високи скалисти плата и каньони, пясъчници и шисти, известна с нейните летни бури и натежала тишина, която караше Даяна да се чувства така, сякаш самото време нахлуваше през древните каньони.
	— Този каньон отдясно — посочи Даяна мястото, където в основата на скалистото плато се бе отворила скална цепнатина. — Как се нарича?
	— Доколкото ми е известно, няма име.
	— Така си и мислех. На платото Колорадо има стотици такива каньони. Дори хиляди. И във всеки един е съвсем обичайно да повървиш не повече от километър и да откриеш наследство от анасази като чирепи, зидария или разрушени каменни стени.
	Тен възкликна изненадано и погледна Даяна.
	— Вярно е — рече тя. — Платото Колорадо е един най-богатите на археологически находки райони в света. Според някои специалисти на квадратен километър има около сто археологически обекта. Според други са около сто и двайсет. Естествено, не всички са толкова значителни, че да си заслужава да се правят разкопки, но броят им е наистина удивителен. Например само в окръг Монтесума може би има сто хиляди археологически обекта.
	Тен подсвирна. Момчешката реакция изненада и заинтригува Даяна, тъй като никак не подхождаше на разярения мъж, който се бе бил с Бейкър, нито пък на спокойния мъж, погрижил се с такава нежност за болното котенце.
	— Колко представители на анасази са живели тук? — попита Тен.
	— Тук? Не зная. Но в долината Монтесума са живели около трийсет хиляди души. Повече отколкото е населението днес. Същото се отнася и за останалата част от платото Колорадо. В разцвета културата на анасази земята е издържала повече хора, отколкото днес с технологията на двайсети век. И във всеки безименен каньон — продължи Даяна със задавен от вълнение глас — съществува вероятността да бъде открита някоя необикновена старина, която би обяснила защо културата на анасази е процъфтявала в този район в продължение на повече от десет века, а сетне внезапно е изчезнала без никакво предупреждение, сякаш хората са прекъснали обяда си и са заминали, без да вземат нищо със себе си.
	— Това ли търсиш? Отговорът на една стара загадка?
	Даяна кимна.
	— Защо?
	Въпросът я изненада.
	— Какво имаш предвид?
	— Какво искаш в действителност? — попита Тен. — Слава? Богатство? Постоянна длъжност в някой източен университет? Стаи, пълни със студенти, които смятат, че си по-умна от Бог?
	— Мен лично ли не харесваш, или преподавателите по принцип?
	Тен се усмихна вътрешно, разпознал собствения си въпрос.
	— Познавам те твърде бегло, за да твърдя, че не те харесвам. Просто съм любопитен.
	— Аз също — спокойно заяви Даяна. — Ето защо искам да науча повече за анасази. Внезапното им изчезване от скалните им къщи в разцвета на културата им е също толкова голяма загадка колкото и причината за измирането на динозаврите.
	Тя скришом хвърли поглед към Тен. Макар мъжът да наблюдаваше неравния и труден път, тя усещаше, че внимателно следи думите й. Имаше нещо у Тен, което я караше да продължи да говори, въпреки обичайната си сдържаност дори само за да подобри мнението му за себе си. Всъщност изобщо не можеше да го вини задето е толкова хладен към нея; тя само дето не бе пропълзяла под масата, за да се отдалечи от него по време на вечерята.
	Контрастите и противоречията у Тенеси Блекторн едновременно я интригуваха и дразнеха. Мъж, който можеше да се бие толкова сурово, не би трябвало да го е грижа за болни котенца. Мъж, който с такова умение управляваше пикапа по отвратителния път, не би трябвало да се интересува от нещо толкова абстрактно и неосезаемо като изчезналите анасази. И все пак той проявяваше голям интерес всеки път, когато станеше дума за тях.
	Но най-вече не можеше да си представи, че той е толкова мъжествен и в същото време тъй чувствителен, та бе доловил мълчаливия й копнеж по неизследваните каньони. Нито пък би трябвало да й прави впечатление изсечения му профил, високото чело и гъстата леко чуплива коса, необичайно дългите ресници, кристално ясните очи и чувствените устни.
	Насоката на мислите й я накара да се почувства неудобно. Тя се извърна и отново погледна през прозореца, ала установи, че не може да се върне към продължителната тишина на предишните часове в пикапа, когато се бе опитала да изхвърли от съзнанието всичко друго, освен земята.
	— Що се отнася до престижа или постоянното преподавателско място — продължи тя, загледана през прозореца, — не съм кандидат за никой университет, най-малко пък за източен. Толкова много обичам платото Колорадо, че не бих могла да живея никъде другаде. Заставам пред студентите, независимо дали са изпълнени с благоговение или враждебност, само защото преподавателската работа ми осигурява пари и време да изследвам културата на анасази на местата, където са живели древните, след което да изобразя с рисунки видяното и наученото.
	— Художничка ли си?
	Даяна поклати глава и късата й златисто кестенява коса проблесна, уловила слънчевите лъчи.
	— В най-добрия случай съм илюстратор. Взимам снимките от мястото на разкопките, прочитам археологическите резюмета за обекта и разглеждам намерените артефакти. Добавям и собствените си знания за анасази и правя серия от скици на мястото както вероятно е изглеждало, когато е било населено.
	— Струва ми се нещо повече от илюстриране.
	— Уверявам те, не е изкуство. Майка ми е художничка, така че мога да правя разлика.
	— Родителите ти в Колорадо ли живеят?
	— Майка ми живее в Аризона.
	При обичайни обстоятелства Тен би изоставил темата за родителите, още повече, че гласът на Даяна недвусмислено му бе подсказал нежеланието й да навлиза в подробности, ала любопитството му за Даяна Сакстън бе необичайно силно. Тя бе показала страст, съчетана с необичайна сдържаност. Не стеснителност, а сдържаност. Тен познаваше доста стеснителни каубои. Никой от тях не би бил в състояние да се изправи насред стая, пълна с хора, и да изрече една-единствена дума, какво остава да води цял курс на обучение.
	Даяна не се стесняваше от хората. Тя се притесняваше от мъжете. Тен веднага бе разбрал, че мнението й за мъжката половина на човечеството не е особено високо. Ала все още не бе открил причината за това.
	— А баща ти? — попита той.
	— Какво за него?
	Макар гласът й да не трепна, Тен долови как тялото й се скова.
	— Къде живее той?
	— Не зная.
	— Заради него ли не харесваш мъжете?
	— Честно казано, не е твоя работа.
	— Напротив. Аз съм мъж.
	— Господин Блекторн…
	— Тен — прекъсна я той.
	— … дали мразя или обичам мъжете не засяга нито теб, нито който и да било друг мъж.
	— За другите мъже съм съгласен, но не и за мен.
	— Защо?
	— Аз съм мъжът, с когото ще прекараш сама следващите пет дни.
	— Моля? — Даяна се втренчи в Тен.
	— Един от студентите си счупи глезена, докато се катереше по стената на каньона — обясни Тен. — Друг си намери работа в Илинойс. Останалите трима могат да идват само през уикендите, защото през седмицата работят.
	— И какво?
	— Ще остана с теб в каньона Септембър.
	— Не е необходимо. И друг път съм била на отдалечени обекти.
	— Не и тук. На обекта постоянно ще има въоръжена охрана. — Без да променя тона, той добави: — Дръж се, ще стане малко неприятно.
	Той умело премина хлъзгавия участък от пътя, където пясъчникът преминаваше в тънък слой шисти, които и най-лекия дъждец отмиваше. По време на поройните летни дъждове участъците от пътя, които бяха върху шисти, ставаха напълно непроходими в продължение на часове, а дори и дни. Пясъчникът също не бе никак удобен за шофиране. Мокрият пясъчник бе невероятно хлъзгав.
	— В района има банда търсачи на археологически находки — продължи Тен. — Обходили са доста обекти. Ако някой възрази, хубаво го обработват. С Люк решихме, че никой няма да ходи без охрана в каньона Септембър.
	— Защо не ми беше казано, преди да бъда наета? — попита Даяна.
	— Защото шерифът ни каза едва снощи.
	Даяна промърмори нещо.
	Тен я стрелна с поглед.
	— Ако не си съгласна, кажи ми веднага. Ще успеем да се върнем в ранчото за обяд.
	Даяна не каза нищо, опитвайки се да потуши бурята от чувства при мисълта, че в продължение на пет дни ще бъде насаме с Тен в отдалечения каньон.
	— Ако смятах, че ще помогне — подхвърли Тен — щях да ти дам дума, че няма да те докосна. Но ти ме познаваш твърде бегло, за да ми повярваш, така че няма голяма полза от обещания, нали?
	Даяна не отговори.
	Тен внезапно спря пикапа и се извърна към нещастната си спътничка.
	— Какво да бъде? — попита той. — Каньона Септембър или обратно в ранчото?
	Даяна трескаво се огледа. Бе изпаднала в такова въодушевление, когато Карла й предложи тази работа за лятото. Заплатата бе минимална, но възможността да изследва новооткритите руини бе уникална.
	А ето че сега всички изчезваше като дъжд в пустинята.
	Тя погледна Тен. Част от нея бе искрено ужасена от перспективата да остане насаме с него дни наред. Ала най-ужасното беше, че друга част от нея изобщо не се страхуваше.
	Даяна затвори очи. Какво да правя? В съзнанието й изплува картината, когато силните ръце на Тен тъй нежно придържаха котенцето.
	Естествено, Карла никога не би ме изпратила там сама с мъж, на когото няма доверие. Тази мисъл бе последвана от друга. Баща ми никога не е проявявал такава нежност към нищо. Нито пък Стив.
	Дългогодишният навик върна съзнанието на Даяна към нещастната нощ, когато веднъж завинаги бе научила да не се доверява на мъжете, нито на собствената си преценка. И все пак бе имала по-голям късмет от повечето жени, с които бе разговаряла. Нейните белези бяха само душевни.
	Неканена дойде мисълта, която накара Даяна да потръпне от чувства, които отказа да назове, последвани от въпрос, който не би си задала дори наум.
	Дали Тен щеше да бъде тъй нежен към някоя жена, както бе към онова котенце?


>	Пета глава

	Тен седеше и наблюдаваше смяната на чувствата по лицето на Даяна — гняв, страх, надежда, объркване, любопитство, копнеж. Нежеланието на Даяна да продължи към каньона Септембър го изненада, бе зърнал дълбочината на страстта й към анасази. Ала след като размишляваше над възможността да се върнат, явно страхът й бе твърде силен, макар Тен да не знаеше от какво е предизвикан. Повечето жени първоначално наистина биха се почувствали неудобно пред перспективата да прекарат няколко дни на отдалечено място с някой непознат, но инстинктивната им предпазливост щеше да бъде компенсирана от факта, че неочакваният им придружител се ползва с уважението и доверието на хората, сред които живее.
	За Даяна обаче това като че ли беше без значение.
	— Искаш ли да поговорим за това? — попита накрая Тен.
	— За кое?
	— Защо се страхуваш от мъжете. С баща ти ли е свързано?
	Даяна срещна изпитателния поглед на Тен, усети интелигентността и силата на волята му, долови молбата да му се довери.
	Изведнъж се почувства притисната да направи нещо, за което не бе подготвена.
	— Престани да ме разпитваш — процеди през зъби Даяна. — Нямаш право да знаеш тайните ми, така както никой мъж няма права върху тялото ми!
	За миг помежду им настъпи напрегнато мълчание; сетне Тен се извърна и огледа земята наоколо. Мълчанието се проточи, докато шумът от мотора се извиси до гръмотевичен тътен. Когато най-сетне Тен се извърна отново към Даяна, лицето му беше безизразно, а в гласа му не се долавяше и следа от предишните чувства.
	— След по-малко от час облаците ще се скупчат и ще завали силен дъжд. Тогава старото корито Пикчър Уош ще стане непроходимо. Всички, стигнали до каньона Септембър ще бъдат принудени да останат там. Е, какво да бъде, доктор Сакстън? Напред към разкопките или обратно към ранчото?
	Гласът му бе равнодушен, безизразен, учтив. Сякаш някой непознат я питаше колко е часът.
	Даяна горчиво си напомни, че Тен е именно непознат. И все пак досега не й се бе струвал чужд. От мига, в който й бе подал пострадалото котенце, той се бе отнасял към нея като към стара приятелка, която е срещнал отново. Дори не бе осъзнала топлината на присъствието му, докато не я бе загубила.
	Усети абсурден подтик да протегна ръка и да докосне Тен, да възнегодува срещу присъствието на привлекателния, спокоен непознат, който хладно очакваше отговора й. Изражението му подсказваше, за него няма никакво значение какъв ще бъде изборът й.
	— Каньона Септембър — отвърна Даяна след минута. Макар да положи голямо старание, гласът й бе тъй овладян както неговият. Тен отпусна спирачката и подкара отново. Постепенно мълчанието, което отначало бе задало Даяна, започна да я дразни. Гледаше през прозореца, ала се улавяше, че непрестанно обръща глава към Тен. Каза си, че просто е запленена от шофьорските му умения. Беше пропътувала много километри по неравни черни пътища и си даваше сметка, че лекотата, с която той управляваше пикапа, наистина е достойна за възхищение. И именно това събуждаше възхищението й, а не играта на мусилите под черната работна риза.
	— Много добър шофьор си — отбеляза тя.
	Тен кимна безизразно.
	Мълчанието отново се възцари помежду им, проточи се, изпълни кабината и накрая Даяна свали прозореца просто за да чуе шепота на вятъра. Каза си, липсата на разговор не я смущава. В края на краищата тя беше тази, която бе избягвала разговора през дългите часове преди зазоряване. Когато Тен посочваше нещо покрай пътя или я питаше за работата й, тя само кимваше или отвръщаше накратко, без самата тя да задава въпроси.
	Ала сега реши, че има пълното право да зададе колко делови въпроса на Тен и да получи няколко елови отговора.
	— Разговорът ще те разсейва ли? — попита най-сетне тя.
	— Не.
	Кратко и по същество. Съвсем делово. И ужасно дразнещо. Даяна се запита дали и нейните кратки безлични отговори са изглеждали тъй хладни и резки на Тен.
	— Не исках да бъда груба — рече тя.
	— Не беше груба.
	Даяна изчака.
	Тен не каза нищо повече.
	— Колко още има до каньона Септембър? — попита Даяна след няколко минути.
	— Един час.
	Даяна погледна към върха на скалистото плато, където растяха пинии, хвойни и кедри, пронизани от заострените стъбла на юка. Облаците се бяха сгъстили съвсем и бяха почти черни.
	— Май ще вали — отбеляза Даяна.
	Тен кимна.
	Отново мълчание, отново бабуни и отново ръмженето на задъхващия се пикап.
	— Защо се нарича Пикчър Уош? — решително и леко раздразнено попита Даяна.
	— По скалите има пиктограми.
	Цели четири думи. Невероятно.
	— От анасази ли? — попита тя.
	Тен сви рамене.
	— Живели ли са тук други индианци, преди пристигането на белите? — настоя Даяна, макар чудесно да знаеше отговора.
	Тен кимна.
	— Планинци уто? — попита отново тя, като отново знаеше отговора.
	— Да — отвърна мъжът и ловко избегна купчина шисти на пътя.
	Даяна не обърна внимание на маневрата. Беше се съсредоточила върху задачата да накара Тен да заговори. Очевидно за това се изискваше въпрос, на който не можеше да се отговори само с да, не или свиване на раменете. Хрумна й нещо.
	— Защо са те нарекли Тенеси?
	— Аз съм най-големият.
	— Не разбирам.
	— И татко не можа да разбере.
	Даяна се отказа от играта на думи и се съсредоточи върху земята наоколо.
	Пикапът продължаваше все нагоре по хребета на платото. Пътят бе сравнително прав. Наоколо растяха пинии и хвойни, тук-там се виждаха туфи градински чай и други привикнали към сушата храсти.
	Изведнъж между пиниите и хвойната се отвори пространство. Макар земята да не бе по-различна виждаха се високи стебла пелин. Преплетените сребристосиви клони бяха по-дебели от ръката на силен мъж.
	— Спри! — настоя Даяна.
	Пикапът закова на място. Даяна мигновена разкопча предпазния колан и скочи от кабината.
	— Какво има? — попита Тен и слезе от пикапа.
	Даяна не отговори. Втренчена напрегнато в земята, тя навлезе сред пелина, като се извръщаше наляво-надясно и напредваше зигзагообразно, сякаш търсеше нещо. Беше дотолкова погълната от задачата си, че не обръщаше никакво внимание на драскотините, които грубите храсти оставяха върху незащитената кожа на ръцете й.
	Тен се поколеба встрани от пътя, чудейки се дали Даяна има нужда да остане сама. Бяха пътували дълго, а по пътя нямаше нито бензиностанция, нито обществена тоалетна. Ала Даяна като че ли се интересуваше повече от откритите пространства между туфите пелин, отколкото от по-гъстите храсталаци.
	Изведнъж Даяна коленичи и започна бързо да разравя скалистата почва. Тен се насочи към нея, без да обръща внимание на храстите, чиито бодли го дърпаха за дрехите. Когато приближи на три метра от нея, тя извика победоносно и вдигна от земята един квадратен камък. По краищата му имаше засъхнала пръст, а оскъдната светлина се отразяваше в повърхността му и маскираше странно правилната му форма.
	— Виж! — извика тя и протегна находката си към Тен.
	Той се наведе под един клон, за да избегне удара през лицето, сетне се изправи и погледна.
	— Камък — отбеляза безизразно.
	Даяна дори не забеляза липсата на въодушевление. Нейното стигаше и за двамата, че и за пикапа. Не обърна внимание и на мръсните петна, които остави върху джинсите си, когато почисти наполовина заровения в пръстта камък. После го вдигна към слънчевите лъчи, процеждащи се през клоните на целина.
	— Красота — напевно промълви тя и нежно прокара пръсти по камъка, наслаждавайки се на деликатната повърхност, дело на интелигентна ръка, а не на природна стихия. — Просто… красота!
	За Тен гърления глас на Даяна бе по-изкусителен от какъвто и да било камък. Той коленичи до нея и внимателно се вгледа в скалистия къс, който жената продължаваше да гали, сякаш беше жив.
	Контурите на камъка бяха твърде гладки, а краищата — прекалено остри, за да бъдат плод на случайност. Щом лъчите огряха повърхността, Тен зърна мънички вдлъбнатини, следи от множество търпеливи удари на каменната брадва, държана от каменоделец на анасази. Видимите следи, оставени от този отдавна мъртъв човек, накараха Тен да настръхне от първичния рефлекс, много по-стар от артефакта, на който Даяна се наслаждаваше.
	Тен несъзнателно протегна ръка, усетил нужда чрез допир да се увери в съществуването на камъка. Беше грапав като шкурка. Вдлъбнатините бяха плитки, по-скоро неясна шарка, отколкото истински дупчици. Студен от едната страна и затоплен от слънцето от другата, носещ по цялата си повърхност белезите, оставени от човека, камъкът бе неоспоримо доказателство за една култура, позната единствено по останки и руини.
	— Откъде знаеше, че ще е тук? — попита Тен.
	— Няма хвойна и пинии — разсеяно отвърна Даяна, докато разглеждаше внимателно реликвата в ръцете си.
	Тен се озърна. Беше права. Въпреки избуялия пелин в радиус от петдесет метра нямаше нито хвойна, нито пинии.
	— Не растат там, където почвата е била обработвана по някакъв начин — продължи Даяна, обхождайки с поглед площта с пелин. — Щом видиш такова място, има голяма вероятност да откриеш руини от анасази, покрити с останките на времето, дъжда и вятъра.
	Тен присви очи и преразгледа познанията си за околностите.
	— На Уинд Меса има много избуял пелин — рече след минута. — Господи, сигурно има стотици места като това от двете страни на Пикчър Уош. Именно заради тях и заради целогодишното наличие на вода семейство Макензи са купили правата над тази земя преди повече от век.
	— Водата и наличието на дивеч са привлекли анасази преди хиляда години. Човешките нужди не се променят. Променят се само начините, по които ги изразяваме. — С нежността на майка, която връща бебето си в люлката Даяна постави камъка във вдлъбнатината и приглади пръстта.
	— Именно това е най-вълнуващото в целия район на Уинд Меса — подхвърли тя. — Дълго време смятахме, че реката Дуранго е най-далечната северна граница, до която са стигнали анасази в Колорадо. Каньонът Септембър доказа, че сме сгрешили.
	— Грешката не е толкова голяма — сухо отбеляза Тен. — Говориш така, сякаш сме поне на сто километра от реката. Не сме. Просто изглежда така, когато пътуваш сред планини и каньони и подскачаш по неравните пътища.
	Даяна кимна разсеяно. Изправи се и се озова доста близо до Тен. Ала дори не забеляза. Вниманието й бе изцяло погълнато от площта, заета от сребристия пелин, младата жена жадно изпиваше с поглед околността.
	— Това може да е било поле, обработвано от едно семейство и напоявано с бентове и канали, построени от анасази — отбеляза тя. — А може да е било малка общност, построена близо до източник на хубава вода и храна. Може да е било храм на анасази, манастир или пък дори мъжки клуб. Може да е било толкова много неща… и се съмнявам, че някога ще научим какво точно е било предназначението му.
	— Защо да не научим?
	Даяна се извърна и се втренчи в Тен. Очите й бяха тъмни като буреносните облаци, скупчени в небето на запад.
	— Това е земя на „Рокинг Ем“ — обясни Даяна. — Частна собственост. Люк Макензи вече пое разноските за разкопките и охраната на руините в каньона Септембър. Съмнявам се, че може да си позволи подобна щедрост да му стане навик.
	— Партньорът на Люк пое разноските, но си права. Ранчото не печели толкова, че да си позволи подобно нещо. Охраната на цялото плато Уинд Меса… — Тен свали шапката си, сетне отново я нахлупи рязко. — Бихме го направили, ако можехме, но не можем. Ще се разорим.
	Тъжната съчувствена усмивка на Даяна бе по-красноречива от каквито и да било думи.
	— Дори правителството не може да си го позволи — кимна тя и разсеяно изтри ръце в джинсите си. — Няма значение на какво ниво апелираш — окръжно, щатско, държавно. Просто няма достатъчно пари. Дори при платото Меса Верде, което бе планирано да стане обществено изложение за цялото богатство на културата на анасази, археолозите разкопаха руините, направиха необходимите измервания и отново ги засипаха с пръст. Това бе единственият начин да бъдат защитени от вятъра, дъжда и крадците на антики.
	— Може би така е най-добре — промълви Тен и обходи с поглед неравния терен. — Това, което лежи под земята, е заровено от векове. Още няколко века ще са без значение.
	— Да, тук сигурно е така — съгласи се Даяна и махна към пелина. — Но на скалите и по края на платото, руините, които не са засипани, се разпадат или пък биват задигнати от крадците. Ето защо работата в каньона Септембър е толкова важна. Каквото не успеем да научим сега, вероятно няма да бъде на разположение, за да бъде изследвано по-късно. Антиките ще бъдат събрани, пакетирани и изпратени по частни колекции из целия свят.
	Страстта и съжалението в гласа на Даяна смаяха Тен. Той посегна да я докосне и успокои, ала бързо отдръпна ръка. Докосването на мъж, от когото се страхуваш, едва ли може да бъде успокоително.
	— Когато става дума да запази своето, тази област умее да го прави — рече Тен. — Пелинът може и да издава Уинд Меса, ала дотук се стига доста трудно. Има един-единствен път, който през половината време е непроходим. Има конска пътека през планините, която се спуска до платото Септембър, но малцина ездачи от „Рокинг Ем“ знаят за нея, пък и от години вече никой не я използва.
	Бавно и неохотно Даяна вдигна очи към Тен, усетила желанието му да я успокои тъй ясно, както котенцето се бе почувствало в безопасност в ръцете му.
	— Що се отнася до малките каньони, където може да има скални руини, в повечето не е стъпвал човешки крак, откакто анасази са напуснали — добави той и усети, че може би има надежда да спечели доверието на Даяна. — Индианците уто са избягвали руините като места на духове. Кравите избягват малките каньони, защото през тях се минава трудно, така че каубоите също не ходят там. Каквото е скрито, остава скрито.
	Дълбокият кадифен глас на Тен обгърна Даяна като нежна милувка. Тя се взря в ясните дълбини на очите му и усети странна смесица от жажда и предпазливост, копнеж и… близост.
	— И ако някои от тези руини никога не бъдат открити, нима това е толкова лошо? — тихо попита Тен. Говореше бавно, загледан в очите на Даяна, опитвайки се да обясни нещо, което никога не бе изразявал с думи. — Също както и племето анасази, руините идват от времето и земята. Съвсем редно е някои от тях да се върнат към първоизточника недокоснати от други, освен от анасази.
	Далечна гръмотевица яхна свежия вятър. Звукът проникна в съзнанието на Даяна, донасяйки със себе си чувството за нещо преживяно; за припокриващи се реалности; за тесте карти, което бива разбъркано и чието шумолене напомня приглушен гръм. Дъхът й секна, когато я връхлетя зловеща увереност: бе познавала Тен преди, бе стояла с него и преди на върха на платото, бе се разхождала с него сред пиниите, слънцето и тишината, бе спала до топлото му тяло, докато светкавиците и дъжда възраждаха земята…
	Усещането премина, ала Даяна продължаваше да стои като в шок, втренчена в мъжа, който би трябвало да бъде непознат, ала не беше. Отново се чу гръм, по-близък и по-настоятелен. Тя вдъхна дълбоко, поемайки първичния незабравим аромат на пелина, пиниите, хвойната и бурята. И времето. Най-вече на времето. Мирисът на времето и приближаващата буря.
	Даяна затвори очи, вдъхна и изпълни тялото си с буреносния вятър, усети го да докосва кътчета, които години наред бяха стояли здраво заключени. Последвалото чувство за свобода и уязвимост бе едновременно плашещо и вълнуващо, същото изпитваш, когато плуваш нощем съвсем гол в някое непознато езеро.
	— Бурята наближава — отбеляза Тен и извърна поглед от Даяна, защото си даде сметка, че ако още малко я погледа как пие вятъра, няма да се удържи и ще я докосне. — Ако ще прекосяваме Пикчър Уош, трябва да побързаме. Освен ако не си размислила, разбира се.
	Даяна отвори очи. Зърна силен мъж, застанал напълно неподвижно, силуетът му се очертаваше на фона на слънчевите лъчи и светкавиците, без извърне глава настрани. Сетне изведнъж се обърна към нея, а очите му заблестяха като кристали върху загорялото от слънцето лице.
	— Даяна?
	Името й, отронило се от устните му, я разтърси глава до пети като електрически ток.
	— Да — отвърна тя. Постара се да прозвучи делово, ала не се получи. — Идвам.


>	Шеста глава

	В старото речно корито Пикчър Уош имаше вода, ала големият пикап успя да премине без проблеми. Пръските на отсрещния бряг подсказаха на Тен, че не е първият, който днес пътува към каньона Септембър. Огледа бързо околността, ала не зърна нищо. Не бяха задминали никого по тесния черен път, което означаваше, че другото превозно средство все още е пред тях.
	Тен се намръщи, зави надясно и подкара по края на широкото корито. Нямаше път, който да следва, само загатнати следи от гуми. От лявата страна на коритото се нижеха каньон след каньон, още повече имаше отвъд тънката водна лента, ала Тен не направи опит да ги проучва. След около пет километра, той зави наляво в един страничен каньон.
	Даяна го погледна въпросително.
	— Каньонът Септембър — отвърна Тен. — Платото, което е вдълбал, всъщност няма име, но откакто започнахме работа по разкопките, започнахме да го наричаме платото Септембър. Уинд Меса е зад нас, от другата страна на речното корито.
	— А какво има нагоре по течението?
	— Още каньони. По-малки. Ако следваш коритото достатъчно дълго, накрая то се стеснява до цепнатина и изчезва в каменна стена, която всъщност представлява тялото на самото плато. Почти всички каньони са задънени. Само един-два имат излаз на върха на платото. Освен това са като лабиринт. Дори с компас е възможно до се загубиш.
	Даяна се озърна, опитвайки да се ориентира.
	— Къде е „Рокинг Ем“?
	Тен посочи с глава, тъй като не можеше да пусне волана.
	— На северозапад, на върха на голямото плато.
	— Така ли? Мислех, че ранчото е в края на широка долина.
	Тен се усмихна.
	— Така мислят повечето хора, които пристигат в „Рокинг Ем“ от север. Не си даваш сметка, че долината всъщност е плато, докато не преминеш ръба. Планините те объркват. Цялото плато Колорадо е такова.
	Даяна извади географска карта от джоба на джинсите си и се зае да проследи неясната линия, изобразяваща пътя, който следваха. Подскачането на пикала правеше невъзможно разчитането на картата.
	— Перспективата е странно нещо — отбеляза Тен и хвърли поглед на картата. — Ако идваш от югоизток, виждаш стената на платото, скалите, проломите и каньоните. Именно там са се намирали пътешествениците, когато са започнали да дават имена на заобикалящите ги места — на дъното, гледайки нагоре. От този ъгъл се виждат Огнените планини и всичко изглежда тъмно и неясно в далечината, затова цялата местност е била наречена Черното плато или платото Огнена планина, в зависимост с какъв старец разговаряш.
	Даяна сгъна картата и я прибра.
	— От друга страна — продължи Тен, — ако идваш откъм планинския край на областта, виждаш върха на платото по-скоро като широка долина и го назоваваш както подобава.
	— Това ли се е случило в „Рокинг Ем“?
	Тен кимна.
	— Кейс Макензи построил ранчо в подножието на билото Макензи, което всъщност е в полите на Огнените планини. От неговата перспектива върхът на платото е широка ветровита долина. Ала историята нарекла земята в радиус от стотина километра Черното плато. Като се добавят и стоте години превод на индианските имена на испански и английски, получава се истински кошмар за картографите.
	— Много туристи се губят.
	Тен леко се усмихна.
	— Просто помни, че платото Септембър и Уинд Меса, както и всички безименни плата не са нищо друго, а тънки пръсти, протегнати от една огромна длан, известна като Черното плато или долината Макензи в зависимост от местоположението на картографа.
	— Започвам да разбирам защо са изобретени сателитните снимки. Това е единственият начин да видиш как се подреждат парченцата.
	Тен хвърли одобрителен поглед към Даяна. Пикапът се движеше с не повече от десетина километра час и непрестанно подскачаше по неравното, стесняващо се дъно на каньона. Даяна не бе в състояние да отличи по абсолютно нищо оградения от скали каньон, в който бяха влезли, от множеството други странични каньони, които излизаха на Пикчър Уош.
	Входът на каньона Септембър беше може би осемдесет метра широк, отбелязан само от леки следи от гуми върху пясъка. Стените бяха от червеникавозлатист пясъчник, покриващ по-тесни слоеве шисти. Шистите се ронеха лесно и образуваха стръмни, хлъзгави сипеи в подножието на пясъчниците.
	По повърхността на отломките от сиво-кафяви шисти се виждаха огромни купчини разтрошен пясъчник, образувани, когато шистите са се отронили и свлекли по-бързо от по-здравите скали над тях, оставяйки пясъчника без опора в основата. Тогава големи слоеве пясъчник се свличат от надвисналите скали и се разтрошават на земята, като оставят след себе си сводове, ниши и арки — а понякога запълват предишни празнини.
	Много често шистите ерозират заради процеждащата се през слоевете пясъчник и шисти подпочвена вода. Когато най-сетне достигне ръба на скалата или пролома, водата се превръща в извор, целогодишен източник на чиста вода за народа, потърсил подслон в сводестите ниши, издълбани от самите извори. Без водата нямаше да съществуват скалните ниши, в които хората бяха намерили подслон, нито пък лесно отбранявани селища върху гол камък. Без уникалното стечение на обстоятелствата — пясъчник, шисти и вода — цивилизацията на анасази би се развила съвсем различно, а може би изобщо не би възникнала.
	Силната връзка между анасази и земята винаги бе очаровала Даяна. Фактът, че скалните им домове се намираха в някои от най-отдалечените и поразително красиви местности в Америка само усилваше възхищението й.
	— Тук идват ли стада от „Рокинг Ем“? — попита Даяна.
	— От няколко години вече не.
	— Тогава как са били открити руините?
	— Карла връщала един чиреп, който Люк открил преди години в каньона Септембър и го дал на нея. Дошла сама с кола и в продължение на няколко часа се разхождала по дъното на каньона. Преди това имало буря и едно дърво било паднало. Тя го заобиколила и се натъкнала на руините.
	— Сигурно е било невероятно — с натежал от копнеж глас промълви Даяна.
	— Съмнявам се, че Карла е била в настроение да го оцени. Дошла тук, за да се сбогува с всичко, което някога била искала — земята, ранчото и най-вече с мъжа.
	— С Люк?
	Тен кимна.
	— Какво я е накарало да промени решението си?
	— Люк. Дебелата му глава най-сетне проумя, че Карла е една на милион жени, която би могъл да живее в усамотено ранчо и да не се оплаква.
	Даяна се усмихна тъжно.
	— И аз отраснах в ранчо. Не е за всеки, независимо дали е мъж или жена.
	— Не ти ли харесваше?
	— Напротив. Обожавах този живот. Независимо колко ужасни станеха нещата вкъщи, земята винаги чакаше, винаги беше красива, винаги беше там. Можех да се отдалеча от постройките и земята щеше да… — Тя рязко млъкна, осъзнала какво щеше да разкрие.
	— Да те излекува? — тихо предположи Тен.
	Даяна затвори очи и леко потръпна. Тен бе твърде проницателен. Виждаше нещата с опасна яснота.
	— Земята е била тук много преди приматът да слезе от дървото и да изправи гръб, опитвайки се види отвъд тревата — сухо отбеляза Тен. — Земята ще бъде тук дълго след като си отидем. Това плаши някои хора, защото ги кара да се чувстват дребни и безполезни. Други обаче се чувстват пълноценни, когато се докоснат до нещо по-голямо от тях самите, нещо трайно, нещо, което живее по различна времева скала от човека.
	Думите преминаха през защитната стена на Даяна, накараха я да разбере, че Тен е сред онези, дошли при земята, за да бъдат излекувани.
	— Какво ти е причинило болка? — попита тя, преди да успее да се въздържи.
	Лицето на Тен се изопна и напомни на Даяна за хладния, смъртоносен боец, прескочил оградата и повалил за секунди по-едрия, размахал камшик съперник.
	— Извинявай — припряно рече Даяна. — Нямам право да питам.
	Тен кимна рязко, без да стане ясно дали се съгласява или приема извинението й.
	За няколко минути в пикапа настъпи тишина, сетне Тен каза:
	— Стигнахме базовия лагер. Намира се под голямата издатина вляво.
	Даяна чу нещо повече от думите; долови и това, което не бе изречено. Изчезнало бе недоловимото чувство, което правеше гласа на Тен мек като кадифе, докато говореше за земята. Тонът му не бе сдържан, нито пък приятелски, просто неутрален. Учтив.
	Казвайки си, че отдръпването на Тен няма значение, Даяна погледна към гладката скала, извисяваща се над разпръснатите пинии. Пясъчникът блестеше на фона на буреносните облаци, погълнали небето. Проблесна светкавица. Секунди по-късно гръмотевица разтърси земята в тесния каньон. Нова светкавица проряза небето и в каменните стени отекна нов силен грохот.
	Даяна затвори очи и вдъхна дълбоко, наслаждавайки се на студения вятър. Скоро щеше да завали. Усещаше го. Долавяше аромата във въздуха, уникалното съчетание от топлина и прах, издигащи се от пръстта, и безбройните водни капки, протягащи ръце надолу, за да погалят изсъхналата земя.
	Последваха още няколко гръмотевици. Вятърът нахлу през отворения прозорец на пикапа и облъхна Даяна. Тя тихо се засмя, искаше й се да беше сама, за да протегне ръце и да прегърне силната лятна буря.
	Мелодичният смях привлече вниманието на Тен. Той я погледна само за миг, ала това бе достатъчно. Съзнаваше, че никога няма да забрави как бе отметнала глава, косата й бе разрошена като от ръцете на любовник, страните й бяха поруменели от вълнение, устните й бяха леко разтворени, докато младата жена се отдаваше напълно на буреносния вятър.
	Силното мъжко любопитство, което Тен бе усетил, когато я видя да се отдалечава от заграждението, избликна в непреодолимо желание и възбуда. Той изруга наум и се съсредоточи върху пътя. Последният половин километър беше изключително коварен, защото бе най-вече по хлъзгави шисти, а трябваше да се избягват и огромни късове пясъчник, откъртени от дебелия скален слой. Пикапът стенеше, гумите се пързаляха по хлъзгавия терен, докато най-сетне превалиха и последния хълм.
	— Нямаше ли да е по-лесно да дойдем пеша от базовия лагер? — попита Даяна, вкопчила се в таблото отпред.
	— Бързах.
	— Защо? — Даяна се извърна към него, когато пикапът превали ръба и рязко спря.
	— Ето защо.
	Хладният равен глас на Тен смрази Даяна. Тя бавно проследи погледа му.
	Сред отломките в подножието на скалата бе паркиран кален джип. Зад автомобила се виждаха леки алуминиеви стълби, които се издигаха по шестметровия масивен пясъчник, отделящ руините от отломките долу.
	Тен се протегна назад, отвори кутията с оръжията и взе ловджийската пушка, оставяйки другата вътре. Сложи патрон в цевта, сетне слезе от пикапа, затвори вратата и се обърна към Даяна през отворения прозорец.
	— Остани тук.
	Отново изтрещя гръмотевица, последвана от канонадата на дъжда, който се заизлива като бляскави воали върху земята. Стиснал пушката с дулото надолу, Тен не обърна никакво внимание на дъжда, от който дрехите му бързо подгизнаха. Откъм руините долетя приглушен вик, който също не го смути. Джипът беше отключен. Тен бързо претърси автомобила, откри и изпразни един пистолет и една пушка. С бързо движение на китката изпрати патроните във въздуха. Остави оръжията в задната част на джипа до голям кашон. Без да изпуска от поглед крадците, които се спускаха по хлъзгавите стълби, Тен отвори кашона.
	Беше пълен с глинени съдове на анасази, смелите им геометрични форми и нащърбената глеч не можеха да се сбъркат дори на оскъдната светлина. Парченца тюркоаз и миди проблясваха на дъното на една купа. Тен взе кашона, остави го на земята и отново насочи вниманието си към вътрешността на джипа. Към миризмата на цигарен дим се добавяше и острия мирис на бензин, който идваше от една десетлитрова туба с незатегната капачка.
	Когато крадците скочиха на земята и се втурнаха към него, Тен отвори тубата и я разля във вътрешността на колата. Силната миризма на бензин го блъсна в носа.
	— Ей! — изкрещя първия мъж. — Махай се оттам! Колата е частна собственост.
	Джипът беше между Тен и крадците на антики. Щом пристъпи към задната час на автомобила, мъжете зърнаха пушката, която държеше с професионална лекота, със свалено дуло, което не сочеше към мъжете, ала на бе и напълно извърнато от тях.
	Първият мъж забави крачка и продължи предпазливо напред. Беше към двайсет и пет годишен и се държеше така, сякаш бе прекарал известно време в армията. Беше едър, широкоплещест, явно бе свикнал да плаши хората с ръста си.
	— Тази земя е частна собственост на ранчото „Рокинг Ем“. Навлезли сте без разрешение — заяви Тен.
	— Не видях никакви знаци.
	Тен леко се усмихна.
	— Много жалко. Качвайте се в джипа и се омитайте оттук.
	Другите двама настигнаха първия точно когато той извика:
	— Ще си изпатиш, каубой. Заплашваш мирни граждани. Просто пътешестваме из областта и някъде сме направили погрешен завой. Може да се случи на всекиго — и точно това ще кажа на шерифа, като подам оплакване!
	— Единственият погрешен завой, който сте направили, е когато сте решили, че тук ще намерите само глинени съдове и няколко студенти, по-млади дори от вас.
	— Мислиш се за много страшен с тая пушка, а?
	— Със сигурност не си научил много при пехотинците, преди да те изхвърлят.
	— Откъде знаеш, че аз… — Гласът на мъжа заглъхна и лицето му почервеня от гняв. Той кимна към джипа. Другите двама посегнаха към дръжките на вратите.
	Тен ги наблюдаваше с очакване. Не остана разочарован. Още щом отвориха вратите, двамата изкрещяха ядосано.
	— Излял е бензин из цялата кола!
	— Милт, съдовете ги няма!
	Сетне единият забеляза оръжията. Затръшна вратата и подхвърли:
	— Откажи се, Милт. Изпразнил е оръжията.
	Милт овладя изражението си и измери с поглед каубоя, който стоеше напълно спокойно пред него.
	— Нали ги чу? — подхвърли Тен. — Откажи се. — Той леко повиши глас и нареди на другите двама: — Влезте в джипа и затворете вратите.
	Лицето на младежа отново почервеня от разочарование и гняв, когато спътниците му покорно се качиха в джипа и затръшнаха вратите.
	— Тези съдове са мои — гневно заяви Милт. — Ако не са в джипа, когато си тръгна, ще те съдя за кражба.
	— Върви си вкъщи, малкия. Училището свърши. — Докато говореше, Тен отвори пушката и извади патрона от цевта.
	Милт бе точно толкова глупав, колкото се бе надявал Тен. Младежът веднага зае бойна поза, очевидно бе, че е тренирал ръкопашен бой.
	Тен затвори пушката с рязко движение на китката и остави оръжието върху капака на джипа, сетне се обърна и приближи към младежа. Макар небрежната му походка да разколеба Милт, той все пак нападна. Тен отби удара с измамно леко движение на раменете, което изкара Милт от равновесие и той падна върху хлъзгавите камънаци. Бързо се изправи и отново се хвърли към Тен.
	Една от вратите на джипа се отвори точно зад Тен. Той се завъртя и ритна металната част. Прозвуча ругатня, вик на болка и вратата се затръшна отново под крака на Тен. Преди ехото да отекне от каменните стени, Тен отново се бе извърнал.
	Този път Милт бе по-внимателен, ала резултатът бе същият. Когато се хвърли към Тен, Милт улови само шепа кал. Същото се повтори още веднъж, а сетне и за четвърти път. Милт неизменно се приземяваше на четири крака.
	— Побързай, момче — подхвърли Тен, когато Милт се изправи за пети път. — Омръзна ми да седя под дъжда и да те чакам да поумнееш.
	С нечленоразделен гневен вик, Милт се изправи, бръкна под анорака си и измъкна ловджийски нож. Този път, щом Милт се нахвърли върху него, Тен направи само едно бързо движение, преметна другия мъж и го просна по гръб, изкарвайки му въздуха. Сетне ботушът му затисна дясната китка на младежа. Тен се наведе, взе ножа от ръката на Милт, опита острието и презрително изсумтя.
	— Дори масло няма да можеш да срежеш с това, малкия.
	Изцъклените очи на Милт спряха на Тен, който прехвърляше ножа от ръка в ръка, изпробваше тежестта му като човек, свикнал да си служи с такова оръжие.
	Като изключим острието, ножът е хубав — продължи той след малко. — Наистина чудесен.
	Последва рязко движение, последвано от звук на стомана, забита в земята. С наполовина потънало в пръстта острие ножът проблясваше само на сантиметри от шокираното лице на Милт. Тен махна крак от китката му.
	— Измъкни ножа и го прибери обратно на колана си.
	Милт бавно посегна към ножа. За миг пръстите му се затвориха около дръжката и той си помисли дали да не хвърли оръжието по по-дребния, подгизнал от дъжда мъж, който с такова лекота го беше унижил.
	Наблюдавайки с търпението на хищник, Тен чакаше да види доколко разумен е Милт.
	Бавно и неохотно младежът върна ножа в калъфа му.
	— Поумняваш, момче. Жалко. Нямах търпение да видя как ще нагълташ ножа. — Тен се наведе и с едно-единствено движение изправи младежа на крака. — А сега трябва да научиш още нещо. Чувам разни неща за изхвърлен от морската пехота крадец на антики, който се развлича с побой над учители, чието единствено престъпление е, че къмпират в националния парк.
	За първи път от началото на битката Милт бе достатъчно близо, за да види очите на Тен под капещата периферия на каубойската му шапка. Лицето на младежа рязко пребледня.
	— Като чувам такива неща, ставам нервен — сухо продължи Тен. — А като съм нервен, ставам непохватен. И започвам да чупя разни неща. С приятелите ми се случва същото, а аз имам приятели из целия Форт Корнърс. Така че ако познаваш и други крадци на антики, предай им думите ми. От този момент нататък с приятелите ми ставаме ужасно непохватни. Ясно ли е?
	Милт бавно кимна.
	Тен разтвори ръце и отстъпи назад. Мускулите му бяха съвсем отпуснати, пазеше идеално равновесие.
	— Ще започнеш да си мислиш за това и да пиеш. Много скоро ще си напълно сигурен, че можеш да ме повалиш. Тогава си спомни следното. Следващия път, когато се срещнем, ще те съблека съвсем гол, ще ти сложа пелена и ще те разведа из целия град с розова бебешка шапчица. Няма да имаш нито една синина, ама пак ще тичаш като новобранец. — Тен рязко кимна към джипа. — Постарай се да не чувам повече за теб, малкия. Презирам грубияните.
	Милт отстъпи заднишком от Тен и бързо посегна към предната врата на джипа. Тен го проследи с поглед. Тъкмо смяташе да поздрави другите двама за разумното им решение да не се изпречват на пътя му, когато установи, че причината за ненамесата им е съвсем друга.
	Даяна бе слязла от кабината и стоеше в дъжда, взела мъжете на прицел с пушката, която бе подпряла на капака на пикапа.


>	Седма глава

	Външно спокойна, Даяна проследи с поглед как джипът се плъзга надолу по шистите, оттегляйки се от каньона Септембър толкова бързо, колкото позволяваха дъждът и неравния терен.
	— Вече можеш да я свалиш. Няма да се върнат.
	Гласът на Тен я накара да осъзнае, че все още стои приведена над пушката, насочила напред дулото, вкопчена здраво в оръжието. Тя си наложи да поеме дълбоко въздух и да се изправи.
	— Може ли? — попита Тен и протегна ръка да вземе пушката.
	Даяна му я подаде и тихо рече:
	— Ще има нужда от почистване. Дъждът е много… мокър.
	Тен не се усмихна, само кимна в знак на съгласие.
	— Ще се погрижа.
	— Благодаря ти. От години не съм чистила пушка. Сигурно съм забравила как става.
	— Със сигурност не си забравила как да боравиш с нея — отбеляза Тен, след като провери пушката с няколко бързи движения. Кимна одобрително, щом забеляза, че е заредена. Извади патрона и го прибра в джоба си. — Благодаря.
	Даяна го погледна и примига, опитвайки се да подреди мислите си.
	— Задето беше насочила пушката към тях наместо към мен — обясни Тен и леко се усмихна. — Приятно ми е, задето смяташ, че съм на страната на добрите.
	— Аз… те… ти нямаше нужда от мен — отбеляза Даяна и разтърка ръце.
	— Трима срещу един? Имах нужда от цялата помощ, която можех да получа.
	Даяна поклати глава.
	— Можеше да направиш телешки котлети от този крадец на антики, преди приятелите му да успеят да направят и една крачка, за да те спрат. Защо не го стори?
	— Никога не съм обичал телешки котлети — сухо отвърна Тен и отвори вратата на пикапа. — Влизай, скъпа. Навън е доста мокро.
	— Говоря сериозно — рече тя и се качи в сухата кабина. — Защо се въздържа? С Бейкър не постъпи така… нали?
	Тен заобиколи пикапа и седна зад волана. Усети напрегнатия изпитателен поглед на Даяна. Чудейки се дали тя все още се страхува от него, Тен я стрелна с поглед, щом започна да подсушава двете пушки. Въпреки лекото треперене на ръцете и бледността на кожата й, мъжът осъзна, че спътницата му не се бои от него; просто бе все още напрегната заради сблъсъка с крадците на антики.
	— Защо? — настоя Даяна и потърка ръце, сякаш й бе студено.
	— Бейкър е жесток човек, който разбира само от груба сила — обясни накрая Тен. — Ако с него бях сдържал силата на юмруците си, той щеше да се върне за още. С Милт беше различно. Той е арогантен грубиян. Страхливец. Затова му показах какъв клоун е всъщност, когато се стигне до бой. Дълго ще помни този урок.
	— Ще се върне ли?
	— Съмнявам се. — Тен се извърна, прибра пушките в кутията и я заключи. — Но ако наистина се върне, по-добре да се моли да не е дежурен Невада.
	— Невада ли?
	— По-малкият ми брат. Той щеше да изкорми Милт, без да му мигне окото. Невада е корав мъж.
	— А ти не си ли?
	Тен погледна Даяна и бавно се усмихна.
	— Нима още не си разбрала, скъпа? Аз съм с такова меко сърце, че бих позволил и на пеперуда да ме прегази.
	В продължение само на няколко минути Тен два пъти я бе нарекъл „скъпа“. Съзнаваше, че трябва да възрази срещу подобен намек за интимност. Във всеки случай не биваше да го насърчава, избухвайки в смях при нелепата картина как една пеперуда марширува гордо по мускулестото му тяло. Затова положи всички усилия да не се разсмее, ала без успех и накрая да поддаде на подтика, съзнавайки, че освобождава всички чувства, бушуващи под привидното й самообладание.
	Тен се заслуша, доловил сложната гама от емоции. Посегна към вратата, сетне се обърна към младата жена и кимна, сякаш се съгласяваше със себе си.
	— Ще се справиш, Даяна Сакстън. Ще се справиш чудесно.
	— С какво? — смаяно попита тя.
	— С каквото пожелаеш. Притежаваш голяма смелост. Би тръгнала на война заради кашон с артефакти на анасази. Отстояваш това, в което вярваш. Това се среща твърде рядко в наши дни.
	Тен слезе от пикапа и затвори вратата, преди Даяна да изрази с думи първата си мисъл: не бе излязла в дъжда с непозната пушка в ръце, за да спаси няколко артефакта от крадците. Беше се разтревожила за Тен, един срещу трима.
	Не бе нужно да се тревожа. Тен е като цяла армия. Кеш беше прав. Някой го е научил да играе твърдо и да не си поплюва. Чудя се кой, къде и какво ли е струвало…
	Вратата на пикапа се отвори. Тен сложи затворения кашон с артефактите на седалката до Даяна и скочи в кабината. Даяна се възхити от мъжествената му грация, както и от очерталите се под мократа риза мускули. Ако искаше, той можеше да я победи с лекота, тъй като бе по-силен от Стив; а в края на краищата Стив се бе оказал твърде силен за нея.
	Даяна мрачно се отърси от мислите за миналото, което не бе състояние да промени, нито да забрави. Можеше само да приеме случилото се и да възобнови клетвата си, че никога повече няма да попадне в ситуация, когато някой мъж ще реши, че има право да вземе от нея нещо, което не желае да му даде.
	— Не се тревожи — каза Тен.
	— Моля? — Даяна го изгледа уплашено, чудейки се дали не е прочел мислите й.
	— С артефактите всичко е наред. Милт може да е аматьор в боя, но разбира от опаковане на съдове. Нищо не се е загубило.
	— С изключение на историята.
	Сложил ръка на ключа, Тен се извърна към Даяна. Не разбираше какво има предвид тя.
	— За археолога истинската стойност на артефактите се състои в това да види как точно са свързани те един с друг на място — обясни младата жена. — Ако не бъдат фотографирани там, където са намерени, те не могат да ни разкажат почти нищо.
	— За един учен, може би. Но за мен само видът на артефактите, тяхната форма и дизайн, съзнанието, че са изработени от народ и култура, която е живяла и загинала и която никога повече няма да бъде възродена… — Тен сви рамене. — Готов съм да воювам за едно такова парченце. И съм го правил неведнъж.
	Тен отново я изненада. Не бе очаквала от един лаик да разбере интелектуалното и емоционално очарование на късчетата от миналото. Отговорът му я извади от равновесие, остави я да се люшка между дълбоко вкоренения си страх от мъжете и също толкова силното си желание да се сближи с изтъкания от противоречия и загадки мъж, наречен Тенеси Блекторн.
	Тен подкара пикапа по хлъзгавите шисти и се насочи обратно към голямата ниша, която служеше за базов лагер. Докато разтоварят оборудването, разгънат спалните чували в двата противоположни края на широкото място под издатината и се преоблекат в сухи дрехи зад платнения параван, поставен именно за такива извънредни обстоятелства, дъждът понамаля.
	Отначало нито Даяна, нито Тен забелязаха подобрението във времето. Двамата се въртяха около кътчето за сортиране, което дипломантите бяха подредили. Номерираните кашони съдържаха чирепи, събрани от определени места на разкопките. Отделните парчета също бяха номерирани според мястото, на което бяха открити. Който имаше време и желание, беше добре дошъл да се опита да подреди тримерните пъзели, преди да бъдат откарани в старата къща в ранчото.
	Тен демонстрира забележително умение във възстановяването на артефактите от разпръснатите счупени парченца. Всъщност доста пъти Даяна остана поразена от лекотата, с която той бръкваше в един кашон, сетне в друг и сглобяваше двете парченца. Имаше нещо свръхестествено в начина, по който ръцете му сглобяваха късчетата история. Бе изцяло съсредоточен в задачата, тъй че разговорът бе излишен и Даяна изпита облекчение. Скоро тя също започна да сглобява парченца, навеждаше се над Тен, за да бръкне в някой кашон, подхвърляше нещо за сива шарка с три черни ленти и остър ъгъл до нащърбена шарка с крива линия и отчупено парченце от едната страна. Тен отвръщаше с подобни фрази, от време на време й подаваше някой парченце, което отговаряше на описанието й. След половин час Даяна забрави напълно, че се намира с мъж в усамотен каньон. Забрави да се страхува, че може да каже или направи нещо, което да събуди у Тен увереността, че тя го желае сексуално въпреки възраженията, които би могла да направи срещу авансите му. За първи път от години й бе приятно да бъде в компанията на мъж, на друг зрял човек, с когото би могла да се чувства спокойна.
	Когато най-сетне дъждът спря напълно, Даяна се изправи, протегна схванатите си крака и отиде до входа на нишата, за да погледа току-що измитата земя. Макар руините да не се виждаха оттук, обзе я радостно вълнение. Преди стотици години анасази са гледали същата земя, вдъхвали са същия аромат на мокра пръст и пинии, наблюдавали са бляскавата красота на слънчевите лъчи, уловени в милион капчици, висящи от игличките и клоните, както и на гладкото лице на самата скала. В този момент тя и анасази бяха едно.
	Именно това искаше да улови в илюстрациите си — приемствеността на живота, на човешкия опит, приемствеността, която съществуваше през вековете, независимо от външните различия на отделните култури.
	— Отивам при разкопките — рече Даяна и грабна раницата си.
	Тен вдигна поглед от чирепите, които сглобяваше.
	— Ще дойда веднага щом номерирам тези парчета. Не се качвай по стълбите, докато не изсъхнат. И се ограничи до онази част от руините, където има мрежа. Част от отломките са нестабилни, а при някои стени положението е още по-лошо.
	— Не се тревожи. Няма да проучвам нищо сама. Твърде голяма част от тези руини представляват капани, готови да хлопнат. С анасази никога не знаеш дали земята не е таванът на подземен храм. Докато не дойдат повече хора, ще се придържам към добре отъпканите пътеки.
	Продължителният изпитателен поглед увери Тен, че Даяна говори сериозно. Той кимна.
	— Благодаря.
	— За какво?
	— Задето не оспори предложенията ми.
	— Нямам нищо против здравия разум. Освен това ти си шеф на обекта. Ако твоите „предложения“ не ми харесват, значи нямам късмет, нали? Ще наложиш нарежданията си, по какъвто начин сметнеш за добре.
	Тен си помисли дали да не смекчи нещата, сетне сви рамене. Даяна беше права и съзнанието за това, щеше да спести доста неприятности.
	— Това ми е работата.
	— Ще го запомня.
	Това си беше чистата истина. Щеше да го запомни. Мисълта да се опълчи срещу „предложенията“ на Тен бе наистина страховита. Той притежаваше силата да наложи волята си, и двамата прекрасно знаеха това. Нещо повече. От баща си и годеника си бе научила, че възраженията на една жена нямат никакво значение за мъжа, чието физическо превъзходство е житейска истина.
	— Ако чуеш три изсвирвания с клаксона или три изстрела с пушка, това означава, връщай се бързо — добави Тен.
	Даяна кимна, погледна часовника си и отвърна:
	— Ще се върна преди залез.
	— Постарай се да го сториш. — Той вдигна две парченца срещу слънчевата светлина, струяща в нишата, намръщи се и остави едното, сетне допълни: — Само глупак или крадец на антики би се мотал из руините след мръкване.
	Даяна не си даде труда да отговори. Тен и без това не я слушаше. Бе вдигнал друго парче към светлината и сравняваше ръбчетата. Явно съвпадаха, тъй като той кимна одобрително и записа нещо от вътрешната страна на парченцата. След като бъдеха почистени, щяха да бъдат залепени, ала оборудването за тази операция се намираше в старата къща в ранчото.
	Извън нишата земята бе влажна и блестеше от дъжда. Мимолетните водопади, образували изящни дантелени воали по скалите, вече бяха намалели до сребристи поточета. Преди да излезе навън Даяна хвърли поглед към Тен, ала установи, че е изцяло погълнат от триизмерния си пъзел. Би трябвало да изпитва облекчение заради безмълвното доказателство, че няма да се наложи да отблъсква нежелани аванси от страна на Тен. Съвсем очевидно бе, че не тя е центърът на мъжкото му внимание.
	Ала Даяна не изпитваше облекчение. Беше леко раздразнена от лекотата, с която мъжът бе забравил напълно за нея.
	Обезпокоена от откритието, тя прогони тази мисъл и се съсредоточи върху все по-неравния терен щом започна изкачването от дъното на каньон Септембър към подножието на стръмните скали, следвайки отпечатъците от автомобилни гуми, които дъждът все още не бе отмил.
	Лятна гръмотевица отекна в каньона Септембър, последвана от ухаещ на дъжд порив на вятъра, който накара пиниите да изстенат. От мястото, където бе паркиран джипът, руините сякаш канеха посетители. Порутените стени бяха грубо набраздени от времето и падащата мазилка. Някои бяха високи едва до глезена, други се издигаха до седем метра и половина, виждаха се кедровите греди, подпирали някога подовете. Кедрите, защитени от камък, оставаха яки и твърди. Оголените греди се износваха бавно като самия камък.
	Даяна приложи един трик, на който я бе научил стар археолог — разфокусира поглед, докато се взираше в руините. Подробностите се размазаха и избледняха, останаха видими само основните контури, тежест и маса, симетрия и равновесие, неуловимата употреба сила и противосила, които трябва да се зародят в човешкото съзнание, преди да бъдат изградени, тъй като не съществуват в природата. Високата стена с Т-образните врати вече не приличаше на комин с порутени тухли, храмовете без покриви вече не приличаха на твърде широки кладенци. Връзката между покрив, етаж и таван, геометрията на жилището, се виждаше по-ясно с нефокусиран поглед.
	Археологът, проучил пръв каньона Септембър, бе предположил, че в нишата са се помещавали между деветнайсет и двайсет и шест стаи, включително неизменните кръгли храмове. Височината на постройката варираше от метър до три етажа, в зависимост от височината на самата ниша.
	Храмовете приличаха по-скоро на мазета към голяма група стаи. Плоските покриви на храмовете бяха всъщност подът на местата за срещи в града, където децата играеха, а жените отглеждаха царевица, където кучетата лаеха и гонеха глупавите пуйки. Балконът на една стая на третия етаж бе таванът на пристроено двуетажно жилище. Кедрови стълби водеха до подобни на кутии хранилища, изградени в странични цепнатини, твърде малки, за да поберат дори миниатюрна стаичка. А анасази използваха такива мънички стаи, които биха били немислими за съвременните хора, дори като се вземе предвид дребното телосложение на племето.
	Даяна отвори външния джоб на раницата си и измъкна силен бинокъл. Както винаги, търпението на зидарите от анасази я заплени. Лишени от какъвто и да било метал, те оформяха камъка, използвайки отново камък. Брадви, тежки само няколко килограма, бяха използвани, за да оформят квадрати или правоъгълници от безформените скални късове. Сетне въображаемата геометрия бе внимателно издялана в грубия блок, хиляди и хиляди удари, камък, дълбаещ камък, докато скалата придобиеше желаната форма и размери.
	Лявата страна на нишата свършваше в скална стена, върху която се виждаше цепнатина. Не беше по-широка от десетина сантиметри, но Даяна забеляза местата, където са били добавени естествени места за стъпване или хващане. Всеки анасази, който се е качвал на платото, за да се погрижи за посевите, е трябвало да изкатери скалата, без как вито и да било допълнителни приспособления, освен самата цепнатина. Мисълта самата тя да се покатери, никак не я привличаше. Съзнанието, че деца и старци са се катерели в хубаво и лошо време, беше ужасяваща, както и мисълта за прощъпалници, играещи си досами ръба на нишата.
	Неизбежно хората са се подхлъзвали и падали. Дори за ниша, която имаше южно изложение и бе защитена от всичко, с изключение на най-яростните бури, подобен всекидневен риск на живота и крайниците, какъвто представляваше тази пътека, изглеждаше твърде висока цена.
	Даяна свали бинокъла, погледна руините и се намръщи. Ъгълът не бе подходящ за това, което искаше да постигне. Високо нагоре по каньона, където насипите се издигаха до място, от което пъргав катерач би могъл да достигне руините без стълба, ъгълът нямаше да бъде по-добър. Трябваше й добро място, от което да скицира общ изглед на околността и детайлно изображение на структурата и местоположението на самите руини. Местността можеше да бъде скицирана по всяко време. Развалините обаче най-добре се скицираха на косата късно следобедна светлина, когато всички особености и ъгли на зидарията изпъкваха най-добре. Тази „сладка светлина“ се увеличаваше с напредването на деня.
	Даяна внимателно огледа околността и реши да скицира от противоположната страна на каньона. Намести по-удобно раницата си и пое. Дъждът бе краткотраен и тя премина потока Септембър без опасност да си намокри краката. Продължи нагоре по каньона, докато се озова на около километър над руините от противоположната страна. Едва тогава тръгна да се катери по сипея в основата на каменните стени на каньона.
	Щом достигна твърд камък, Даяна започна да се придвижва успоредно на основата на скалата, която оформяше стената на каньона. На всеки няколко минути спираше, за да погледне руините от другата страна, да провери смяната на ъгъла, докато намери такъв, който да й допадне. Стратегията й означаваше трудно катерене по каменистия склон в основата на стената на каньона, ала тя неведнъж се бе катерила по други обекти, за да открие най-подходящото място, на което да седне и да скицира.
	Най-сетне Даяна спря на върха на особено стръмно изкачване, където част от пясъчника се бе разтрошил, засипвайки всичко отдолу с огромни каменни късове. Тя избърса потта от челото си, провери ъгъла и въздъхна.
	— Близо, но не достатъчно добър. — Погледна каменистия склон отгоре, сетне отново се обърна към развалините. — Още съвсем малко нагоре. Надявам се.
	Даяна се катереше внимателно, по-скоро пълзеше нагоре по склона, дланите и дрехите й бяха просмукани с аромата на вечнозелени растения, за които се хващаше, за да се издърпа по най-стръмните места. Изведнъж забеляза на земята нещо, което по цвят и форма не напомняше никак на скала. Нетърпеливо продължи напред и се наведе да вдигне чирепа, който проблесна в необичайно червено на косите слънчеви лъчи. В мига, в който пръстите й се сключиха около парчето, земята поддаде под краката й и младата жена пропадна сред фонтан от прахоляк и камъни.
	Успя да изкрещи името на Тен и писъкът й заглъхна в мрака.


>	Осма глава

	Тен хукна още преди писъкът на Даяна да заглъхне напълно. Отдалечи се бегом от руините, без да се налага да следва дирите й, за да я открие. В мига на писъка бе зърнал червения й анорак на фона на белезникавата каменна стена от другата страна на каньона.
	А после червената дреха бе изчезнала.
	— Даяна! Даяна!
	Никой не отвърна на виковете му. Той прекоси каньона и се заизкачва по стръмния склон. Веднага щом зърна черната сянка на зейналата в земята дупка, Тен си даде сметка какво се е случило. Даяна бе стъпила върху замаскиран покрив на храм и той бе поддал под тежестта й. Някои храмове бяха дълбоки само метър. Други бяха по-дълбоки от човешки ръст. Боеше се, че Даяна е открила един от дълбоките.
	Тен се придвижваше бавно, готов да се хвърли настрани веднага щом усети, че земята поддава, Тен приближи до дупката, появила се на каменистия склон.
	— Даяна, чуваш ли ме?
	Откъм дупката долетя някакъв звук, кой напомняше името му.
	— Не мърдай — нареди той. — Ако си наранила гръбнака си, само ще влошиш положението, ако мърдаш. Ще се постарая да стигна до теб възможно най-бързо.
	Този път Тен със сигурност дочу името си, изречено от Даяна.
	— Лежи неподвижно и затвори очи, защото може да съборя още пръст.
	Легнал по корем, Тен приближи още повече към дупката. В далечния край зърна да стърчат кедровите стълбове, подпирали тавана. Пред него зееше отворът, през който бе паднала Даяна. Напречно върху дупката минаваха две съвсем здрави кедрови греди.
	Тен изпълзя до ръба на дупката и надникна. Два метра по-надолу Даяна лежеше, наполовина засипана от отломки, заобиколена в кръг от плътно иззидана стена.
	— Слизам долу. Не мърдай.
	Тен изпробва, доколкото можа, здравината на кедровите греди. Хвана се за тях, помоли се здравият кедър да издържи тежестта му, спусна се през отвора и се приземи леко на крака до Даяна. Тя инстинктивно се опита да седне.
	— Не мърдай!
	— Не мога… да дишам.
	Дрезгавото й хриптене му подсказа, че всъщност тя диша по-добре, отколкото й се струва.
	— Всичко е наред. Ударът при падането ти е изкарал въздуха, но скоро ще дишаш нормално. Боли ли те някъде?
	— Не!
	Тен коленичи до главата на Даяна. Очите й се разшириха и тя хрипливо пое въздух, щом мъжът посегна към нея.
	— Спокойно, скъпа — прошепна той. — Трябва да проверя дали не си пострадала. Просто лежи неподвижно. Няма да ти причиня болка. Не мърдай. Всичко е наред.
	Замаяна и безпомощна, Даяна пропъди страха си и се вкопчи в кадифения глас на Тен, спомни си момента, когато бе успокоил уплашената кобила и нежността, с която бе държал пострадалото котенце. Същото беше и сега, със силните си и същевременно нежни ръце той провери черепа й, шията, раменете, гласът му успокояваше, насочваше, обясняваше; и през цялото време мъжът разчистваше отломките, разкриваше все по-голяма част от тялото й, пръстите му се плъзгаха по нея с интимност, каквато не би позволила на никой мъж. От паниката я предпазваше единствено съзнанието, че допирът му е толкова безстрастен, колкото и внимателен.
	— Не напипвам нищо счупено, а и не усетих да трепнеш от болка — заключи накрая Тен. — Някъде да усещаш изтръпнало място?
	— Не… усетих… — Даяна пое дълбоко въздух колкото заради емоционалния шок от докосването, толкова и заради силата на удара при падането. — Навсякъде… където ме докосна… усещах.
	— Добре. Размърдай пръстите на ръцете и краката.
	Даяна го стори.
	— Боли ли?
	— Не.
	— Ще проверя отново шията ти. Ако те заболи, дори леко, веднага ми кажи.
	Дългите пръсти отново се плъзнаха по шията на Даяна, нагоре през косата й, поеха тежестта на главата толкова бавно, че тя дори не разбра кога стана това.
	— Боли ли?
	— Н-не.
	Тен разтвори пръсти, подпря главата й и леко плъзна палци по челюстта й. Даяна затаи дъх, поразена от връхлетялото я усещане. Съвсем бавно Тен завъртя главата й надясно.
	— Боли ли?
	Тя се опита да отвърне, не можа да изрече нищо и поклати глава. Усмивката на мъжа проблесна в мрака.
	— Щом не те боли, докато клатиш глава, значи си добре. Да видим можеш ли да седнеш. Ще го направим бавно. Ако гърбът те заболи, кажи ми веднага. Готова ли си?
	Даяна не се нуждаеше от помощта му, за да седне, ала въпреки това я получи. Лявата му ръка подпря гърба и раменете й, а дясната я задържа да не политне напред, в случай че припадне, което за малко щеше да се случи, когато усети лекия допир до гърдите си.
	— Добре съм — задъхано промълви тя.
	— Дотук добре — съгласи се Тен. — Вие ли ти се свят?
	Да, виеше й се свят, но това нямаше нищо общо с падането й, дължеше на присъствието на силния мъж, коленичил до нея в мрака на древния храм, ръцете му я подкрепяха, а лицето му бе толкова близо до нейното, че долавяше дъха му.
	— Не… не ми се вие свят.
	— Добре. Ще поседим малко, за да сме сигурни.
	Докато Тен разглеждаше пропадналия таван, Даяна се вгледа в него. За първи път си даде сметка колко е привлекателен всъщност с черната, леко чуплива коса, широките рамене, раздалечените сиви очи, гъстите мигли, правилния нос, високите скули и леко наболата брада, която подчертаваше мъжественото му излъчване.
	Ала Даяна бе запленена не толкова от правилните му черти, а от пълната увереност, че той няма да използва срещу нея огромната си мъжка сила. Облекчението я замайваше, подсказваше й каква голяма част от енергията й е била впрегната за контрол на страха й от мъжете.
	Даяна изведнъж осъзна, че Тен е насочил поглед към нея. Очите му бяха невероятно светли и ясни. Прииска й се да го докосне, да провери дали устните му са толкова приятни на вкус, какъвто бе дъхът му.
	— Добре ли си? — попита той. — Изглеждаш леко замаяна.
	— Така е — отвърна Даяна. — Случва се, когато земята внезапно изчезне под краката ти.
	Тен отново се усмихна.
	— Да, предполагам, че е така. Готова ли си да опиташ да се изправиш?
	— Аха.
	— Ще го направим бавно и внимателно. Първо застани на колене. Готово.
	С лекота, която до вчера би ужасила Даяна, Тен я изправи на колене. Наблюдаваше я внимателно, следеше реакцията и координацията на тялото й, усети как тя прехвърли тежестта на коленете си и кимна.
	— Готова ли си да станеш? Не искам да те карам да бързаш, но ще се почувствам доста по-добре, щом веднъж се измъкнем от тоя храм.
	Даяна най-сетне осъзна къде се намира.
	— Храм! Пропаднала съм през тавана на древен храм?
	— Без съмнение, скъпа.
	— Трябва да отбележим мястото и да се постараем да не причиняваме повече щети и…
	— Първо трябва да се измъкнем оттук — спокойно я прекъсна Тен. — Опасно е.
	Гласът му бе мек като кадифе, ала Даяна долови нетърпящите възражение нотки.
	— Истински шеф — промърмори Даяна.
	— Готова ли си? — сухо попита Тен.
	Готова или не, след няколко секунди Даяна беше на крака, изправена с лекота от Тен. За миг тя се подпря на ръцете му, усети топлината на тялото му, струяща през дрехите. Рязко отдръпна ръце, сякаш се опари.
	— Добре съм — рече припряно. — Наистина. Мога да се държа сама на краката си.
	Тен усети притеснението й и я пусна, ала не отстъпи назад, защото искаше да бъде готов да я улови, в случай че коленете й се подгънат.
	— Не ти ли се вие свят? — попита той.
	Замаяна беше, ала от близостта на Тен, а не от падането. Даяна обаче нямаше никакво намерение да издава този факт.
	— Не — отвърна решително. — Не ми се вие свят.
	— Сигурна ли си?
	— Къде ли съм чувала този въпрос преди?
	Усмивката на Тен отново проблесна в мрака.
	— Ядосана ли си? — попита той.
	Даяна отмести поглед, защото се боеше, че неволно ще му покаже одобрението си. Не желаеше да го стори. Не искаше да му дава каквото и да било основание да очаква нещо от нея като от жена. Присви очи и огледа дупката в тавана, която представляваше единственият им изход от храма. Ако се изправеше на пръсти, може би щеше да успее да докосне кедровата греда. А можеше и да не успее.
	— По-скоро се чувствам уплашена — призна тя. — Някои жени биха успели да се измъкнат сами от тази дупка, но не и аз. В часовете по физическо възпитание никога не можех да се набера на успоредката.
	Тен измери с поглед разстоянието до тавана и кедровите греди.
	— Няма проблеми. Именно затова Господ е създал мъжете.
	— Така ли?
	Тен кимна, ритна настрани отломките и си разчисти място точно под отвора. Разкрачи се леко, за да застане по-стабилно и протегна ръце към Даяна.
	— Хайде, мила. Поемаш нагоре.
	Тя го изгледа изумено, сякаш току-що й бе предложил да се телепортира през отвора.
	— Не се безпокой, няма да те изпусна — увери я Тен. — Всеки ден разнасям къде-къде по-тежки неща. Ще те повдигна. Ще се хванеш за кедровите греди, после ще се изкатериш по раменете ми и ще се измъкнеш на земята.
	— Ами ти?
	— Точно тук идва замисълът на Господ. Направил е мъжете по-силни от жените. — Усмивката му се стопи. — Всичко е наред, Даяна. Няма да те нараня. Довери ми се.
	— Аз… — Гласът й секна. Тя преглътна и се насили да преодолее двете крачки разстояние до Тен. — Ще… опитам. Какво трябва да направя?
	— Първо сложи ръце на раменете ми.
	За момент Даяна се уплаши, че няма да е в състояние да го стори. Тя затвори очи и яростно пропъди старите си страхове.
	Тен я наблюдаваше с присвити очи. Усещаше страха й така ясно, както бе усетил женствените извивки на тялото й, докато проверяваше дали не е пострадала.
	— Даяна. Сложи ръце на раменете ми.
	Тя рязко отвори очи. Кадифената мекота в гласа на Тен се бе стопила. На нейно място бе дошла хладната решителност: би могла да помогне на Тен да я измъкне от храма или да се съпротивлява; и двата случая щеше да излезе през отвора в тавана. Нямаше представа как Тен би могъл да се справи с тази задача без съдействието й, ала бе сигурна, че ще го стори.
	Вдигна ръце към раменете му. Съзнаваше, че той ще долови треперенето й, ала не бе в състояние да се овладее.
	— Боиш се, че ще паднеш отново ли? — попита мъжът.
	— Аз…
	Вкопчи пръсти в изпъкналите мускули на раменете му. Беше толкова силен. Изключително силен. Беше безпомощна като котенце пред неговата сила.
	Спомни си тигровото котенце, сгушено в ръцете на Тен, рече си тя. Котенцето беше спокойно, мъркаше, имаше пълно доверие в Тен. Той не причини болка на пострадалото коте. Няма да нарани и мен.
	— Какво и-искаш да направя? — попита Даяна, забравила всичко друго, освен необходимостта да се изпълни с увереност, че Тен няма да я нарани.
	— Хвани се за раменете ми. Ще те повдигна нагоре, докато успееш да се хванеш за кедровата греда. Щом се уловиш, коленичи на раменете ми, после се изправи на тях. Оттам не би трябвало да имаш проблеми да се измъкнеш от храма. Ясно ли е?
	Тя кимна, вкопчи се в раменете му и опита да се подготви за предстоящото изпитание.
	— Не още — рече Тен и бавно погали Даяна по гърба. — Трепериш твърде силно. Спокойно, мила. Всичко е наред.
	— Като ме г-галиш, само ме притесняваш още п-повече.
	Тен изненадано повдигна вежди, ала рече само:
	— Дръж се. Започваме. И дръж гърба си изправен.
	Даяна не разбра последното указание, но усети как тялото на мъжа се притиска към нейното, щом той сви колене, обви ръце около бедрата й, изправи се и я повдигна до кедровите греди. Не бе необходимо да се тревожи за изправянето на гърба й — цялото й тяло се скова при интимното докосване на ръцете около бедрата й и притискането на главата му към корема й.
	— Тен!
	— Всичко е наред, скъпа. Държа те.
	_Точно в това е проблемът!_ Ала Даяна успя да се овладее и да не изрече мисълта си.
	— Можеш ли вече да достигнеш гредата? — попита Тен.
	Даяна успя да събере мислите си, вдигна ръка от рамото му и сграбчи кедровата греда. Беше твърда като мускулите на мъжа, ала съвсем не толкова топла.
	— Хванах я — задъхано промълви тя.
	— Добре. Сега хвани и другата.
	— Хванах и нея.
	— Дръж се.
	Тен го направи толкова бързо, че Даяна изобщо не разбра как успя, ала само след секунди бе вече коленичила на раменете му, хваната за гредите, за да не загуби равновесие. Ръцете му бяха на бедрата й и я държаха здраво, а лицето му…
	— Не мисли за това, че ще паднеш. Закрепи се стабилно, скъпа — приглушено нареди Тен.
	— Лесно ти е да го кажеш — промърмори през зъби Даяна.
	Той тихо се засмя.
	Даяна усети топлината на дъха му.
	— О, Господи.
	— Какво има? — попита Тен. — Да не би някоя от гредите да е изгнила?
	Даяна не отговори. Издърпа се нагоре и се измъкна от храма, преди да успее да разтълкува тръпките, разтърсили тялото й. Отдръпна се от ръба на дупката, седна и обви ръце около раменете си, макар да усещаше кожата си пламнала.
	— Всичко наред ли е? — извика Тен.
	— Да. Не. Аз… — Тя стисна зъби. — Чудесно. Просто чудесно.
	— Отдръпни се. Излизам.
	Даяна се отдалечи от дупката, недоумявайки как Тен планира да излезе. Само след няколко секунди две ръце обвиха кедровата греда. С гъвкавост, която я изуми, Тен се набра нагоре, задържа се с една ръка, хвана се с другата за втората греда, залюля крака и изскочи от отвора с лекотата на гимнастик, който тренира на успоредка.
	— Къде си научил това? — попита Даяна.
	— На същото място, където се научих да оперирам котенца.
	— Къде беше това?
	— Отдавна, много далече, в друга страна.
	— Но къде? — настоя тя. — Защо?
	— Обучение на командос.
	Даяна отвори уста, ала не можа да изрече нищо.
	_Обучение на командос._ Тен протегна ръка, за да й помогне да се изправи.
	— Да тръгваме, скъпа. Слънце скоро ще се скрие.
	Даяна хвърли поглед към небето и видя, че мъжът е прав. Слънцето скоро щеше да се скрие на хоризонта, оставяйки я накрая на земята сама в мрака заедно с мъж, който не само бе много по-силен от нея, ами бе преминал и обучение за убиец.
	— Сигурна ли си, че си добре? — попита Тен и коленичи до нея. — Ако не можеш да ходиш, ще те нося.
	Тя рязко се дръпна от него, преди да успее да овладее импулса. Изпитателно се взря в него, ала не откри в изражението му нито победоносно ликуване, нито злоба, нито диво желание, нищо, освен учтива загриженост за състоянието й.
	— Мога… — Гласът й секна. Даяна мъчително преглътна. — Мога да вървя.
	Тен понечи да я докосне, забеляза, че тя се отдръпна отново и отпусна ръка. Изправи се и отстъпи от нея.
	— Стани. Връщаме се в ранчото веднага щом се нахраним — заяви сухо.
	— Какво? Защо?
	— Много добре знаеш защо — рече Тен и отмести поглед от нея. — Всеки път, когато приближа до теб, ти се свиваш от страх. Ще се чувстваш по-спокойно с някой от другите мъже.
	— Не!
	Горещото възражение спря Тен. Той се извърна отново към нея.
	— Моля те, остани — припряно рече Даяна. — Вярвам ти повече, отколкото съм вярвала на който и да е мъж откакто… откакто аз… откакто той… Тен, моля те! Ти не си направил нищо. Нямам нищо лично против теб. Моля те, повярвай ми.
	— Трудно ми е — откровено заяви мъжът.
	— Тогава повярвай на това. Ти си първият мъж, който ме докосва по какъвто и да е начин от години и съм уплашена до смърт, защото не се боя, а ти си толкова мъжествен.
	Очите му се присвиха.
	— Не говориш много смислено.
	— Зная. Ще се оправя. Обещавам.
	Той се вгледа в нея за миг, сетне кимна бавно и протегна ръка. Ако се протегнеше, Даяна можеше да я хване и да се изправи. Взря се в дългите пръсти и си спомни силата и смъртоносните умения на мъжа.
	Сетне протегна ръце, хвана дланта на мъжа и се изправи на крака.


>	Девета глава

	Докато нощният вятър духаше навън, Даяна седеше в старата къща в ранчото и се взираше в едно глинено парче върху дланта си, спомняйки си злополуката преди две седмици, когато Тен бе скочил в мрака до нея и я бе вдигнал, за да се измъкне отново на твърда земя. Спомените й бяха толкова ярки… ръцете му, които внимателно проверяваха тялото й за наранявания, лекотата, с която я бе повдигнал, лицето му, притиснато тъй интимно към нея, докато тя се катереше към слънчевата светлина.
	Даяна потръпна, връхлетяна от спомените, изобщо не виждаше глиненото парче на дланта си. Спомените отекваха не само в съзнанието, но и в тялото й, караха я да тръпне, да изгаря от любопитство, събуждаха копнеж да докосне Тен, да опознае мъжественото му тяло, така както той бе опознал нейното.
	_Полудявам._
	Даяна отново опита да се съсредоточи върху парчето в дланта си, ала в мислите й се въртеше единствено мига, когато бе поела дланта на Тен в своите ръце и се бе изправила. Сторило й се бе, че усеща как пръстите му я галят точно преди да я освободят, ала докосването бе твърде мимолетно, за да е сигурна.
	А оттогава Тен бе олицетворение на безстрастна учтивост. При разкопките се бе отнасял към нея с обичайната загриженост на по-голям брат. В ранчото бе същото. Вечер двамата подреждаха заедно чирепите, разговаряха с откъслечни фрази за липсващите ъгълчета и издълбаните криви, обсъждаха времето, ранчото или напредъка на разкопките с малко по-пълни изречения — ала той не я бе докоснал нито веднъж, нито когато я настаняваше на масата за вечеря, нито когато й подаваше кашон с чирепи, нито когато поглеждаше през рамо и даваше съвет за някое липсващо парче. Разполагаше с прекрасно оправдание да навлиза от време на време в личното й пространство, ала не го правеше.
	В първите няколко дни сдържаността на Тен й бе вдъхнала увереност. Сетне бе събудила интереса й. На четиринайсетия ден направо я бе раздразнила.
	_Човек ще си помисли, че не се къпя достатъчно често._
	— Каза ли нещо? — попита Тен от другата страна на масата.
	Даяна с ужас осъзна, че е изрекла мисълта си на глас.
	— Нищо — припряно отвърна тя.
	След няколко минути остави парченцето настрани и се изправи, почувствала се неспокойна. Както често се случваше, погледът й се задържа на мъжа, с когото бе споделила толкова много дни, вечери и нощи.
	Нощите бяха съвсем благопристойни, естествено. Какъв ти разбойник! Шефът на „Рокинг Ем“ беше изключително благопристоен.
	Даяна разсеяно се взря в дългите пръсти на Тен, който преобръщаше отново и отново глинено парче в ръцете си, опипваше ръбовете, сякаш с докосването си искаше да изучи и най-дребните детайли от изработката. Даяна правеше същото, когато работеше, осезаемото проучване бе част от характера й също като изразителните й очи и страхът от мъжете.
	Ала тя вече не се боеше от мъжете. Поне не от всички. Люк все още я стряскаше от време на време с огромния си ръст, ала тя не се съмняваше, че Карла е в пълна безопасност с избрания от нея мъж, както и малкия Лоуган с баща си, баща, избран по-скоро от съдбата, отколкото от самото бебе. Не всички деца имаха такъв късмет с родителите си. Даяна не бе имала този късмет. А и не всички жени имаха такъв късмет със съпрузите си. Майката на Даяна със сигурност не се бе чувствала в безопасност със съпруга си, нито пък обградена от грижи и внимание.
	Даяна неспокойно прокара пръсти по масата и усети дребните частички, олющени от глинените парченца, въпреки вниманието, с което ги разглеждаха. Младата жена отново се взря в ръцете на Тен, запленена от съчетанието на сила и нежност.
	_Какво ли ще бъде усещането да те докоснат с толкова нежност?_
	Безмълвният въпрос накара Даяна да потръпне. Искаше й се Тен да я докосне, но това беше невъзможно. Той беше мъж. Щеше да иска повече от докосване, нежност, ласки и прегръдки.
	Даяна отмести очи от Тен. Не забеляза изпитателния му поглед над глинения съд, който сглобя ваше.
	— Мърмяу?
	Учтивото мяукане бе последвано от ново, не толкова учтиво. Даяна приближи до прозореца, благодарна, че нещо ще я разсее от внезапното и неочаквано привличане, което бе изпитала към Тен.
	— Здравей, разбойнико — рече тя, отвори прозореца и протегна ръце.
	Котаракът с тигрова шарка скочи в ръцете й. Козината му ухаеше на студ и свежест от чистия вятър. Даяна се усмихна и потърка буза в главичката на котарака, сетне седна обратно на стола си. Паунс замърка одобрително.
	— Ти си кралят на „Рокинг Ем“, нали? — с усмивка попита Даяна. — Смяташ ли, че можеш да размениш няколко умрели мишки за малко време в скута ми?
	Тен отново вдигна поглед. Даяна нежно галеше котарака по гърба, търкаше буза в главичката му, а той на свой ред я буташе с челце. Мъркането на стария мишелов беше като постоянна далечна гръмотевица, ала това, което накара Тен да застане нащрек бе наслаждението, изписано по лицето на Даяна. Още от първия ден при разкопките, той се бе държал резервирано и на разстояние; никога нямаше да забрави ужаса в очите й, когато за първи път бе посегнал към нея в мрака на древния храм.
	Без значение колко старания полагаше Даяна, Тен усещаше, че тя все още се страхува от него. Може би защото за първи път го бе видяла като победил в кратка и жестока схватка. Може би заради начина, по който се бе отнесъл към крадците на антики. Може би заради обучението му за командос. Може би просто заради самия него, Тенеси Блекторн, мъжът, който никога не бе имал късмет с жените — или обратното. Разбойник, а не любим или съпруг.
	Паунс мъркаше в скута на Даяна, обявяваше колко е доволен от живота, от себе си и от жената, която галеше гъвкавото му тяло.
	— Ако бях сигурен, че ще ме погалиш по същия начин и аз бих излязъл да хвана малко мишки.
	Даяна го изгледа стреснато.
	— Не бих ги изял обаче — добави Тен невъзмутимо и разгледа глиненото парче на ярката светлина на лампата. — Всяко нещо си има граници.
	Даяна се разсмя. Представата за Тен, мъркащ в ръцете й, я накара да потръпне. Той със сигурност се шегуваше. Но пък ако говореше сериозно…
	В Даяна се надигнаха сенките на стария страх. Когато заговори, думите се изляха като поток, тъй като тя се боеше да не бъде прекъсната, преди да е изрекла всичко, което трябваше да бъде казано.
	— Ще бъдеш по-добре, ако си хапваш от вкусното пиле на Карла, отколкото да разменяш мишки за милувки от мен. Аз не съм особено чувствена. Сексът е за мъжете, а не за жените. С други думи, аз съм фригидна, ако това е определението за жена, която може да живее прекрасно без секс.
	Тен рязко вдигна поглед, поразен както от думите й, така и от страха, който долови в гласа й. Понечи да отвърне, ала тя продължи да говори, думите се изливаха като река, най-сетне освободена от похлупака на зимния лед.
	— Някой мъж трябва да е измислил думата фригидна — продължи припряно тя. — Една жена просто би казала, че не е мазохист, че няма нужда да изпитва болка, причинена от самата нея или от друг. Но какъвто и етикет да сложиш, резултатът е същият. Благодаря, но ще откажа.
	Думите отекнаха в тихата стая. Фактът, че се защитаваше, накара Даяна да потръпне вътрешно, ала нямаше намерение да си вземе обратно нито една дума. Тен трябваше да знае.
	— Не си спомням да съм те молил за секс — рече Тен.
	В продължение на няколко минути Даяна галеше котарака в стремежа си да се успокои, а пухкавото животинче продължаваше да мърка доволно.
	— Не, не си — промълви тя най-сетне и въздъхна, облекчена, че най-лошото е отминало. Той вече не можеше да я обвини. — Ала от горчив опит знам, че е по-добре да си откровен, отколкото после да те обвинят, че си съблазнявала.
	— Не се безпокой, Даяна. Също като богинята на луната, на която си кръстена, ти цялата си обградена с предупредителни знаци. Всеки мъж, който не ги вижда, явно е сляп като теб.
	— Моля?
	Тен вдигна поглед от парчетата, които подреждаше.
	— Ти си напълно сляпа за собствената си натура. Не си фригидна. Изключително чувствена си. Пиеш буреносния вятър, галиш ръчичките на Лоуган, докосваш глинените парченца с такава чувствителност, че не ти се налага дори да гледаш, за да усетиш ръбовете. Галиш стария котарак, докато завибрира от удоволствие и се наслаждаваш на това не по-малко от него. Ето това е чувствеността — да извлечеш удоволствие от собствените си чувства. А сексът, хубавият секс, е най-голямото удоволствие, което сетивата ти могат да понесат.
	Даяна седеше като вцепенена, прикована от ясните очи на Тен, от кадифената мекота на гласа му. Сетне мъжът сведе поглед към чирепите и я освободи от властта си.
	— Дойде ли нов кашон от разкопките? — попита той спокойно, сякаш не бяха обсъждали нищо лично. — Чакам един от 10-В. Струва ми се, че парче от този червен съд може да е било отнесено до това място. Преди много време, разбира се.
	Даяна се вкопчи във въпроса, доволна, че й се предоставя неутрална тема за разговор.
	— Да, ето там е. Ще го донеса.
	Даяна остави котарака, отиде до ъгъла на стаята, където се подреждаха номерираните парчета с надеждата в бъдеще да бъдат сглобени. Кашонът от 10-В бе най-отгоре на купчината. Даяна го донесе до дългата маса, на която Тен работеше на светлината на силна лампа.
	— Благодаря — разсеяно рече той. — Дали вътре ще се намери парче с два тъпи ъгъла и нащърбено олющено парченце от третата страна?
	— Сиво? Назъбено? Черно върху бяло?
	— Червено.
	— Наистина ли? — развълнувано попита тя. Червеният цвят бе най-необичайният за глинените съдове на анасази. Освен това датираше от последния им период, когато бяха населявали най-северните части на своята родна земя. — Смяташ ли, че имаме достатъчно парчета, за да сглобим целия съд?
	Тен кимна доволно. Наведе се, измъкна голям кашон изпод масата и го разтвори. Много внимателно измъкна парчетата на старинна купа върху масата. Фонът на глинения съд бе керемиденочервен. Върху него се различаваха бели и черни шарки, прецизни геометрични фигури, които говореха за търпението на художника, работил върху съда.
	Даяна бе обзета от страхопочитание, когато зърна наполовина сглобения съд върху масата. Тен бе проявил търпението на първоначалния майстор; фините линии на местата, където бе слепил парчетата, почти не се забелязваха.
	— Така и не ми каза защо този вид съдове е толкова рядък — рече Тен и се обърна към кашона с номерираните парчета.
	— Многоцветните глинени съдове обикновено се намират на юг оттук — разсеяно отвърна Даяна и обви с ръце основата на глинената купа. — Или грънчарят е бил емигрант или купата е била изтъргувана. Ала този глинен съд, както и правилната форма на мазилката от пясъчник в каньона Септембър ни карат да вярваме, че останките датират от периода на Пуебло III на анасази. Почти сигурни сме. Тъй като не разполагаме с машина на времето, никога няма да бъдем сто процента сигурни, че знаем истинската история.
	— Знаем най-важното нещо.
	Даяна вдигна поглед от старинния предмет в ръцете си.
	— Били са хора като нас — отбеляза Тен. — Строили са, смели са се, плакали са, били са се, отглеждали са деца и са умирали. И най-вече познали са страха.
	— Всъщност според най-новите теории анасази са се пренесли в скалните си къщи не заради страх — подхвърли Даяна и се взря в кашона с парчетата.
	— Просто гледката от скалите им е харесала повече, така ли? — скептично повдигна вежди Тен.
	— Никой не твърди такова нещо. Според тази теория ние твърде преждевременно сме им приписали склонност към крепости. Може просто да са пазили върха на платото за насаждения и да са избягвали дъното на каньона заради наводненията. В такъв случай за жилище остават скалите.
	Тен изсумтя.
	— И какво казват професорите за сигналните кули на върха на Меса Верде? Използвали са ги, за да предават новините за новородените ли?
	Даяна стрелна с поглед Тен, ала той изглеждаше погълнат от червените парчета, които внимателно подреждаше пред себе си. Вече бе слепил две и добавяше трето.
	— Кулите може да са били използвани за приветстване на гостите — подхвърли Даяна. — Или за да посочат пътя нагоре към платото на хората, които са идвали от други места.
	— Хората, идвали от други места, са били непознати, а непознатите са склонни да бъдат враждебно настроени.
	— Може би анасази са вярвали, че непознатите са просто приятели, с които още не са се срещнали.
	— Това със сигурност обяснява как анасази са загинали толкова бързо — саркастично подхвърли Тен.
	— В някои академични среди твоята гледна точка ще бъде разгледана като философски и политически назадничава — спокойно заяви Даяна. Когато беше заедно с Тен, едно от най-приятните неща бе пъргавия му и многостранно развит ум. Тя очакваше с нетърпение часовете, през които подреждаха парчетата и разговаряха за анасази, изпитваше същото наслаждение както при работата си при разкопките. — Ето парчето, което трябва да се сложи в средата.
	— Благодаря — рече Тен. — Задръж го, докато изсъхне лепилото по тези двете. И какво е накарало професорите да се откажат от старото разумно обяснение за причината, накарала анасази да изберат скални жилища?
	— И какво е това обяснение?
	— Птичките летят не защото им харесва гледката отгоре, а защото котките не могат да летят.
	— Не го казвай на Паунс — усмихна се Даяна.
	— Не е необходимо. Вече го е разбрал сам, което не може да се каже за изобретателя на тази нова теория, че скалните къщи са избрани поради някаква друга причина, а не за самозащита. С други думи, поради страх.
	— Логично, но не обяснява защо няма увеличение на погребенията по времето, когато анасази са напуснали върховете на платата и са се заселили в скалите.
	— Погребения ли?
	— Самозащитата говори за война — обясни Даяна. — Войната води към ранени и убити. Смъртта…
	— Води към погребения — прекъсна я Тен.
	— Именно. Дори по времето, когато анасази напълно са изчезнали, няма увеличение на погребенията. Следователно теорията, че враждебни племена са принудили анасази да се заселят в скалите има голям недостатък. Няма повече смърт, значи няма война. Съвсем просто.
	— По-скоро недомислено. Тия теоретици би трябвало да вдигнат глави от книгите и да осъзнаят реалността.
	— Какво имаш предвид?
	— Само победителите погребват загиналите си войници.
	Даяна потръпна от безстрастния глас на Тен.
	— Говориш, сякаш знаеш със сигурност — рече тя.
	— Бил съм там. Съвсем сигурен съм.
	— Къде там?
	— На страната на победените. През вековете това не се е променило много. Съмнявам се, че изобщо някога ще се промени. Болка, страх, смърт и недостатъчно хора, които да скърбят или да погребат мъртъвците. Но винаги има достатъчно лешояди.
	Присвитите очи на Тен бяха като парченца стъкло. Даяна не можа да издържи погледа им и мисълта за това какво са видели.
	Мъжът се извърна и отново се взря в кашона с парчетата. Когато вдигна поглед, изражението му отново беше спокойно.
	— Във всеки случай, който е учил поне малко биология, може да каже на твоите теоретици, че построяването на каменни апартаменти в скалите изисква невероятно количество време и енергия, което означава, че нуждата, принудила обществото да го стори, също е била доста силна. Оцеляването е най-вероятното обяснение, а единственото животно, което застрашава оцеляването на човека е самият човек. — Тен се усмихна мрачно. — Това също не се е променило.
	— Страх.
	— Не го подценявай. Нито едно животно не би оцеляло без него, включително и човекът. — Тен задържа едно парче на светлината, сви рамене и все пак опита да го нагласи. Пасна съвсем точно. — Може би анасази не са воювали активно. Може би са се страхували от войната до такава степен, че са се оттеглили в дупка в скалите и са я затворили след себе си. — Тен вдигна поглед. — Можеш да разбереш подобен страх, нали? Именно това те е привлякло за първи път към анасази. Също като теб, те са изградили около себе си черупка, за да се отделят от света. А сетне са започнали да се свиват и умират в черупката си.
	Даяна се съсредоточи върху две парчета, които изобщо не пасваха.
	Тен почака малко, сетне въздъхна и продължи:
	— Когато се оттеглиш в скала, достъпна само по една-две тесни пътеки, които могат да бъдат охранявани от деветгодишно дете с остра пръчка, може би причината е, че не разполагаш с други, освен с деветгодишни деца, които да защитават селището.
	— Но няма доказателства за постоянни сблъсъци с враждебно настроено племе — хладно отбеляза Даяна.
	— Няма ли? Какво означава анасази?
	— Това е дума на племето навахо, която означава Древните или Онези, дошли преди нас.
	Тен се усмихна.
	— Означава също „вражески предшественик“. — Той вдигна едно парче със странна форма и се взря в него. — Предполагам, че в края на дълъг тежък период, по време на който се е наложило да се справят с война, суша, болести или и трите заедно, някаква лудост е обзела северните анасази.
	Вниманието на Даяна бе привлечено от нещо недоизречено в гласа на Тен.
	— Какво имаш предвид?
	— Смятам, че ги е погълнал култ към някакъв черен шаман, изразходвал всичко, с което племето е разполагало и изискващ дори повече. Може би страховете, на които е бил изграден култът към шамана, са били основани на нещо от действителността, а може да са съществували само в кошмарите на анасази. — Тен поклати глава. — И в двата случая страхът е управлявал обществото. Хората са се оттеглили на най-трудните места, които са могли да достигнат, изолирали са се в стаи и са провеждали церемонии в подземни храмове. Когато се е изчерпало мястото в нишите, строили са все по-големи и по-големи храмове в основата на скалите. — Гласът на Тен леко се смекчи. — Ритуалите им са ставали все по-сложни — тихо продължи той. — Изисквали са все повече и повече душевна и физическа сила от хората. Станали са по-тъмни. Възможно е една култура да съществува по този начин, ала не за дълго. Да се сгушиш в каменно подземие е в разрез с най-дълбоко вкорененото чувство за оцеляване.
	— Това ли смяташ, че е станало? Анасази са загинали в градските подземия, които са построили за самите себе си?
	— Някои са загинали. Други са избягали.
	Нотките в гласа на Тен накараха Даяна да настръхне. Същото бе изпитала с Тен и преди, когато стоеше на пустото скално плато и имаше чувството, че вековете се размесват като тесте карти, което й дава възможност да зърне друго време, когато действителността е била много различна, както и те двамата с Тен.
	— Как са избягали? — попита Даяна. Гласът прозвуча странно в собствените й уши.
	Настъпи продължителна тишина, чуваше се само вятърът, брулещ древната земя. Точно когато Даяна реши, че Тен няма да каже нищо повече, той заговори отново:
	— Друг шаман се е спуснал от север, шаман скитник, донесъл видение, погълнало анасази, видение, което говорело за светлина и мрак, за живот и смърт. — Тен внезапно вдигна поглед към Даяна, очите му бяха чисти и ясни като дъжд. — Онези от анасази, които повярвали на шамана скитник, излезли от своите красиви опасни и безплодни скални поселища и никога повече не се върнали.


>	Десета глава

	Люк се наведе към малкия Лоуган, усмихна се и заговори нежно на бебето, което напрегнато се взираше в него.
	— Определено има твоите очи, Карла — рече Люк и погали съпругата си по бузата.
	— Устата обаче си е твоята — отвърна тя и притисна страна към дланта му.
	— Загазихме значи. Половината щат ще му е ядосан веднага щом проговори.
	Карла се засмя, целуна дланта на Люк и се облегна на гърдите му. Шалът й се изплъзна и разкри нежната извивка на пълните й с мляко гърди. Люк нагласи отново шала, сетне възобнови лекото люшкане на големия люлеещ се стол, който бе направил преди раждането на Лоуган.
	Въпреки размерите си, столът бе толкова уютен за тримата — Лоуган, Карла и Люк — че никой от тях не желаеше да го смени за канапето. Спокойните вечери, когато Карла кърмеше бебето, седнала в скута на Люк, се бяха превърнали в прекрасно изживяване и за тримата.
	— Здрасти — рече Карла, зърнала Даяна да влиза откъм кухнята във всекидневната. — Тен питаше за теб преди няколко минути. Ставало дума за кашона от 11-С.
	— Още червени парчета. На това се надява. Има теория за това къде е останалата част от червената купа. Досега все се оказваше прав.
	Неспокойната нощ, изпълнена с накъсани сънища, бе убедила Даяна, че Тен е прав не само за глинената купа, ала нямаше представа как да възобнови отново темата също както не знаеше какво да отвърне снощи, когато той говореше за страха, за анасази и за Даяна Сакстън. Тогава наместо да говори, тя му бе подала ново глинено парче и разговорът се бе превърнал в откъслечни фрази относно късчетата натрошени съдове.
	— Тен в бараката ли е? — попита Даяна.
	— Не, в обора е, отиде да нагледа един кон, който куца.
	Даяна прикри разочарованието си. И в каньона Септембър, и в ранчото тя с нетърпение очакваше вечерите с Тен, въпреки напрежението, което изпитваше заради мъжественото му излъчване. Забелязваше у него неща, на които никога не бе обръщала внимание у един мъж. Гъстите му черни мигли, също тъй гъстата набола брада, изпъкналите мускули, гъвкавата походка на човек, който се чувства добре в тялото си.
	Ала най-силно от всичко й въздействаше мъжката му чувственост, която бе едновременно ненатрапчива и всепроникваща. Завладяваше сетивата й по същия начин, по който интелигентността му завладяваше съзнанието й.
	— Ако видиш Тен — обърна се Даяна към Карла, — кажи му, че съм почистила калциевите отлагания от парчетата от 11-С, сложила съм им номера и са напълно готови за вълшебното му докосване.
	— Ще му кажа. Искаш ли да ни правиш компания за пая? Ще хапнем веднага щом сложим в леглото нашия лаком син.
	— Не, благодаря. Шевовете на джинсите ми и без това ще се пръснат заради вкусните ти ястия. Става неприлично.
	— Не съм чул никой от мъжете да се оплаква от начина, по който ти стоят джинсите — подхвърли Люк.
	— Люк! — засмя се Карла.
	— Добре де, ти чула ли си ги да се оплакват? — невинно попита той и насочи вниманието си към Лоуган. — Побързай, синко. Твоят старец е готов за десерта.
	Карла се засмя и промърмори нещо, което Даяна не успя да чуе. Тя безмълвно се излезе от всекидневната и се насочи към кухнята. Не че се чувстваше нежелана, напротив. Знаеше, че Люк и Карла обичат да я разпитват за напредъка на разкопките и за глинените съдове, които двамата с Тен така умело сглобяваха от натрошените парченца. Просто не бе сигурна, че може да гледа Люк и Карла заедно с тяхното бебе, без да издаде собствения си копнеж да има дете.
	_Колко жалко, че е нужен мъж, за да имаш бебе._
	Подобно мисъл често й бе минавала през ума, ала желанието й да има дете се усилваше все повече. Тази вечер я бе разтърсило дълбоко, бе й отнело способността да разсъждава.
	Но и това не беше нещо ново. Даяна трудно успяваше да си събере мислите, когато бе близо до Тен. Един негов поглед, една фраза, лека усмивка и тя отново и отново започваше да мисли за това колко бе нежен с котенцето, колко търпелив бе с крехките чупливи глинени късчета, колко приятно и вълнуващо бе да е в неговата компания.
	_Престани. Още малко и ще го помолиш да те целуне._
	Даяна леко потръпна. Не бе сигурна на какво се дължеше реакцията й. В едно обаче бе сигурна. Това не беше страх.
	Даяна излезе навън в нощта. Над главата й Млечния път бе като река от светлина, безшумно носеща се по небето. Нямаше луна, която да засенчи звездите, нито облаци, които да смекчат острите очертания на билото Макензи. Нищо не помръдваше, освен вятъра. Той проникваше в нощта, изпълваше я с шепот, който би могъл да бъде ехо на мислите на Даяна или на древните молитви на анасази, отправени към непознати богове.
	Щом Даяна отвори вратата на стара къща, Паунс изскочи от близките храсти и се шмугна вътре. Младата жена затвори вратата, наведе се и вдигна големия котарак.
	— Здравей, Паунс. Как беше ловът на мишки днес?
	Котаракът замърка и се отърка в Даяна.
	— Чак толкова успешен, а? — промърмори тя и го погали по гърба. — Тогава няма да си давам труда да ти слагам от сухата храна, която Карла ми даде вчера.
	Паунс измърка в знак на съгласие.
	— Да, и тя така каза. Ядеш суха храна само когато няма нищо по-добро.
	Естествено, Паунс не обърна внимание на паничката, която Даяна приготви с една ръка, докато го държеше с другата. Дори чинийката с мляко не го заинтересува. Искаше само да се сгуши в скута на любимото си човешко същество.
	Понесла Паунс, Даяна прекоси работната стая и влезе в спалнята си. Внимателно оправеното легло не изглеждаше примамливо. Твърде рано бе за лягане. Дори часът да бе подходящ, душевното й състояние не позволяваше. Бе твърде неспокойна, за да заспи.
	За беда, бе твърде неспокойна и за да работи. Опита се, ала за първи път изкушението да подрежда парченцата на древния пъзел не успя да задържи вниманието й. След като сглоби няколко, тя угаси силната настолна лампа и седна до работната маса, осветявана само от лампата в далечния ъгъл на стаята. Сенките, хвърляни от тази лампа, бяха нежни и подканящи, смекчаваха като кадифе границата между светлината и мрака.
	Паунс скочи в скута на Даяна и измяука нежно. Тя разсеяно го погали и веднага се дочу силно мъркане. Дълго време само този звук нарушаваше тишината. Сетне на вратата се почука и Тен извика. Дочула гласа му, Даяна отново потръпна.
	— В работната стая съм — отговори тя.
	Гласът й бе необичайно дрезгав, ала думите прозвучаха достатъчно ясно. Вратата се шпори и Тен пристъпи в стаята. С небрежен жест свали шапката си и я остави на малката масичка под лампата.
	— Този стар мишелов сигурно мисли, че е умрял и отишъл в рая — подхвърли Тен.
	Мъжът леко се усмихна и Даяна отново бе обзета от силно вълнение.
	— Наистина ли говореше сериозно? — попита тя, преди да измисли куп причина, за да замълчи.
	— Винаги говоря сериозно. А когато става дума за теб и котарака, съм напълно сигурен.
	Даяна пое дълбоко въздух.
	— Наистина ли би сменил мястото си с Паунс?
	Тен се усмихна широко.
	— Защо? Имаш мишки, които го мързи да хване?
	Даяна опита да отвърне на усмивката, ала устните й трепереха твърде силно. Едва намери смелост да зададе следващия си въпрос.
	— Наистина ли искаш да те докосна? — попита. — Имам предвид… аз… привличам ли те?
	— Разбира се — нехайно отвърна Тен и посегна да включи настолната лампа.
	— Би ли… ме целунал?
	Ръката му замръзна във въздуха. Усмивката му се стопи. Очите му се присвиха, когато се извърна и погледна младата жена, застанала само на метър от него.
	— Говориш сериозно, нали — отбеляза той.
	Тя кимна, защото не бе в състояние да изрече нищо.
	— А какво стана с всичките забранителни знаци?
	Даяна отвори уста. Нито дума не излезе от свитото й гърло. Тя навлажни устни. Тен проследи движението с чувственост, която навремето би я уплашила. Сега й донесе облекчение. Вдъхна й смелост да изрече онова, което отдавна бе осъзнала.
	— Докато наблюдавах Люк, Карла и бебето им, осъзнах, че пропускам нещо прекрасно и… и жизненоважно. — Гласът й стана по-нисък и още по-дрезгав. Тя заговори припряно, сякаш се боеше да не я прекъснат, което би и отнело смелостта да продължи. — Ала докато не преодолея страха си от мъжете, няма да имам възможност да постигна живота, който искам. Мъжете искат секс. Трябва да бъда в състояние да дам на един мъж това, което иска, за да получа онова, което истински желая — мое собствено бебе.
	Тен изненадано вдигна вежди.
	— Скъпа, не ти е нужен мъж, за да имаш бебе. — Леко се усмихна в отговор на шокираното изражение на Даяна. — Ако не ми вярваш, питай който и да е ветеринар.
	Даяна решително поклати глава.
	— Не. Не това искам. Прекалено безчувствено е. Искам бебето ми да бъде заченато в топлина, при… сливането на двама души. А не в лекарския кабинет. Това няма… аз просто… не. — Тя рязко пое въздух, опитвайки да овладее притеснението си. — Така че трябва да започна отнякъде. Една целувка ми се стори логично начало.
	— Защо избра мен?
	Даяна отмести очи, неспособна да издържи погледа на Тен.
	— Защото… защото ти имам доверие — отвърна. — Виждала съм те как държиш котенца и крехки глинени парчета. Ти си едновременно нежен и силен. Когато паднах в храма, бях безпомощна, изцяло в твоя власт. Можеше да направиш с мен каквото поискаш, но ти ме измъкна навън, успокои ме, погрижи се за мен. Нито веднъж не намекна, че ти дължа благодарност или че трябва да ти предоставя тялото си за секс.
	Сивите очи не се отделяха от Даяна.
	— И сега искаш да те целуна?
	Тя затвори очи и кимна.
	— Въпреки страха ти от мъжете? — добави Тен.
	Даяна отново кимна. Сетне припряно прошепна:
	— Харесвам те, Тен. Зная, че мога да понеса да бъда целуната от теб, ала мисълта за всеки друг мъж направо ме… вледенява.
	Тръпка на страх и отвращение разтърси Даяна. Тен я забеляза, ала не каза нищо.
	— Както и да е — привидно спокойно добави тя, — ако знаеш, че всичко, до което ще стигнем, е целувка, няма да настояваш за нещо повече, нали? Ако съм съвсем откровена? — Даяна вдигна очи към Тен. В тях се четеше неосъзната молба. — Не съм изкусителка. Наистина. Просто не мога да понасям да бъда докосвана от мъже.
	— Какво се е случило? — спокойно попита Тен. — Защо имаш такова лошо мнение за секса и за мъжете? Какво те кара да се страхуваш, че всеки мъж, който те целуне, ще иска секс?
	— Защото е вярно.
	— Не го вярваш, нали?
	— Вярвам го и още как — безстрастно заяви Даяна.
	Тен се втренчи в нея. Нежността и неосъзнатата молба бяха изчезнали, гласът й бе глух и безизразен.
	— Виж какво, никой истински мъж няма да изисква секс от една жена само защото е разменил с нея няколко целувки.
	Даяна сви рамене. Движението бе рязко, отривисто, издаваше огромното напрежение, което я разяждаше от толкова години.
	— Може би си прав — рече тя. И в следващия миг натрупаната горчивина се изля в поток от думи: — Но единственият начин да разбереш кой мъж е почтен е като споделиш целувките и през цялото време горещо се молиш, когато моментът настъпи, той да приеме отказа ти, защото ако не го стори, той е по-едър от теб, по-силен, а ти се срещаш с него от месеци и никой на света няма да повярва, че те е насилил.
	— Държиш се така, като че ли всички мъже…
	— Не всички — яростно го прекъсна Даяна. — Ала прекалено много! Ако не ми вярваш, питай психолога, който правеше проучване за Калифорнийския университет в Лос Анджелес. Статистиките са красноречиви. Първото сексуално преживяване на повече от една трета от всички жени е в резултат на изнасилване.
	— Какво?!
	— Изнасилване — яростно повтори Даяна. — Не говоря да те пребият до безсъзнание или да опрат ножа до гърлото ти, докато изнасилвачът свърши, макар че Господ ми е свидетел, говорих с твърде много момичета, които са станали жертва и на такова жестоко насилие. — Даяна рязко си пое въздух, ала не даде възможност на Тен да отговори. — Не говоря дори за кръвосмешение. Говоря за глупавичките момичета от средната класа, които вярват, че отказът си е отказ, които вярват, че момчето, с което излизат от три месеца, няма да използва силата си срещу своята приятелка, няма да бъде дотолкова настоятелен, че да съблече дрехите й, докато тя се съпротивлява, да сложи ръка между краката й дори когато тя се опитва да го отблъсне и всеки път, когато са сами, той да става все по-груб, докато накрая ме бе притиснал с тяло и през цялото време ми повтаряше, че всичко е наред, че добрите момичета го правят непрекъснато, че на сутринта все още ще ме обича, всъщност дори ще ме обича повече от всякога…
	— Даяна — шокирано промълви Тен. Тя изобщо не го чу.
	— … а аз бях твърде добре възпитана, за да дращя, да пищя и да ритам, но най-вече не можех да повярвам, че Стив няма да спре. Добрите момичета от средната класа не биват изнасилвани от добрите момчета от средната класа. Предишните пъти бе спирал. Щеше да спре и този път. Трябваше. Просто трябваше. Господ да ми е на помощ, още не можех да повярвам, когато той свърши, аз кървях, а той затвори ципа на панталона си и предложи да хапнем сандвичи с пържени картофи, преди да отидем в апартамента му и да го направим отново. — Даяна премигна, потръпна отново и тихо изстена. — Стив и до днес не знае защо развалих годежа ни. Последния път, когато говорих с него, той се ядоса и каза, че щом не съм искала секс, не трябвало да нося високи токове и секси прически, не трябвало да слагам парфюм и да прелъстявам. Бях добро момиче от средната класа, затова му повярвах. Повярвах, че вината е била моя.
	Даяна стисна юмруци и ноктите й се забиха в дланта, ала гласът й остана безстрастен и равнодушен.
	— Когато най-сетне успях да се съвзема, за да започна отново да излизам на срещи, за което ми бе нужна повече от година, много внимавах да не подведа мъжа. Никакъв грим. Никакъв парфюм. Никакви поли. Няколко целувки, това беше всичко, и то едва след няколко срещи. Нямаше значение. Някои от момчетата ме нарекоха съблазнителка. Други използваха по-лошо определение.
	Паунс измяука недоволно и скочи на пода, усетил напрежението на Даяна. Тя дори не забеляза реакцията на котарака.
	Тен също. Все още бе в плен на шока и гнева, завладели го, когато разбра защо Даяна се страхува от мъжете. Чуваше думите й някак отдалече. Ръцете му инстинктивно се свиваха и отпускаха, докато опитваше да се успокои, да потуши безсмисления гняв, който го разяждаше. Всичко това се бе случило с Даяна отдавна. Преди години.
	Ала за Тен то се бе случило само преди секунди.
	— Само един от мъжете се върна за повече от няколко срещи — продължи Даяна безизразно, решена да разкаже на Тен всичко, така че да не останат никакви неизяснени въпроси. — Дон никога не ме е насилвал. Нито веднъж. По никакъв начин. Осем месеца по-късно ми предложи да се омъжа за него и ми каза колко прекрасно щяло да бъде двама девствени партньори да открият тайнството на секса през първата си брачна нощ. — Тя безпомощно махна с ръка. — Той беше мил, почтен човек. Не можех да го излъжа. Затова му казах.
	Когато Тен заговори, гласът му бе внимателно овладян.
	— Какво се случи?
	— Той се опита да повярва, че вината не е била моя, но когато разбра, че не съм отишла в полицията… — Даяна стисна устни. — Видяхме се още няколко пъти след това, но всичко бе свършило.
	— Обичаше ли го?
	Даяна бавно поклати глава.
	— Не обичах и Стив. Просто исках да вярвам, че е възможно един мъж и една жена да споделят нещо красиво, че мъжът може да бъде почтен и цивилизован с жената, която е по-слаба от него.
	— Предполагам, че баща ти не е бил такъв.
	— Баща ми беше войник. Командос.
	Очите на Тен се разшириха, ала той не каза нищо.
	— Татко беше избухлив, когато бе трезвен. Когато беше пиян, се превръщаше в насилник. Колкото по-голяма ставах, толкова повече пиеше той. Двамата с мама… — Гласът на Даяна секна. — Така и не разбрах защо тя не го напусна. Но не го стори.
	— Мъртъв ли е?
	— Да. — Даяна вдигна поглед към Тен за първи път, откакто бе започнала да говори за миналото си. — Стив беше пилот на реактивен самолет във военновъздушните сили. Нямам голям късмет с войниците. Други въпроси?
	— Само един.
	Даяна обви ръце около тялото си.
	— Казвай.
	— Все още ли искаш да те целуна?
	Младата жена притеснено приглади огромния си пуловер. Опита да отговори, реши, че не може да се довери на гласа си и кимна.
	— Сигурна ли си? — попита Тен.
	В гласа му не се долавяха чувства, лицето му бе безизразно, нищо не подсказваше на Даяна какво си мисли. Беше тъмен и загадъчен като ветровитата нощ, а очите му проблясваха в сребристо също като звездите.
	— Да — прошепна тя. — Сигурна съм.
	Тен протегна ръка.
	— Тогава ела при мен, Даяна.


>	Единадесета глава

	Даяна потръпна от милувката на кадифения глас. За миг й се стори, че няма сили да помръдне. Ала почти веднага осъзна, че се изправя, тръгва и прекосява малкото разстояние, което я делеше от Тен. Сложи ръка в неговата. Топлината на твърдата длан бе като огън за хладните от притеснение пръсти.
	Тен протегна и другата си ръка. Само след миг нежните студени пръсти се отпуснаха в топлата му длан. Той вдигна ръцете й към устните си и дъхна топлина върху кожата й, преди нежно да целуне дланите. Дъхът на Даяна секна от неочакваната ласка. Приятното усещане още не се бе разляло по тялото си, когато Тен пусна ръцете й, лишавайки ги от топлината си.
	Даяна бе помолила да бъде целуната. Той я бе целунал. Младата жена възкликна разочаровано.
	— Тен?
	— Да? — нежно попита той.
	— Ще ме целунеш ли отново? — прошепна Даяна. Усмивката му я накара да поиска да се сгуши в обятията му като котенце.
	Мъжът протегна ръце и отново усети нежните хладни пръсти да се отпускат в дланите му.
	— Толкова си топъл — промълви Даяна. Затвори очи и въздъхна, наслаждавайки се на допира на кожата му.
	Чувственият отклик на Даяна разтърси Тен. Надяваше се, че тя няма и най-малка представа колко силно го възбужда с неосъзнатата си чувственост и женственото си тяло, така непохватно скрито под пуловера, който бе достатъчно голям, за да го облече той самият, и нежните ръце, тъй доверчиво отпуснати в неговите.
	Тен вдигна ръцете на Даяна към устните си и целуна първо едната, после и другата длан. Тихият възглас на задоволство, отронил се устните й, му донесе не по-малко удовлетворение от топлината, която усети да се разлива под кожата й. Вдигна глава и погледна младата жена. Очите я блестяха. Сетне тежките ресници паднаха и тя върна целувките, като погали с дъх дланите му.
	— Благодаря ти — прошепна.
	— Удоволствието беше мое.
	Очите й изпитателно се вгледаха в лицето му, неспособна бе да повярва на думите му. Ала той очевидно се наслаждаваше на ласките не по-малко от нея.
	— Говориш сериозно, нали? — рече тя накрая.
	Тен кимна.
	— Такова облекчение е да откриеш мъж, който не иска… всичко.
	Странна усмивка разтегли устните на Тен.
	— Не се заблуждавай, Даяна. Аз искам всичко, но никога няма да взема повече, отколкото ми дадеш. Имам предвид да дадеш с желание, охотно, а не защото съм те притиснал на толкова много фронтове, че не знаеш на кой първо да се биеш.
	Даяна колебливо се усмихна.
	— Означава ли това, че ще ме целунеш отново?
	— Ще те целуна толкова пъти, колкото искаш.
	— И няма да настояваш за нищо повече?
	— Не.
	— Дори ако се възбудиш? — Откровеният въпрос шокира Даяна, когато чу собствените си думи, ала бе твърде късно да си ги вземе назад.
	— Скъпа — промълви Тен, като едва сдържаше смеха си, — ако приближиш още съвсем малко към мен, ще получиш отговор на въпроса си.
	По лицето на Даяна се изписа объркване. Тя сведе поглед към тялото на Тен. Доказателството за възбудата му бе съвсем очевидно. Младата жена вдигна поглед, внезапно пребледняла.
	— Не се тревожи — сухо рече Тен. — Така съм всяка вечер, когато разговаряме или подреждаме късчетата от миналото, както и през повечето дни.
	— Наистина ли? — промълви Даяна. — Не знаех.
	— Положих всички усилия да не разбереш — отвърна Тен. — Изтъквам го сега само за да знаеш, че не трябва да се страхуваш от мен, когато съм възбуден.
	— Но аз не съм искала. Повярвай ми, Тен. Не съм имала никакво намерение да предизвикам подобно нещо!
	— Зная. Не мога да овладея отклика си, ала със сигурност мога да владея действията си.
	— Но след като не съм имала подобно намерение, защо… — Гласът й заглъхна. — Толкова отдавна им не си бил с жена?
	Тен зърна объркването на Даяна и се зачуди да се разсмее ли или да изругае. Нежно прокара пръсти по китката й и усети как пулсът й се ускорява, последван от неговия.
	— Даяна, може да съм бил с жена пет секунди преди да вляза в стаята при теб и пак да те пожелая. Възхищавам се от смелостта, интелигентността и чувството за хумор. Не ми трябваше много време, за да разбера, че ти имаш в изобилие и от трите, както и прекрасно тяло, което полагаш всички усилия да скриеш.
	Страните на Даяна поруменяха, ала тя не направи опит да отдръпне ръце от Тен, заслушана в кадифения му глас, който я караше да отмалява.
	— Желая те от първия ден, от който си тук, когато потисна смущението си и ми помогна за котенцето.
	Очите на Даяна се разшириха от изненада.
	— Уважавам правото на жената да приеме или отхвърли някой мъж — продължи Тен. — Ти ясно ми показа, че ми отказваш. И все още го показваш ясно. С мен си в пълна безопасност, независимо колко дълго се целуваме или прегръщаме.
	Тя едва-едва чуваше думите. Все още се опитваше да осмисли факта, че Тен беше много по-възбуден отколкото някога бе виждала Стив, ала не бе направил никакъв опит да се освободи от напрежението за нейна сметка. Нито пък я бе обвинил, че го е докарала до това неудобно състояние, а после отказва да му даде желаното удовлетворение.
	Сетне осъзна и останалата част от казаното от него: _„С мен си в пълна безопасност, независимо колко дълго се целуваме или прегръщаме.“_
	Тя не се съмняваше. И с Бейкър, и с крадците на антики Тен не бе загубил контрол над действията си.
	— Къде си се научил на такъв самоконтрол? — попита Даяна и се взря в очите му.
	— На същото място, където научих как да се бия.
	— Подобно обучение не бе помогнало на баща ми. Нито пък на Стив.
	Тен потисна гнева, който го връхлиташе всеки път, щом си помислеше за мъжа, причинил такова страдание на Даяна.
	— Те не са били мъже, скъпа. Били са момчета, които никога не са усвоили най-важната част от бойното обучение — самоконтрол. Ако един мъж не се контролира, друг ще го контролира. Има моменти и места, когато загубата на контрол може да струва живота на един мъж. Баща ти е имал късмет. Никога не е бил на такова място. Колкото до Стив, ако късметът не му изневери, никога няма да го срещна.
	Гласът на Тен бе толкова нежен, че в първия миг Даяна не можа да осъзнае смисъла на думите му. Сетне рязко вдигна поглед. В очите му нямаше и следа от веселие или наслада, само леденото обещание за възмездие, което бе виждала вече два пъти — и в двата случая противникът се бе оказал проснат на земята, а Тен се бе оказал победител.
	— Ето че те изплаших — рече Тен, отстъпи назад и освободи ръцете на Даяна. — Никога не бих те наранил, ала след горчивия ти опит с мъжете не очаквам да ми повярваш. — Той се извърна към настолната лампа и посегна да я включи. — Да разгледаме новите червени парчета, които си извадила от кашона. — Тен се поколеба и погледна Даяна. — Или ще се чувстваш по-спокойна, ако те оставя да работиш сама?
	Даяна хвана ръката на Тен и му попречи да включи лампата. Дръпна леко и той пусна ключа, позволи й да контролира ръката му. Тя я вдигна към лицето си. Затвори очи и притисна буза към дланта му.
	— Даяна?
	— Всичко е наред.
	— Наистина ли? Ръцете ти треперят.
	Тя безпомощно се усмихна.
	— Не зная защо треперят, но не е от страх.
	— Сигурна ли си, скъпа?
	— Зная какво е да се страхуваш от мъж. Не се боя от теб, Тен.
	Той продължително се взря в очите й, сетне бавно се усмихна, което никак не успокои трепета на ръцете й. Без да откъсва поглед от него, тя се постара да откликне на усмивката му, макар че устните й трепереха. Хвана другата му ръка и леко я докосна с устни, сетне притисна дланта към другата си буза и задържа ръцете му, допрени до кожата си.
	— Тен — промълви дрезгаво и затвори очи, наслаждавайки се на нежната милувка на пръстите му, — ще споделиш ли няколко целувки с мен, докато те помоля да спреш? Знам, че не е честно спрямо теб, но…
	— Всичко е наред — прекъсна я той и леко допря устни към нейните. — В живота не всичко е честно. Ти би трябвало да го знаеш най-добре.
	— Но…
	— Шшт — рече Тен и леко погали устните й с палец, принуждавайки я да замълчи. — Всичко е наред, мила.
	Даяна отвори очи. Индиговите дълбини блестяха, съзрели откриващите се пред тях възможности. Възможности, появили се, защото този силен мъж я прегръщаше с такава нежност.
	— Целуни ме — прошепна тя.
	— Как? Страстно или нежно? Жадно или хладно? Бързо или толкова дълго, че да забравиш кога не сме се целували? Никога не съм се целувал по този начин, ала когато те гледам, вярвам, че такава целувка съществува.
	Очите на Даяна се разшириха и тя леко потръпна при мисълта да опита всички тези целувки заедно с Тен.
	— Ти как искаш да ме целунеш? — попита тя.
	— По всички възможни начини.
	— Аз също — въздъхна младата жена.
	Даяна усети дъха на Тен миг преди да почувства устните му. Бяха невероятни нежни и гладки. Той я целуна отново и отново, даде й възможност да опознае усещането, наслаждавайки се на вкуса й и най-вече на начина, по който устните й следваха неговите, безмълвно молеха за още.
	Мъжът се усмихна и без да обръща внимание на разбушувалата се кръв, продължи нежните ласки. Езикът му докосна горната устна на Даяна, сетне се отдръпна само за да се върне и да я докосне отново. Дочу тихия й стон на изненада, когато леко захапа долната й устна и я задържа в плен. Мигновено я освободи и поднови леките целувки.
	— Тен — прошепна Даяна.
	— Твърде много ли стана?
	— Не. — Зъбите й се впиха в долната му устна. — Не достатъчно.
	— Значи няма да побегнеш, ако вкуся тази красива уста?
	— Не, няма.
	— Не бях сигурен заради начина, по който си хванала ръцете ми.
	Едва сега Даяна осъзна, че продължава да притиска ръцете на Тен към лицето си.
	— Извинявай — рече и отдръпна ръце. — Забравих всичко друго, щом започна да ме целуваш.
	Тен се наведе и докосна с език ъгълчето на устните й.
	— Всичко е наред, скъпа. Просто си помислих, че може би се тревожиш да не премина границите, ако пуснеш ръцете ми.
	— Моля?
	— Не помниш ли гимназията? Нищо под ключиците отпред и под кръста отзад.
	Даяна се засмя, ала дъхът й секна, щом срещна погледа на Тен. Думите бяха шеговити, гласът — мек като кадифе, ала коленете й се подкосиха, щом се взря в сивите му очи.
	— Помня.
	— Така ще бъде и при нас. Ако искаш ръцете ми някъде другаде, ще трябва да ги сложиш там.
	— Но тогава ти… ти ще очакваш повече.
	— Очаквам да прекарам тази нощ както всяка друга откакто те измъкнах от онзи храм — обзет от неутолима жажда. Но това си е мой проблем, не твой. Ти с нищо не си ме насърчила.
	— С нищо? А какво ще кажеш за сега?
	— Това не е насърчение. — Тен отново захапа леко долната й устна. Погали с език пленената плът и се отдръпна, загледан жадно в пламналите й устни. — Това е удоволствие, скъпа. Истинско удоволствие.
	— Стив винаги… казваше, че му причинявам болка.
	Тен отново я целуна. Зарови пръсти в косата й и притисна устни към нейните. Усили натиска и отметна главата й назад, ала усещането бе прекрасно.
	Даяна го притисна към себе си, не й се искаше целувката да свършва никога. Прошепна името му и разтвори устни. Езикът му се плъзна между зъбите й, потърси влажната мекота зад тях и я вкуси с наслада. Запомняше очертанията на устните й, докосваше ги, галеше ги, наслаждаваше им се. Едва когато младата жена изстена и го притисна още по-плътно, той покори изцяло устните й.
	Никога досега Даяна не си бе давала сметка колко е чувствителен езикът й, как ясно разграничава сатенената мекота на устните на Тен, коприненото докосване на плътта зад зъбите му и кадифения му език, който се плъзгаше по нейния и я караше да забрави кой е по-силен, кой е по-слаб, кой се страхува и кой не. Нежна и сладка, гореща и дива, целувката сливаше чувствените им устни.
	Даяна така и не разбра кой приключи целувката и изобщо дали беше приключила. Бавно осъзна, че е обвила ръце около врата на Тен, че се е сгушила в обятията му, а той се взира в устните й така, сякаш току-що е открил огън.
	— Тен?
	Дрезгавият й глас му подсказа, че тя се бе насладила на целувката не по-малко от него. Когато вдигна поглед и устните й се разтвориха в несъзнателна подкана. Тен тихо изстена и се засмя.
	— Искаш ли да ме вкусиш отново? — попита. Тръпката, разтърсила Даяна, се предаде и на Тен.
	— Тогава направи го — дрезгаво прошепна той.
	Очите й се разшириха и тя рязко пое въздух. Сетне впи устни в неговите, нетърпелива да ги опознае отново.
	Последната й мисъл, преди целувката да приключи, бе учудването, че трепери и все пак не изпитва никакъв страх. Никога през живота си не се бе чувствала в такава безопасност… или по-скоро толкова сладко заплашена.


>	Дванадесета глава

	— И дума да не става — безизразно рече Тен. — Трябва да си луда, ако си мислиш, че ще ти позволя да разкопаеш онзи храм. — Той свали Даяна от пикапа и затръшна вратата зад нея. — Няма да приближаваш до онази дупка.
	Даяна примига и се взря в мъжа, който изведнъж се бе превърнал в шефа на „Рокинг Ем“ и нямаше нищо общо със сдържания любовник, който снощи й бе разкрил удоволствието да бъде целувана. Просто целувана. По целия път до каньона Септембър спомените я връхлитаха най-неочаквано, тя поглеждаше към Тен, който й се усмихваше, отгатнал мислите й.
	Сега обаче не се усмихваше. Нито стойката, нито напрегнатите мускули подсказваха, че е способен на нежност.
	— Искам да ми обещаеш, Даяна.
	Тя почака да я връхлети страхът, който винаги досега бе усещала, щом пред нея се изправеше едър мъж. Ръстът му бе напълно достатъчна заплаха.
	— Иначе какво ще стане? — напрегнато попита тя.
	— Иначе пътуването ни дотук ще се окаже напразно, защото се връщаме.
	— А ако откажа да се върна?
	— Пак ще се върнеш.
	Даяна се взря в сивите очи на Тен и се зачуди как изобщо й се бяха сторили топли, дори достатъчно горещи, за да хвърлят пламъци.
	— Шеф. Наистина ти отива.
	Той чакаше.
	— Ще се придържам към тази страна на каньона — ядосано рече Даяна. — Имаш думата ми. Не че ти е нужна. Можеш да наложиш заповедта си и прекрасно го знаеш.
	— Мога ли наистина? — хладно попита Тен. — Ти си умна и съобразителна. Би могла да намериш начин да проучваш, преди да успея да те спра. Но след като ми даде думата си, няма да се будя, облян в студена пот и да си представям, че лежиш под някой камък, само че този път не помръдваш, този път не можеш да се изправиш и да си тръгнеш.
	Даяна усети как кръвта се отдръпна от лицето й. Изстена и протегна ръка към него.
	— Тен? — прошепна и докосна лицето му.
	Той затвори очи за миг. Когато ги отвори отново, вече не бяха студени и безизразни. Наведе се и бавно притисна устни към нейните. Сетне се отдръпна и прошепна:
	— Радвам се, че не се уплаши от мен.
	— Така ли смяташ?
	— Първо се зае да отстоиш позициите си. Сетне размисли и стигна до правилния извод, че не си заслужава дългия път обратно до ранчото, затова се съгласи. Това не е страх, скъпа. Това е здрав разум. Аз обаче се уплаших.
	Даяна избухна в смях.
	— Вярно е — рече мъжът. — Страх ме беше, че ще се уплашиш от мен и няма да ми позволиш да те целуна отново.
	Спомените от снощи връхлетяха отново Даяна и я накараха да потръпне от разлялата се по тялото й топлина.
	— Ще се изплашиш ли, ако те прегърна и те целуна така, както ми се искаше тази сутрин?
	— Надявах се да го сториш — въздъхна тя. — Зная, че звучи налудничаво, но имам чувството, че не си ме целувал от цяла вечност. Копнея да те вкуся, Тен. Копнея до болка.
	— Разтвори устни, скъпа — прошепна мъжът. — Аз копнея за теб по същия начин, копнея до болка.
	Той впи устни в нейните. Вкусът му проникна в нея, взе й дъха, завладя мислите й. Тя обви ръце около врата му и се притисна към него. Отдаде се изцяло на всепоглъщащата нужда да го прегърне толкова силно, че да не може да се освободи от нея, докато целувката му не облекчи болезнения копнеж, държал я будна през дългата нощ.
	Светът наоколо изчезна и Даяна се сгуши в обятията на Тен. Плъзна ръце по стегнатите мускули, принуди го да я притисне още повече, да спре дъха й. Не се страхуваше от силата му, нито от чувствената му прегръдка, защото именно това желаеше, без да знае защо и как.
	Едва когато й се зави свят, тя откъсна устни от неговите, ала не се отдръпна, притисна лице към шията му, тръпнеща от вълнение.
	— О, мила — промълви Тен, — в теб има огън, който би подпалил и камък. Ако някога поискаш нещо повече от целувка, ела при мен.
	Даяна притисна устни към шията му и близна кожата. Усети мощната тръпка, която го разтърси като светкавица.
	— Имаш чудесен вкус — рече и отново го близна. — Солен. Цялата ти кожа ли има такъв вкус, или само на шията?
	Тен потръпна от желание при мисълта да бъде вкусен от неизкушения език на Даяна. Много внимателно се отдръпна и се насили да не гледа пламналите й устни и поруменелите бузи. Желаеше я до болка. Никога досега не бе желал жена по този начин.
	— Тен?
	— Ако искаш да направиш някакви скици, по-добре да разтоварим пикапа. Ще загубиш най-доброто светлина.
	— Сладка светлина.
	Тен въпросително повдигна вежда.
	— Така фотографите наричат късно следобедната светлина — обясни Даяна. — Сладка светлина.
	В съзнанието на Тен се появи образът на Даяна, облечена само в косо падаща златиста светлина, която ясно очертава женствените извивки на тялото й. С дрезгав глас тя го моли да я докосне. С усилие прогони образа и се насили да се съсредоточи върху това, което трябваше да бъде направено.
	— Къде първо искаш да скицираш? — попита той. Гласът му бе леко напрегнат, ала за момента не можеше да стори нищо, също както не можеше мигновено да прогони изгарящото го желание.
	— Направих всички скици в близък план на руините. Ще започна нови едва когато дипломантите разчистят отломките и разкопаят ново ниво — отвърна Даяна. — Трябва да направя малко скици в перспектива, да покажа руините в естествената им среда, но за да го сторя, трябва да отида от другата страна на каньона.
	Даяна сви рамене и не каза нищо повече. Беше се съгласила да не прекосява каньона, което означаваше, че за момента не може да направи повече скици.
	Тен тихо изруга. Съзнаваше, че нежеланието му да я остави да приближи до храма е неоправдано.
	— Вземи си нещата за скициране. Сам ще проверя района. Ако нищо друго не поддаде, ще можеш да скицираш, където пожелаеш. Само се постарай да мога да те чувам. И не приближавай до онзи храм.
	Петнайсет минути по-късно двамата бяха разтоварили пикапа и бяха готови да тръгнат. Той се отправи към руините с бърза крачка и на Даяна й бе трудно да го следва. Ала не се оплака. Един поглед към Тен й бе достатъчен, за да се увери, че никак не му е приятно, задето я води обратно към храма.
	След няколко минути Даяна изпитваше същия ужас, който бе преследвал Тен. Наблюдаваше го как обхожда района в подножието на скалата, където бе пропаднала, очакваше всеки момент да се спъне в някой древен капан, следеше го със затаен дъх; едва се сдържаше да не го повика обратно, макар да знаеше, че вероятността да се натъкне на друг храм е изключително малка.
	Ала вероятността и за нея беше малка, но тя въпреки това бе пропаднала.
	След половин час Тен се увери, че теренът не крие повече капани. Ако имаше други храмове, те бяха отдавна запълнени с пръст или пък таваните им все още бяха достатъчно здрави, за да издържат неговото тегло от деветдесет и пет килограма. И в двата случая Даяна беше в безопасност. Храмът, в който бе пропаднала първия ден бе на трийсетина метра, ясно маркиран с колчета.
	Тен даде знак на Даяна да приближи към него. Тя пое по склона с грацията на кошута. Много скоро бе достатъчно близо до Тен, за да може той да усети топлината на тялото й.
	— Намери ли нещо? — задъхано попита тя.
	— Чирепи, отломки от зидария и това.
	Даяна проследи погледа му. По някое време през изминалите петстотин-осемстотин години, част от скалата се бе срутила и запълнила нишата отдолу. Някога там бе имало стаи. Сега бе пълно само с огромна купчина натрошен пясъчник. Тънки струйки вода се процеждаха през камъка, което подсказваше, че отдолу има скрит извор. С опитното си око Даяна веднага разпозна ъгловатите камъни и пръснатите чирепи, които отбелязваха поселище на анасази.
	— Надявам се, че вече са били заминали, когато е паднала скалата — прошепна Даяна, спомнила си думите на Тен.
	_„… лежиш под някой камък, само че този път не помръдваш, този път не можеш да се изправиш и да си тръгнеш.“_
	Тен нежно я погали по бузата.
	— Струва ми се, че не са успели — промълви. — Всъщност… сигурен съм. — Плъзна палец по шията й, сетне отстъпи назад. — По-добре започвай да скицираш, скъпа. Дори камъкът не трае вечно.
	Даяна бързо започна да скицира, не искаше да загуби ефекта от косо падащата следобедна светлина върху руините от другата страна на каньона. По нейно настояване Тен отново прекоси малкото поточе и застана загледан в руините, за да даде възможност за мащабиране на скалата и назъбените очертания на някогашните стаи.
	— Още няколко минути — извика Даяна.
	Тен махна в знак на съгласие. Моливът на Даяна бързо-бързо се плъзгаше по хартията, добавяше плътност на скалите и дъното на каньона, канадските тополи и храстите. Резкият контраст придаваше едва ли не зловеща дълбочина на скицата.
	Рисунките, които бе направила досега, бяха точни изображения на руините, каквито бяха в момента. Скицата, над която работеше в момента, беше изглед на руините такива, каквито бяха изглеждали преди много години, когато лаят на кучетата, звуците на домашните пуйки и смехът на децата бе отеквал в каньона, време, когато жените са отглеждали царевица на скалистите плата или са рисували сложни орнаменти по глинените съдове, докато мъжете им са обсъждали времето, боговете или последните слухове за набези от север. Тогава тесният каньон е бил оживен от гласове, особено в ден като този, когато слънцето е било горещо и живително, изливало е светлина и живот над земята.
	Ала за разлика от друг път, днес Даяна не скицираше хора между сградите. Нито пък искрящата синева на небето. Тежки облаци обграждаха единствената фигура на рисунката й — мъж, застанал на ръба на потока. Мъжът бе загадъчен и привлекателен, черната му коса бе развяна от буреносния вятър, скитникът шаман, призоваващ своя ураганен брат.
	Силата на мъжа се долавяше в цялото му тяло, сила, която бе вкоренена в центъра на земята и в миналото, когато животът на хората и духовете с бил неотделимо преплетен. Застанал с гръб към затрупаната ниша, шаманът беше стабилен център сред брулещата сила на вятъра. Неговият брат ураганът бе отговорил на призива му.
	Шаманът се извърна и погледна Даяна. Очите му бяха с цвят на дъжд, очи, които проникваха отвъд реалността и съзираха душата под нея.
	Даяна потрепери, примига и осъзна, че се взира напрегнато в завършената рисунка. Машинално затвори скицника и го прибра в раницата си. Изправи се и само след секунди вече бързаше надолу по склона към Тен.
	Той се извърна, дочул я да приближава. Очите му бяха с цвят на дъжд.
	— Свърши ли вече? — попита и протегна ръка да вземе раницата й.
	Младата жена улови ръката му. Бавно притисна длан към неговата. Допирът бе като целувка. Дланта на мъжа бе топла и груба. Даяна се зачуди какво ли мише да усети при допира на тази длан до тялото си.
	Мисълта преследваше Даяна, докато двамата с Тен приготвяха вечеря и почистваха мястото за къмпиране. Макар слънцето да бе изчезнало зад скалите, истинският залез щеше да бъде след час. Изпод скалите изпълзяваха сенки и поглъщаха необичайната дневна горещина, ала стените на каньона все още излъчваха уловената слънчева топлина.
	Даяна не бе облякла пуловер. Всъщност след банята бе нахлузила блуза, къси панталони и сандали. Тен също усещаше жегата. След банята не си бе дал труд да облича риза, чорапи и обувки. В момента се бе излегнал върху спалния чувал, който бе преместил към края на навеса, надявайки се да улови лекия вятър.
	— Жалко, че не къмпираме при Блек Спрингс — подхвърли Тен и бавно се протегна. — Има вирове, в които човек може да се разхлади.
	— Звучи прекрасно. Не че се оплаквам — добави Даяна и се намръщи към чирепите. — Била съм на обекти, където имаше единствено вода за пиене.
	Тя се извърна от чирепите, които сортираше, зърна Тен, който се протягаше с котешка грация и отново усети познатата тръпка, разтърсваща тялото й от глава до пети. Без да се замисли, тя приближи и седна до него.
	— Тен?
	Той отвори очи. Приличаха на разтопено сребро.
	Мислите й се разбъркаха и тя не успя да изрече нищо смислено.
	— Може ли… искам да кажа, би ли… бихме ли могли…
	— Помислих си, че никога няма да поискаш. — Той я привлече към себе си и впи устни в нейните.
	Притисна я към гърдите си и усети как тялото й тръпне в обятията му. Изстена и я отдалечи от себе си.
	— По дяволите, скъпа — прошепна. — Не исках да те изплаша. Не предвидих как ще се почувстваш в леглото с полугол мъж.
	Даяна поклати глава.
	— Не беше в леглото. Беше на предната седалка на кола. Ето защо винаги седя толкова далеч от теб в пикапа. И той… така и не се съблече напълно. Нито пък свали моите дрехи.
	Тен затвори очи, за да потисне яростта си. Нежно я привлече към гърдите си и я целуна по косата в желанието си да промени миналото.
	Ала не бе в състояние да го стори. Можеше единствено да прегръща Даяна и да я желае, докато това се превърнеше в агония.
	Нежната милувка на Тен накара Даяна да въздъхне от удоволствие. Той се поколеба за момент, сетне плъзна от копринената й коса надолу по гърба. Ласката бе чувствена, а не успокояваща. Усети топлия дъх на младата жена върху гърдите си, сетне допира на устните й. Тя се поколеба.
	— Не спирай — промълви Тен. — Провери дали и тук вкусът ми е същият като на шията.
	Даяна вдигна глава и се взря в очите му.
	— Нямаш ли нищо против?
	Той бавно се усмихна.
	— Скъпа, можеш да ме вкусиш навсякъде, където поискаш.
	В дълбоките й сини очи се четеше изненада и… любопитство. Бе очаквал изненадата. Любопитството го изпълни с желания да я притисне към себе си и да й покаже, че няма нищо против да прави с него, каквото си поиска.
	Първото докосване на езика на Даяна спря дъха на Тен. Бе очаквал леко близване, последвано от остроумен коментар. Ни най-малко не бе подготвен за тихия стон на удоволствие, когато устните й жадно вкусиха кожата му. И най-вече не бе очаквал зърната й да се втвърдят, когато милувката й накара неговите да се свият от сладката болка на възбудата.
	Тен лежеше сковано, бореше се с желанието да докосне Даяна, да обхване тежките й гърди, да я вкуси и възбуди, докато тялото й се заизвива в агонията на насладата. Ала си позволи единствено да зарови пръсти в косата й, да притисне устните й към себе си и да продължи милувката. Когато усети, че не може да издържа повече, отдръпна главата й от гърдите си, впи устни в нейните, плъзна език между зъбите й, сливайки се с нея по единствения начин, по който му позволяваше.
	Когато мъжът най-сетне освободи устните й, тя не бе в състояние на да разсъждава, какво остава да говори. Чувстваше устните си пламнали, изпълнени със задоволство, ала останалата част от тялото й тръпнеше в болезнен копнеж.
	— Искам… нещо повече от целувка — промълви тя. — Ала не знам колко повече.
	— Всичко е наред — отвърна Тен и нежно я целуна по устните. — Ще продължим бавно и спокойно. Единственото правило ще бъде най-старото и най-доброто от всички. Всеки път, щом направя нещо, което не желаеш, кажи ми. Ще спра веднага.
	— Не е честно спрямо теб. Да, зная — продължи Даяна, преди Тен да отговори. — Животът не е честен. Но не искам да го правя още по-тежко за теб.
	Тен леко се усмихна.
	— Скъпа, не може да стане по-тежко, отколкото е в момента. — Отново я целуна и заглуши възраженията й. Бавно я претърколи до себе си с гръб към него. — Така ще се чувстваш по-спокойна. Пред теб няма нищо, нищо не те притиска надолу, нищо не те задържа в капан. Зад теб съм само аз, а ти знаеш, че никога не бих направил нещо против волята ти, нали?
	— Д-да — отвърна Даяна. Вярно беше. Ако нямаше инстинктивно доверие на Тен, нямаше дори да се намира в каньона Септембър с него, какво остава да тръпне от целувките му. Тя въздъхна дълбоко и осъзна, че Тен е прав за едно. Наистина се чувстваше по-спокойна, както лежеше настрани без нищо пред себе си, загледана как здрачът бавно поглъща каньона. Обстановката по нищо не напомняше за хладната кола и неумолимото тяло на Стив.
	— Тен?
	— Хъм?
	— Прав си. Така се чувствам по-спокойна.
	— Добре — промърмори Тен, доволен, че Даяна е с гръб към него и може да се наслаждава на извивката на бедрата й и тънките глезени. Ако можеше да зърне жадния му одобрителен поглед, може би нямаше да се чувства толкова спокойна.
	Тен бавно плъзна ръка по косата й, зад ухото, надолу по шията, по рамото й, по ребрата, продължи по талията, бедрото и стигна до глезена. Първичната тръпка, последвала милувката, подсказа на Тен, че цялото й тяло бе подвластно на страстта.
	— Наруших всички правила от гимназията за ключиците и талията — промълви той и целуна Даяна по шията. — Иска ли ти се вече да побегнеш?


>	Тринадесета глава

	Даяна се засмя, изненадана от странната отмала, предизвикана от ласката на Тен. Бе нарушил правилата, ала по такъв начин, че да не докосне нито една от забранените зони.
	— Означава ли този смях, че мога да го направя отново? — попита Тен.
	Шеговитият тон на мъжа вдъхна още по-голяма сигурност на Даяна. Стив винаги бе ужасно сериозен, когато бяха насаме, решен да получи колкото е възможно повече, и то колкото е възможно по-бързо.
	— Да — прошепна Даяна.
	Изкусителната милувка бе последвана от сладостна тръпка. Този път той плъзна пръсти по ръката й, погали чувствителната кожа.
	— Удоволствие е да те докосва човек — промълви и отново я целуна по шията. — Толкова си нежна и чувствена. — Плъзна език към ухото й. Усмихна се, доловил как рязко си пое въздух. — Имаш най-сладките извивки. Тук — прошепна и нежно захапа ухото й. — И тук. — Погали ръката й и плъзна пръсти надолу. — И тук. — Задържа ръка на талията й, притисна я леко, сетне по-силно. Дланта му бавно продължи към бедрото. — И тук — разпери пръсти той, наслаждавайки се на чувствения отклик на плътта й.
	Неочакваната милувка я накара да помръдне леко, да се притисне към ръката на Тен. Когато дланта му премина по голото й бедро, тя напълно забрави страха си, че мъжът би могъл да плъзне пръсти между бедрата й. Едва когато усети милувката по прасеца и глезена си, осъзна, че опасната зона отново е била отмината.
	Тен продължи бавните изкусителни милувки, като същевременно леко хапеше шията й. И всеки път, когато ръката му се връщаше нагоре, той приближаваше все повече и повече пълните й гърди и нежната кожа между бедрата. Леко притисна длан към корема й и я привлече плътно към себе си. Огнена тръпка премина по тялото му, когато усети допира на бедрата й до силно възбудената си плът.
	Тихо изстена и почака Даяна да се отдръпне. След като тя не го стори, притисна я още по-плътно, наслади се на сладостната болка от собственото си желание, сетне се отдръпна, за да не я уплаши. Ръката му бавно премина отпред по тялото й, давайки й възможност да отблъсне нарастващата интимност на ласката.
	Закачи с пръсти копчетата на блузата й, ала не направи опит да ги разтвори, въпреки болезненото желание да докосне плътта й. Просто я погали от пъпа до шията и обратно, без да докосва женствените извивки, за които копнееше.
	— Почакай — дрезгаво прошепна тя.
	Тен веднага спря и отдръпна ръка. Ала усети как пръстите й обхванаха неговите и притиснаха дланта му към корема й. Сетне тя плъзна ръката му по блузата си и я насочи към пълните си гърди. Мъжът усети как зърното се втвърди под пръстите му и силна тръпка разтърси тялото му.
	Даяна тихо изстена, когато ръката му обхвана другата й гърда, погали я, наслади й се. Пръстите му се плъзнаха под тънката материя на бельото и докоснаха зърното. Дъхът на младата жена секна от неочакваното удоволствие. Той отново подразни зърното, сетне се отдръпна, оставяйки я да копнее за още.
	— Тен?
	— Още ли?
	— Да — въздъхна тя.
	Палецът му отново потърка зърното, ала усещането бе по-слабо, тъй като този път бельото ги разделяше. Без да се колебае, Даяна разкопча бельото си, за да усети милувката с кожата си.
	Изгарящ от страст, Тен подложи ръка под главата на Даяна, притегли я към себе си и обхвана с пръсти втвърдените зърна на гърдите й. Желанието го заля като вълна, когато младата жена изстена от удоволствие. Копнееше да поеме отзивчивата плът с устни.
	Стисна отново, по-силно, съзнавайки, че е твърде възбудена и няма да усети по-лека милувка. Усети как тя инстинктивно изви гръб и притисна гърди към ръцете му. Потърка леко и бе възнаграден от тих вик на наслада.
	Тен умишлено отдръпна ръце от гърдите на Даяна надолу към ребрата, бавно свали блузата и бельото й. Младата жена не възрази, само размърда рамене да му помогне. Ръцете му се върнаха на гърдите й, а сетне почувства по гърба си и горещия му дъх, който я накара чувствено да потръпне. Когато езикът му се плъзна по гръбначния й стълб чак до шията, тя изстена глухо и извика името му.
	— Тук съм, скъпа — промълви Тен, леко захапа кожата на шията й и погали гърдите й. — Ти също. — Бавно освободи едната й гърда и плъзна ръка по корема й. — Човек може да ти се наслаждава до безкрай. — Този път той не подмина опасната зона между бедрата й, ала не се и задържа на нея. — Не само очевидните места, бойните полета на гимназистите. — Прокара ръка по бедрото й, нагоре към талията. — Харесва ми да те докосвам навсякъде. — Отново се върна надолу по бедрото й към прасците и глезените. — Толкова си нежна… — И отново нагоре към бедрата, без да я насилва да даде повече, отколкото желае. Усети я да се размърдва, за да му осигури по-голяма свобода. Притисна я плътно към себе си и чу тихия й стон.
	— Искаш ли да лежиш както сега, само че без дрехи, които да развалят удоволствието? — тихо попита Тен, целуна шията й, рамото, гърба. Притисна я и нежно я погали. — Ти решаваш, скъпа. С мен си в пълна безопасност.
	— Това не е… честно — едва изрече Даяна, когато Тен отново притисна ръка между бедрата й.
	— Мислех, че ти харесва да те дразнят — подхвърли Тен и отново притисна устни към гърба на Даяна, въпреки внезапно обзелото го диво желание.
	— Не ме дразниш — прошепна тя.
	— Така ли? — Тен усети отклика на плътта й и тихо изстена. — Скъпа, със сигурност дразня един от двама ни.
	Дочу свалянето на ципа и усети как шортите й се разхлабиха. Сграбчи плата и дръпна надолу, нетърпелив да разкрие горещите тайни, за които копнееше.
	Щом усети дрехите да се смъкват по бедрата й и силните мъжки крака, стегнати в джинси, да се отъркват в нейните, заля я вълна от паника, споменът за друго време, друго място, болка. Тя конвулсивно стисна крака и се сгърчи в стремежа си да се защити.
	Тен мигновено се отдръпна, не свали докрай шортите й. Доволен, че не може да види възбудата му. Тен леко я целуна по рамото.
	— Всичко е наред, Даяна. Спираме дотук.
	Тен внимателно понечи да издърпа ръката си изпод главата на Даяна. Младата жена обви пръстите му и отново ги притисна към гърдите си.
	— Не се отдръпвай — прошепна приглушено. — Не исках да реагирам така. Просто като почувствах ципа по крака си и допира на бедрата ти, и това, че си все още облечен… но вече всичко е наред. Съзнавам къде съм, както и с кого съм.
	Тен целуна отново рамото на Даяна, ала не направи опит да покори отново нежните извивки, които вече бе завладял, нито пък току-що разкритата гореща плът.
	— Ще се почувстваш ли по-добре, ако сваля джинсите? — попита Тен.
	Даяна се засмя нервно.
	— Да. Зная, че звучи налудничаво, но… да.
	Като се помоли наум самоконтролът му да е толкова добър, колкото предполагаше, Тен се претърколи, свали дрехите си и отново зае предишната си поза. Допира на голите й бедра го накара да стисне зъби, за да овладее обзелото го диво желание.
	_Двамата с Даяна може да сме съвсем голи и тя да продължи да отказва, така и ще бъде. Така че охлади страстта, каубой. Това е за Даяна, не за теб. Колкото иска, когато поиска, както поиска. Това обещах._
	_Трябва да съм си загубил ума._
	Горещото женствено тяло на Даяна зовеше Тен с примамливата песен на сирените, стара колкото света и желанието между мъжа и жената, караше го да проклина глупостта си, задето бе обещал да не увещава, да не моли и да не изисква от Даяна това, за което никога досега не бе копнял с такава сила.
	Лежеше неподвижно, подпрял с лявата си ръка главата на Даяна, свил дясната в юмрук върху стегнатото си бедро.
	— Тен — прошепна Даяна. — Моля те, погали ме отново. Всичко е наред. Имам ти доверие. Няма да изпадна отново в паника. И ми харесва… харесва ми допира на голото ти тяло.
	Тен бавно разтвори юмрук. Пое дълбоко дъх, сетне още веднъж в стремежа си да отпусне тялото си.
	— Сигурна ли си? — попита, без да знае към кого точно задава въпроса.
	Даяна отговори и за двама им. Хвана ръцете на Тен и потърка гърди в дланите му, накара го да почувства втвърдените зърна и в същото време облекчи дивия копнеж на тялото си. Мъжът обхвана стегнатите кадифени връхчета, погали ги и чу тихия й стон на удоволствие. Едната му ръка се плъзна по корема й, по талията, по хълбоците, сетне докосна топлата сърцевина между бедрата й. Беше нежна, незащитена и той с обич я погали. Тръпката, преминала по цялото й тяло, я изненада. Дрезгавият й вик бе заглушен от стона на мъжа, усетил как нейната наслада се предава върху него.
	— Тен — промълви Даяна, усетила да я разтърсва нова тръпка. — Аз…
	Младата жена потръпна отново и отново, усетила как пръстите му се плъзгат в тялото й, отдръпват се, връщат се, за да се отдръпнат отново и да я оставят замаяна и копнееща за още. Тен докосна леко пламналата нежна кожа, усети сърцевината, скрита между копринените гънки, потърка я бавно, страстно, взе дъха на Даяна, прогони мислите й, премахна задръжките й.
	Младата жена се изви в стремежа си да получи още от удоволствието, по-голямо от всичко, което някога бе изпитвала и все пак не достатъчно; направо я подлудяваше. Тен я подлудяваше, проникваше в нея нежно, отдръпваше се, непрестанно се отдръпваше, а тя искаше плътта му да запълни празнотата, за която дори не бе подозирала, че съществува в собственото й тяло.
	— Толкова си нежна — промълви Тен. Възбуждаше я бавно, наслаждавайки се на тръпките, когато проникваше в нея и я галеше. — Толкова гореща.
	Даяна задъхано прошепна името му, гласът й бе натежал може би от страх, може би от страст. Бавно и неохотно мъжът започна да се отдръпва от тялото й. Тя покри ръката му със своята и го задържа.
	— Сигурна ли си, че го искаш? — дрезгаво прошепна Тен и потърка буза в голото й бедро.
	— Да.
	— А това? Искаш ли и това?
	Ръката му помръдна. Чувственото напрежение в Даяна нарасна. Сякаш мрежа от светкавици прониза тялото й. Звукът, който издаде, беше неволен, както и стягането на тялото й около ръката му. Изплашен, че й е причинил болка, Тен се отдръпна, преди тя да успее да го спре.
	— Скъпа? Това удоволствие ли беше, или болка? Толкова си стегната…
	Даяна го погледна през рамо, сините й очи горяха. Тя бавно се извърна с лице към него. Насочи ръката му от рамото си към тъмния триъгълник между бедрата. Щом мъжът прие безмълвната й покана и се върна в тялото й, насладата я накара да изстене и потръпне, инстинктивно да се притисне към ръката му. Чувствените светкавици се завърнаха, така неочаквани и разкъсващи, както и първия път.
	— Прав беше — промълви Даяна, когато най-сетне възвърна способността си да говори.
	— За какво?
	— Че това е най-голямото удоволствие, което сетивата могат да понесат.
	Тен тихо се засмя, сетне изстена, усетил устните на Даяна да се притискат към голите му гърди.
	— Та ние едва докоснахме повърхността — отвърна и впи устни в нейните. — Но се радвам, че ти с приятно.
	Тя колебливо се усмихна.
	— А на теб приятно ли ти е?
	— Скъпа, би трябвало да съм мъртъв, за да не ми е приятно да те докосвам.
	Даяна го прегърна и плъзна пръсти по гърба му. Погали стегнатите мускули, усети какво е да държиш мъж в прегръдките си. Затвори очи, въздъхна и се наслади на силата и топлината на тялото му.
	Удоволствието, изписано по лицето на Даяна, докато го докосваше, беше по-възбуждащо за Тен от всичко, което някого бе преживял с жена. Зърната на гърдите бяха като стегнати розови пъпки, които се притискаха към него с всяко движение на ръцете й. Когато вече не можеше да издържа да ги гледа, без да ги погали, Тен наведе глава. Даяна изненадано ахна, сетне изстена, усетила езика му около зърното си. Сетне той го пое с устни, вкуси го, подръпна го леко, накара я да потръпва при всяко докосване на езика, при всяка ласка на зъбите, при всяко движение на пръстите му в стегнатата топлина на тялото й.
	Даяна отново изстена. Горещите движения на устните и ръцете на Тен станаха по-бързи, по-резки и тя мълвеше името му при всяка сладостна тръпка, разтърсваща тялото й, докато накрая се отпусна в обятията му, отмаляла от насладата, която й бе доставил.
	Тен притисна Даяна в прегръдките си, с треперещи ръце погали тръпнещото й тяло, целуна поруменелите й страни, клепачите, алените устни, докато накрая дишането й се поуспокои. Ресниците й потрепнаха, повдигнаха се и разкриха най-сините очи, които Тен някога бе виждал.
	— Как мога… какво да кажа? — прошепна Даяна.
	— Каквото искаш.
	— Обичам те, Тен.
	Горчиво-сладка усмивка разтегли устните на Тен. Преди Даяна да продължи, мъжът нежно я целуна.
	— Радвам се, че ти е било приятно, скъпа. Много се радвам.
	Даяна понечи да възрази, че това, което чувства е нещо повече от физическо удоволствие, ала езикът на Тен се плъзна между зъбите й. Тя го пое, леко го захапа, сетне го погали със своя, така както я бе научил Тен. Светкавиците отново я разтърсиха от гърдите до коленете. Дъхът й секна.
	— Тен? Искам още — дрезгаво промълви Даяна и плъзна ръце от раменете към талията му. — Искам всичко. Ако ти… ти желаеш ли ме?
	— Свали ръцете си малко по-надолу и сама ще разбереш — отвърна Тен.
	Тя едва-едва помръдна ръце и осъзна какво е имал предвид. Стонът му при допира на дланта й би могъл да бъде от болка, ала Даяна го гледаше право в очите и си даде сметка, че е по-скоро наслада.
	— Скъпа, ще…
	Той плъзна ръка между бедрата й, потърси тайния кладенец на женствеността й. Беше по-горещ и по-нежен отколкото в спомените му. Тя изстена и се размърда при допира му. Ръцете й отново се плъзнаха по твърдата му възбудена плът.
	Тен внимателно плъзна ръцете й нагоре по тялото си, целуна пръстите й и дланите, притисна ги към гърдите си, докато успокои дишането си.
	— Тен? Какво има?
	— Нищо, мила. Всичко е наред.
	Той се извърна и измъкна от джинсите си малко пакетче. Отвори го с бързите движения на човек, свикнал с подобна задача. Когато отново се обърна към Даяна, вече не бе съвсем гол. Зърна изненадата, изписана по лицето й. Привидно спокойно, той плъзна пръст под брадичката й и я накара да го погледне.
	— Искаш ли да промениш решението си?
	Даяна прокара пръсти по стегнатата плът на Тен.
	— Усещането беше по-хубаво… без…
	Той стисна зъби, за да не се съгласи с нея. Да, наистина бе хиляди пъти по-приятно да е напълно гол. Той отново проникна с пръсти в нея, за да провери готовността й да го приеме, усети как се разтопява при докосването му и отново потръпва от удоволствие.
	— Сексът е временен — тихо промълви той. — Децата не са. Това е твърде малка цена за огромна предпазна мярка.
	Даяна рязко вдигна глава, по лицето й бе изписана изненада. В този момент Тен осъзна, че тя изобщо не бе осъзнала факта, че може да забременее. Прииска му се да изругае и да се разсмее, сетне отново да изругае заради пълното й доверие, ала най-много му се искаше да проникне в дълбините на нейната топлина. Макар ласките й да бяха притъпени от цената, на която се бе защитил срещу доживотните усложнения на бащинството, усещането отново го докара на ръба на способността му за самоконтрол.
	— Мила? — промълви Тен.
	— Да — прошепна тя. — Каквото поискаш. Само ми покажи.
	— Първият път ще е по-лесно, ако… неприятно ли ще ти бъде да си под мен?
	— Не.
	— Сигурна ли си?
	Без да откъсва очи от неговите, Даяна се завъртя и се отпусна по гръб. Пълното й доверие разтърси Тен, накара го да потръпне от обзелото го чувство, което бе по-дълбоко и по-опустошително от желанието. Бавно се отпусна върху нея, търсейки някакви признаци на страх или болка. Очите й само леко се разшириха, когато я докосна, сетне клепачите се спуснаха и тя го прие в тялото си.
	Лекотата, с която стана част от Даяна, предизвика ново дълбоко и пронизващо усещане… а сетне той се раздвижи, тя го последва, изпълнена с такава любов към него, каквато не бе усещала към никой мъж.
	Пламъкът на страстта ги изпепели, двамата искаха все повече и повече. Даяна сключи крака около бедрата му, движенията й едновременно даваха и изискваха. Той откликна със същата жажда, изпълни я, вкуси устните й, докато усети, че загубва контрол. Опита се да отблъсне екстаза, тъй като не искаше да му се отдаде толкова бързо, не искаше да сложи край изгарящата възбуда, която сама по себе си бе диво удоволствие; ала бе твърде късно, насладата бе твърде пронизваща, твърде всепоглъщаща.
	Тен направи едно последно движение и застина, докато екстазът заличи всичко останало, освен Даяна и споделеното с нея изживяване.


>	Четиринадесета глава

	Тен седеше в люлеещия се стол и ритмично се поклащаше, свел поглед към тюркоазните очи на Лоуган. Бебето се взираше много сериозно в него.
	— Зная, старче — усмихна се Тен. — Не приличам на майка ти. Което е по-лошо, нямам нейното телосложение, а ти си вече прекалено гладен, за да бъдеш успокоен от люлеещ се стол и нежни думи. Но се боя, че ще трябва да почакаш още малко. Люк цял ден иска да покаже на Карла новото жребче и най-сетне му се удаде възможност. Нали няма да се сърдиш на родителите си, задето са останали за малко насаме?
	Тен се усмихна, докато говореше. Подозираше, че новороденото жребче не е единственото, което задържа Люк и Карла далеч от къщата. Работниците се бяха разпръснали из ранчото, Даяна работеше над скиците в старата къща, Тен бе обещал да гледа Лоуган и оборът бе празен, като се изключат няколко коня. Тен не би обвинил Люк, задето се възползваше от възможността да си открадне няколко целувки и дори цялата жена.
	Мисълта да се наслади на подобна възможност с Даяна в сумрака на обора имаше мигновено и твърде силно въздействие върху тялото му.
	— По дяволите — промърмори той. — Не може да се каже, че съм лишен от нещо в това отношение, като изключим уикендите.
	Когато не бяха в каньона Септембър, Тен внимаваше да не покаже никаква разлика в отношението си към Даяна. Някои жени можеха да се изсмеят или изобщо да не обърнат внимание на шеговитите подхвърляния на каубоите за „брак без сватба“ или „двойна езда“, ала Тен смяташе, че Даяна не е от тях. Когато работниците откриеха, което несъмнено щеше да стане бързо, че не се планира брак, шегите щяха да се превърнат в нагли мъжки подмятания. Доверието на Даяна и неподправената й чувственост заслужаваха нещо по-добро. Тя бе много по-различна от жените, които каубоите свързваха с летните флиртове.
	Единствените моменти, в които Тен си позволяваше да остане насаме с Даяна, бяха в работната стая на старата къща, където сортираха чирепите след вечеря, завесите бяха разтворени и всеки, който искаше, можеше да ги види отвън. Когато някой беше наблизо привидно сякаш нищо не се беше променило, откакто Даяна стана негова любовница.
	Колкото и да се изкушаваше от близостта, той нито веднъж не целуна Даяна, докато бяха в старата къща. Нямаше никакво доверие в себе си, че ще спре след целувка-две. В петък пътуването от каньона Септембър им бе отнело толкова време, че вечерята бе приключила преди часове, когато Тен и Даяна най-сетне пристигнаха в ранчото. Отчасти закъснението им се дължеше на хлъзгавия от дъжда път. И отчасти заради Даяна; Тен бе неспособен да държи ръцете си далеч от нея. Кратката целувка се превръщаше в гореща прегръдка и двамата не можеха да се отделят един от друг.
	Единственото, което го възпря да я обладае, бе фактът, че първото й неприятно сексуално преживяване бе станало на предната седалка в кола. Затова бе подкарал отново пикапа и бе поел към ранчото, а уикендът му изглеждаше като цяла вечност, Никога досега не се бе чувствал по този начин с жена, вървеше по нестабилния ръб на способността си да се контролира, идеше му да разбие прозореца с юмрук, та поне малко да намали напрежението от неудовлетвореността си.
	Двете нощи в бараката не му помогнаха да се почувства по-добре. Без значение колко много се стараеше, Даяна непрестанно изникваше в съзнанието му — протегнала ръце, разтворила обятия да го приеме. Споменът го караше да изгаря от страст — усещане, което го преследваше от първия миг, в който бе зърнал Даяна.
	Фактът, че бе станал неин любовник, беше само временно подобрение на състоянието, твърде скоро последвано от още по-непоносимо завръщане на проблема. Познал страстта, която се криеше зад усмивката на Даяна, той изобщо не бе в състояние да охлади отклика на тялото си. Искаше да я люби вечер след тихите им разговори, сетне отново посред нощ, а после искаше да я събужда с целувка сутрин, да я поведе от съня към страстта, да наблюдава удоволствието в очите й, докато се разсънва и го усеща в тялото си. Ала не можеше да стори това през уикендите, когато се връщаше в ранчото. Лоуган стисна юмручета и се разплака.
	— Зная как се чувстваш, мъниче. Прекрасно разбирам как се чувстваш.
	Залюля бебето и погали бузката му с пръст. Лоуган успя да улови показалеца му с малките си ръчички, да го налапа и жадно да засмуче.
	— Ох, старче, не знам как да ти го кажа, но… о, по дяволите. Съвсем скоро сам ще разбереш.
	Ръмженето на двигателя на мощна кола привлече вниманието на Тен. Той погледна през прозореца в падащия вън сумрак. Колата бе изпръскана с кал, черната боя бе избеляла от слънцето, ала всичко останало бе в отлична форма. Гумите бяха нови, фаровете блестяха ярко, а двигателят мъркаше като добре нахранена пума.
	Още преди шофьорът да скочи и да се протегне, Тен се досети, че Невада Блекторн се е завърнал в „Рокинг Ем“.
	Тен се усмихна радостно и проследи с поглед как по-малкият му брат изкачи стъпалата с гъвкавата походка на спортист или по-скоро на добре трениран боец. Ударите по вратата бяха резки, ала не се долавяше нетърпение. Тен се ухили. Преди време брат му щеше да спре сред облак от прах и да заудря по вратата така, че да я откачи от пантите.
	— Влизай, Невада.
	Вратата се отвори и затвори съвсем безшумно.
	Невада прекоси стаята по същия начин. Без да издаде нито звук. Висок, широкоплещест, с гъста черна коса и брата, Невада изглеждаше силен и мъжествен. Докато светлите му зелени очи обхождаха стаята, невероятно острият му слух долови нечии тихи стъпки откъм кухнята.
	Тъй като знаеше, че Тен гледа Лоуган, Даяна прекоси на пръсти кухнята и се насочи към всекидневната. Ала не влезе вътре. Застина на две стъпки от прага, зърнала строен широкоплещест непознат, който се движеше също като Тен, когато се хвърляше в битка.
	Тен проследи с поглед Невада, който приближи до люлеещия се стол. Хладно прецени промените в Невада — стиснатите сериозни устни, напрегнатите мускули, гъвкавата походка на човек, готов всеки момент да се хвърли напред. Като гледаше Невада, Тен имаше чувството, че се връща назад във времето и вижда себе си преди години, когато младежките му мечти и емоции бяха изпепелени от безкрайната жестокост на войната.
	Невада безмълвно застана пред люлеещия се стол и се взря в брат си и бебето.
	— Дявол да го вземе. Твое ли е?
	Тен поклати глава.
	— Нищо подобно. Знаеш какъв съпруг излезе от мен. Аз съм по краткотрайните връзки. Бракът е дълготрайна обвързаност.
	Невада изсумтя.
	— Жена ти също не беше кой знае каква съпруга.
	Тен се усмихна горчиво.
	— Вината не беше само нейна. Интересът на жените към мен никога не трае повече от няколко седмици.
	— Доколкото си спомням, след няколко седмици ти самият губиш интерес. Два месеца са пределът, после търсиш нови светове, които да завладееш.
	— Проклятието на рода Блекторн — съгласи се Тен. — Бойци, а не съпрузи.
	Даяна стоеше неподвижно, викът на протест и болка застина в гърлото й, когато осъзна, че е загубила битка, която дори не си бе дала сметка, че подхваща. Бе осъзнала риска от физическа болка, която поемаше, доверявайки се на Тен и бе извадила късмет; Тен й бе доставил неизразимо физическо удоволствие и никаква болка.
	Ала не бе осъзнала, че рискува собствените си чувства и неродени мечти. И сега се чувстваше като в момента, когато таванът на храма бе поддал под краката й.
	_Нищо чудно, че Тен толкова внимаваше да не ме докосне, когато наблизо има хора. Не иска да научат, че сме любовници. Може да предположат нещо друго, свързано със споделен живот, споделени обещания, споделена любов. А той не вижда нещата по този начин._
	_До този момент и аз не знаех, че виждам нещата така. Осъзнах го едва сега, когато мечтата, за която дори не си давах сметка, се пукна като сапунен мехур и ме захвърли в реалността._
	_Господи, надявам се приземяването да е по-леко от падането._
	Даяна стисна зъби и се насили да изпусне дъха, който бе задържала в първия миг на разкъсващата болка. Тихо, постепенно тя пое дълбоко въздух и отново го изпусна, възвръщайки си силите. След няколко мъчителни вдишвания ушите й престанаха да звънят. Отново започна да чува думите от съседната стая. Невада говореше също като Тен, ала напълно безизразно.
	— Да си чувал нещо за Юта?
	— Джунглите са му дошли до гуша — отвърна Тен.
	Невада изсумтя.
	— Когато пожелае, може да замени тропиците на морското равнище за високопланинските земи на Афганистан. Няма да скучае.
	— Мислех, че нещата са се поуталожили след оттеглянето на руснаците. — Тен измери с поглед Невада. — Реших, че затова си решил да се върнеш.
	— Афганистанците се избиват един друг от хиляда години. Ще се избиват още хиляда. Те са бойци. Готови са да се бият и със Сатаната само заради самия бой.
	— Ти също.
	Невада срещна погледа на Тен.
	— Аз се бих. И загубих.
	Тен протегна дясната си ръка.
	— Не познавам човек, който да е спечелил тази битка. Добре дошъл у дома, братко. Доста време ти трябваше, да се завърнеш.
	Дълбоката обич в гласа на Тен разтърси Даяна, показа й, че ревнува от брат му. Съзнанието за това я ужаси, както и непоносимата болка.
	_Всички приказки на стариците са верни: приземяването е по-лошо от падането._
	Даяна уплашено се озърна. Трябваше да си тръгне, и то бързо, преди да я открият. Не можеше да се изправи пред Тен, обзета от подобна ревност, отчаяние и болка.
	— Никога не съм си мислел, че ще го кажа — подхвърли Невада, — но ми е приятно да видя отново грозното ти лице. А сега може би ще ме запознаеш с дамата зад мен.
	Тен се наведе настрани и погледна към предната врата.
	— Вратата на кухнята — рече Невада и отстъпи встрани.
	Даяна чу думите, ала направи още една крачка назад. Чудеше се как ли Невада бе разбрал, че е зад него. Не бе издала нито звук. Всъщност дори бе спряла да диша, особено след забележката на Тен за неспособността му да задържи вниманието на жените.
	Както и за нетрайния му интерес към тях.
	— Даяна? Ти ли си? Влез, скъпа. Искам да се запознаеш с брат ми Невада. Невада, това е Даяна Сакстън.
	Невада се извърна и Даяна осъзна, че не може да побегне. Бледите зелени очи, които срещнаха нейните, бяха безстрастни също като гласа на Невада. Обзе я странното усещане, че се взира в очите на вълк или пума.
	— Как разбрахте, че съм тук? — раздразнено попита тя.
	— По аромата ви.
	Безизразният тон на Невада ни най-малко не успокои Даяна. Овладяното напрежение на тялото му правеше най-силно впечатление, заличаваше дори привлекателното му мъжествено излъчване.
	Невада премести поглед от Даяна към бебето, което яростно смучеше пръста на Тен.
	— Ваше ли е?
	— Не — напрегнато отвърна тя. — Това е Лоуган Макензи.
	— Бебето на Люк? — попита Невада и погледна Тен.
	Тен кимна.
	— Искаш да кажеш, че онова дългокрако момиче, за което ми спомена, най-сетне му сложи юздите?
	— Наистина го стори. После го пусна. Той обаче реши, че не иска да ходи никъде без нея.
	Невада сви рамене.
	— Всеки си получава своето. За мъжете от рода Блекторн това означава единична юзда, не двойна.
	Тен се взря в изопнатото бледо лице на Даяна, сетне извърна поглед към брат си, който бе по-младо отражение на него самия. Сведе очи към бебето в скута си, сетне отново срещна сериозните очи на боеца, който бе воювал твърде дълго.
	— Надявам се, не си загубил желание да спиш на открито — подхвърли. — Джарвис се умори да прекарва уикендите в каньона Септембър.
	— Не спя много, така че няма значение къде ще легна.
	Тен присви очи, спомнил си годините, през които се бе приучвал да спи като цивилизован човек, а не като диво животно, което се стряскаше от най-малкия шум, сграбчваше ножа в едната ръка и нечие гърло в другата.
	— Ще ти мине — тихо промълви Тен.
	Невада не каза нищо.
	Лоуган започна да плаче, пръстът на Тен вече не бе в състояние да го успокои.
	Невада се загледа за миг в бебето, сетне рече:
	— Откъм обора идват двама души. Мъж и жена.
	Тен поклати глава, поразен от изострените сетива на Невада.
	— Радвам се, че не се налага да живея повече по този начин. Всяко сетиво оголено до максимална чувствителност.
	— Помага срещу смъртта.
	Откъм кухнята долетя тих женски смях. Лоуган се разплака още по-силно.
	— Скъпа — обърна се Тен към Даяна, без да откъсва очи от бебето, — моля те кажи на Карла да побърза. Вече нищо не може да успокои Лоуган.
	Отговор не последва. Тен вдигна поглед от Лоуган, чието личице се бе зачервило. Даяна си бе отишла.
	— Откога стоеше там? — обърна се Тен към брат си.
	— Достатъчно, за да разбере, че бракът с нея не те интересува.
	Тен затвори очи и изруга. Утрешното пътуване до каньона Септембър щеше да е продължително и през целия път Даяна щеше да е напрегната, ядосана, щеше да е измислила хиляди причини да не се разтопи под ласките му като горещ див мед. Лоуган заплака още по-силно.
	— Силно е това бебе — подхвърли Невада и се наведе. С неподозирана нежност погали момченцето по бузката. — Хубаво е да чуеш едно бебе, че плаче и да знаеш, че бедата му е временна, че храната и обичта пристигат.
	— По-добре щеше да е да намали звука.
	В същия миг предната врата се отвори и Карла влезе забързано.
	— Извинявай, мислех, че Лоуган ще издържи още няколко минути. — Тя зърна Невада, забеляза приликата му с Тен и се усмихна. — Невада Блекторн, нали? — попита и посегна към плачещото бебе. — Аз съм Карла. Добре дошъл в „Рокинг Ем“. Никога не сме се срещали, но съм чувала много за теб. — Взе бебето в ръце и подхвърли през рамо: — Люк, виж кой пристигна най-сетне. Джарвис вече може да се върне да гони кравите.
	Скоро след като Карла изчезна в съседната стая, плачът на бебето рязко заглъхна и подсказа на мъжете, че гладът му скоро ще бъде задоволен.
	Люк затвори вратата и пристъпи във всекидневната. Настъпи кратко мълчание, докато Люк и Невада се измерваха с поглед. Сетне Люк кимна и протегна ръка.
	— Добре си се завърнал, Невада. „Рокинг Ем“ е твой дом, докато го желаеш.
	Невада пое ръката му и отвърна:
	— Благодаря, Макензи. Няма да съжаляваш.
	Люк се обърна към Тен, взря се в лицето му и предпазливо попита:
	— Какво е станало, шефе?
	— Нищо — отвърна Тен и прекоси стаята с големи крачки. — Хайде, Невада. Ще ти покажа къде ще спиш.
	Предната врата се затвори след Тен. Люк погледна въпросително новодошлия.
	— Неприятности с жена — лаконично обясни Невада.
	— Каква жена?
	— Висока около метър и шейсет, сини очи, хубаво тяло, което се опитва да скрие под мъжки пуловер.
	— Даяна?
	Невада кимна.
	— Жената на Тен ли каза?
	Невада сви рамене.
	— Ще бъде негова, докато не се опита да му сложи юзда. Тогава ще потърси нов жребец. Мъжете от семейство Блекторн не стават за питомни яздитни коне.


>	Петнадесета глава

	Тен се оказа прав за продължителността на пътуването до каньона Септембър. И за мълчанието. Въпреки неравния път, през повечето време Даяна спа, което подсказа на Тен две неща. Първото беше, че се доверяваше напълно на шофьорските му умения, ала той вече знаеше това. Второто бе, че явно бе спала твърде малко предишната нощ, за да е в състояние да спи толкова дълбоко на подскачащата предна седалка на пикапа.
	— Даяна — подхвърли Тен, когато вече не можеше да издържа повече.
	Тя рязко отвори очи. Бяха тъмни, ясни, индиговосини като бездънния здрач.
	— Явно мъркането на Паунс те е държало будна цяла нощ — рече мъжът, загледан в пътя. Един поглед към нея му бе напълно достатъчен.
	— Паунс ловува нощем. — Мисълта за котарака, който се промъква в нощта в търсене на жертва напомни на Даяна за Невада. — Също като Невада.
	— Твърде дълго е живял като воин. Също като мен. И също като мен Невада ще се излекува — сухо — отбеляза Тен. — Просто е нужно време.
	Даяна не отвърна нищо. Тен почака, ала от съседната седалка не долетяха никакви звуци.
	— Радвам се, че между Невада и Люк няма никакво съперничество — продължи Тен. — Сега вече ще се погаждат добре, след като животът е набил малко здрав разум в твърдите им глави.
	Даяна не каза нищо.
	Тен се вгледа в нея за няколко минути, сетне пътят отново прикова вниманието му. Мъжът си наложи да бъде търпелив и зачака тя да заговори. Чакаше.
	И чакаше.
	Все още чакаше, когато прекосиха Пикчър Уош, влязоха в каньона Септембър и стигнаха до издадената скала. Не за първи път се случваше двамата да не продумват с часове, ала за първи път мълчанието беше неловко. Слизането от пикапа не увеличи желанието на Даяна да говори. Разтовариха почти в пълно мълчание, като всеки вършеше своите задължения в лагера.
	Тен отнесе двата спални чувала до ръба на издатината, довлече двата походни матрака и започна да приготвя леглото, което двамата с Даяна щяха да споделят. Усети, че тя безмълвно го наблюдава. Когато се изправи и се озърна, забеляза Даяна да се бори с раницата си, очевидно се приготвяше да излезе и да скицира, въпреки рязко намаляващата светлина. Той хвана китката й.
	— По дяволите! — процеди през зъби. — Ти дойде при мен! Аз никога нищо не съм ти обещавал!
	Очите на Даяна са разшириха върху бледото й лице. Тя изгледа продължително Тен, докато истината отекваше около нея като гръм, а болезнената светкавица пронизваше тялото и душата й.
	— Да — дрезгаво промълви тя. — Зная.
	Тен сви юмруци. Съгласието й би трябвало да го накара да се почувства по-добре, ала нищо подобно не се случи. Той все така си спомняше момента, когато го бе погледнала, все още замаяна от първото вкусване на сексуалното удоволствие, и бе прошепнала, че го обича.
	Сега в очите й се четеше болка. Никога досега не бе усещал нечия болка тъй ясно, сякаш бе негова собствена.
	— Слушай — започна той. — Удоволствието, което изпитваш, когато правим секс — това не е любов. Ще се изхаби. Винаги става така. Но дотогава няма причина да не му се насладиш докрай.
	Единствено лекото трепване на клепачите на Даяна издаде чувствата й.
	— Много мило от твоя страна, Тенеси.
	Нежният й безстрастен глас го удари като камшик.
	— Мило? Аз да не съм благотворителна организация. Аз съм мъж и се наслаждавам на секса с теб много повече отколкото съм се наслаждавал с която и да е друга жена. Страстта, която споделяме в леглото, е нещо изключително рядко и аз си давам сметка за това, дори ти да не го осъзнаваш!
	Даяна вдигна поглед към ясните очи на Тен. Не се съмняваше, че той говори напълно сериозно. Пое дълбоко въздух, изпи горчиво-сладката истина до последната капка. Удоволствие, не любов. Но твърде рядко удоволствие, което той ценеше.
	— Радвам се — рече тя накрая.
	И това също бе сложна, горчиво-сладка истина.
	Тен би трябвало да изпита облекчение от признанието на Даяна, че това, което споделяха в леглото, не беше любов. Ала не чувстваше никакво облекчение. Тя разбра, съгласи се — и въпреки това никога не я бе чувствал толкова далечна, дори не и през първия ден, когато се бе извърнала и бе избягала от него.
	Тен изруга наум, като все още стискаше китката на Даяна и се чудеше как бе възможно да са толкова болезнено искрени един с друг и в същото време да позволят на истината да се изплъзне между пръстите им също както дъждът преминава през пясъка, просмуква се надолу и надолу, с всяка секунда се отдалечава все повече и повече.
	— Да вървят по дяволите приказките — гневно рече той.
	Привлече Даяна към себе си и впи устни в нейните. Жаждата, която се спотайваше под повърхността, избухна с пълна сила, прониза тялото му от глава до пети; ала Даяна бе скована в обятията му, чувствата, които я разтърсваха, нямаха нищо общо с желанието.
	— Не се бори срещу мен, скъпа — промълви Тен. — Това, което притежаваме, е твърде ценно, за да го прахосваме в гняв.
	Той докосна ухото й с език и усети тръпката, разтърсила тялото й. Опита отново и бе възнаграден от нова тръпка. Захапа леко крайчето на ухото й, като изискваше и в същото време молеше за отклика й.
	Желанието на Тен проникна отвъд болката на Даяна и докосна любовта, скрита отдолу. Тя понечи да заговори, не се довери на самообладанието си и наместо това обви с ръце талията на Тен. Той въздъхна от облекчение, усетил как тя се отпуска в обятията му.
	— Даяна — промълви и я притисна към себе си. — Скъпа, не исках да ти причиня болка. Когато ми се отдаде първия път, вгледана в очите ми, съзнавайки колко много те желая… — Споменът накара Тен да потръпне от завладелите го чувства. — И въпреки това ти протегна ръце към мен. Никой никога не ми се е доверявал така напълно. Толкова се страхувах да не те нараня, че едва не се отказах.
	Тя го изгледа изненадана.
	— Вярно е — продължи Тен и зарови пръсти в хладната мека коса на Даяна. — Спорих със себе си през цялото време, докато се отпусна в прегръдките ти. После ме прие така прекрасно и разбрах, че няма да ти причиня болка. Тялото ти е създадено за моето. И по някакъв начин ти също го разбра, нали? Затова ме гледаше с такова любопитство и жажда, ден след ден, докато си помислих, че ще полудея. Сетне ме помоли да те целуна и вече бях сигурен, че ще полудея. Тялото ти изпълни така чудесно ръцете ми, обятията ми, устните ми. Знаех, че ще бъде толкова хубаво. Оказах се прав. Беше хубаво тогава, а сега е дори още по-хубаво, всеки път е по-прекрасен от предишния.
	Думите подействаха на Даяна като милувка.
	— И за теб ли е така? — попита Тен. — Кажи ми, че и за теб е така.
	Той я целуна по шията и я притисна към тялото си.
	— Скъпа?
	— Да — отвърна младата жена и се отпусна в прегръдките му. — Би трябвало да го знаеш, Тен. Не го ли знаеш?
	— Зная — прошепна той в косите й. Задържа я в обятията си, сякаш се страхуваше да поиска повече от това, което вече му бе дала.
	И наистина се боеше.
	— Скицирай, докато още имаш светлина — рече накрая и целуна Даяна по клепачите. — Аз ще отворя нов кашон с черепи да видя какво са намерили дипломантите през уикенда.
	Тръпнеща и жадна за ласките на Тен, Даяна невиждащо се взря в каньона Септембър. Не бе в състояние да се насили да напусне издатината и мъжа, когото с всеки изминал ден обичаше все повече и повече.
	И с всеки изминал ден се доближаваше все повече до мига, в който щеше да го загуби.
	_Удоволствието, което изпитваш, когато правим секс — това не е любов. Ще се изхаби. Винаги става така._
	Но не и за нея. Бе сигурна в това също както бе сигурна, че може да се довери на Тен и че той няма да я насили да даде повече, отколкото би искала.
	Беше се оказала права. Не бе взел от нея нищо, което да не бе дала с готовност.
	Не бе негова вината, че не желаеше всичко, което тя би могла да даде на един мъж.
	Макар да съзнаваше, че няма да може да рисува, Даяна измъкна скицника от раницата си и седна върху спалните чували, които тази нощ щеше да сподели с Тен. Откъм скалистото плато подухваше хладен ветрец и тя се загледа в каньона, който обичаше. Не виждаше нито дърветата, нито скалите, нито дори дивата красота на залязващото слънце, само образа на мъжа, когото бе обикнала повече от земята.
	В съзнанието си виждаше лицето на Тен с поразителна яснота, всяка бръчка, която слънцето и вятъра бяха вдълбали около очите му. Очи, които в началото я бяха смутили, а сетне очаровали. По същия начин силното му мъжествено тяло в началото я бе уплашило, а сетне запленило.
	Ето че сега, в светлината на болката, Даяна осъзна нещо, което й бе убягнало, докато бе впримчена в капана на собствените си страхове и нужди — сенките, които се криеха в ясните очи на Тен, задръжките, които се криеха зад страстта му, стените, които бе изградил внимателно като крепост на анасази и които й пречеха да стигне до него. Той сам бе описал самотата си.
	_Твърде дълго е живял като воин. Също като мен. И също като мен Невада ще се излекува. Просто е нужно време._
	Ала Тен не се беше излекувал. Не напълно.
	Тя искаше да го излекува. Изпитваше нужда да го стори. Ала оставаха само няколко седмици, за да премахне белезите, които стояха от години, раните, които бяха толкова стари, та бяха станали част от мъжа, когото обичаше. Той самият не си даваше сметка, че не се е излекувал. Беше целият покрит с белези, което далеч не бе същото.
	— Какъв тъжен поглед — подхвърли Тен, седна до Даяна и се загледа в рисунката в скута й. Беше близък план на руините в каньона Септембър, виждаше се стръмната пътека, която водеше от скалните жилища нагоре по канарата до върха на платото. — Пак ли размишляваш за анасази, хванати в капан на собственото си творение?
	— И времето — дрезгаво прошепна Даяна и прелисти скицника. — Времето е друг вид капан.
	— Защо? Изоставаш ли със скицирането?
	— Не. Ще свърша в срок.
	— Какъв срок?
	— Средата на август. Тогава изтича договорът ми с „Рокинг Ем“.
	Тен се взря в очите на Даяна, искаше му се да възрази срещу това, което се криеше зад тихите й думи: когато договорът й изтечеше, тя щеше да напусне „Рокинг Ем“ и Тенеси Блекторн.
	Даяна се втренчи в рисунката в скута си, молеше се Тен да се пресегне през стените, които бе издигнал, и да я помоли да остане, без да използва за претекст работата й по археологическите разкопки.
	_Помоли ме да остана, Тен. Помоли ме така, както мъж моли жена, която желае и може някой ден да обикне. Любов моя, помоли ме._
	Тен безмълвно повдигна брадичката на Даяна и я целуна по устните. Целуна я бавно, прелъсти устата й, преди да приеме поканата на разтворените й устни. Бавно започна да сваля дрехите й и в същия момент усети, че и тя го съблича. Облекчението му бе толкова силно, колкото и желанието. Целуна я отново, жадно отпи от устните на жената, която виждаше в сънищата си, дори когато тя спеше до него.
	Когато най-сетне откъснаха устни един от друга, дрехите им лежаха разхвърляни наоколо. Тен плъзна ръка от глезена на Даяна нагоре между бедрата й. Топлината, която обгърна пръстите му, накара кръвта му да закипи.
	— Малко е рано да мислиш за тръгване, нали? — промълви Тен и нежно я погали. — Много неща могат да се случат през следващите няколко седмици.
	— Така ли? — попита Даяна с надежда, по-силна от желанието, завладяло тялото й.
	— Разбира се. „Рокинг Ем“ ще има нужда от съвета на специалист за разкопките на храма, който ти откри. Нима има по-подходящ човек от теб?
	Преди Даяна да отговори, мъжът впи устни в нейните. Тя се отдаде на целувката и на мъжа, усети желание и съжаление, жажда и загриженост, страст и сдържаност, множество чувства, но не и любовта, която изпълваше цялото й същество.
	Когато дългата целувка свърши, Тен неохотно отдръпна устни.
	— Няма причина да не продължим договора ти.
	— Люк може да е на друго мнение.
	— Каньонът Септембър е на моя земя. Разкопките се правят с мои пари. Ако искам да продължат след средата на август, ще продължат.
	Даяна потръпна, обзета от желание и мъка. Чувстваше се така, сякаш цялата й същност бе разголена и изложена на хладните отблясъци на залеза. С горчивина осъзна разликата между нейните нужди и тези на Тен, болката раздра тялото й, а с нея дойде и примирението.
	Тя желаеше смеха му, скръбта, победите, пораженията, мълчанието, разговорите. Искаше тялото му, душата, искаше неговите деца и да сподели живота му. Той искаше страстта, която ги разтърсваше като невидима светкавица, желаеше я до последната частица, дотогава, докато съществуваше.
	Тя го обичаше. Той не я обичаше. Ала тя можеше да вземе от него едно от нещата, които искаше и да му даде единственото, което той искаше в замяна.
	Даяна се претърколи настрани и плъзна длани по гърдите на Тен.
	— Не, няма причина да не продължим договора — рече тя и подръпна с устни плоското зърно. — Като изключим здравия разум.
	— Какво означава това?
	— Изразих се съвсем ясно.
	Даяна продължи да говори, докато плъзгаше ръце по тялото му и объркваше мислите му.
	— „Рокинг Ем“ не може да си позволи да ми плаща. — Тя плъзна език по пъпа му. — Не и толкова, колкото получавам като асистент в университета.
	— Бихме могли… да измислим нещо. Уикенди. Ваканции. — Тен изстена, усетил я да захапва ухото му. — Почасова работа. Нещо подобно.
	Даяна затвори очи, пронизана от болка, ала устните и ръцете й продължиха нежните ласки. Споделяше с него страстта, с която я бе дарил така щедро. Едва след няколко минути се осмели да заговори отново.
	— Не е необходимо да ми плащаш, за да идвам в „Рокинг Ем“. — Леко захапа зърното му и усети тръпката, разтърсила тялото му. — Трябва само да ме помолиш. Или да дойдеш в Боулдър, когато пожелаеш.
	— Даяна…
	Тя зачака, изпълнена с дива надежда. Тен изстена ядно и безпомощно. Даяна въздъхна безмълвно, загубила всякаква надежда.
	— Съгласна съм — промълви. — По-добре да си остане краткотрайна лятна връзка.
	— Не съм казал такова нещо.
	— Не. Но това имаше предвид.
	— По дяволите — гневно изруга той. — Доста отдавна научих, че от мен не може да излезе добър съпруг.
	— Така ли? — Даяна вдигна глава и се взря в очите му. — Или просто си решил, че сексът не си заслужава неудобствата на брака?
	Мъжът изпитателно се вгледа в нея. Тя се усмихна тъжно и плъзна устни по плоския му корем.
	— Всичко е наред, Тенеси. Преди много време аз също бях научила нещо. Сетне се появи ти и ми показа, че не съм научила всичко.
	Даяна притисна буза към гърдите му. Плъзна глава надолу и леко захапа бедрото му. Сетне любопитно го докосна с език и дочу тихия му стон.
	— Ако ти обещая нещо, ще ми се довериш ли, че ще го изпълня? — Отново погали стегнатите мускули на бедрата му, леко докосна чувствителната плът, която бе възбудила. — Ще ми се довериш ли, че няма да те моля за нищо повече?
	Тен пипнешком посегна към джинсите си и намери познатото пакетче.
	— Тенеси — прошепна Даяна, — вярваш ли на обещанието ми?
	Той изстена, неспособен да сдържа страстта си. Стисна пръсти и смачка пакетчето.
	— Скъпа, трудно ми е да мисля, когато ме галиш така.
	— Тогава не мисли. Отговори ми инстинктивно. Вярваш ли, че ще спазя обещанието си никога да не искам нищо повече от теб?
	— Да — дрезгаво отвърна Тен, осъзнал, че казва истината. Можеше да се довери на думата на Даяна. — Какво… искаш?
	— Това.
	Тен изстена от удоволствие, когато младата жена го вкуси с чувствено любопитство.
	— Когато за първи път те помолих да ме целунеш — прошепна тя, — направих го, защото исках да водя нормален живот, а това означаваше да откликвам на мъжете като другите жени. И наистина се получи. След това обаче опитах да си представя как други мъже ме докосват по същия начин като теб и осъзнах, че няма да мога да го понеса.
	— Страх? — едва успя да промълви Тен.
	Даяна поклати глава. Косата й докосна кожата му, преди устните й да го поемат с милувка, от която му секна дъхът. Младата жена го вкусваше, любеше го както никога досега. Тялото му пламна. Бавно и неохотно го освободи от нежния плен.
	Вдигна глава и срещна очите му. Усети как тялото й отмалява. Той също го почувства, осъзна, че тя го желае толкова силно, колкото и той нея.
	— Не страхът ме кара да отбягвам другите мъже — рече накрая Даяна и леко захапа кожата му. — А фактът, че не ги желая. Другите мъже нямат очи с цвят на дъжд, които горят от страст. Другите мъже нямат белег под брадичката, нито пък друг на рамото, на хълбока, на лявото бедро. Другите мъже не биха могли да се справят с еднаква лекота с един грубиян и с ранено котенце. Другите мъже няма да изглеждат като теб, няма да изпитвам същото като ги докосвам… няма да имат същия вкус.
	Тен дрезгаво изстена от удоволствие, когато Даяна отново го погали с устни.
	— Люби ме без предпазни средства през седмиците, които ми остават в „Рокинг Ем“ — промълви тя. — Прониквай в мен съвсем гол. Без значение какво ще се случи после, няма да последват никакви искания, никакви съжаления. — Даяна бавно се плъзна нагоре по тялото на Тен, докато възбудената му плът докосна нежната мекота между бедрата й. — Тен?
	— Не съм уверен, че бих могъл да се удържа с теб, скъпа — промълви дрезгаво той. — Може да забременееш. Мислила ли си за това?
	— Да — отвърна Даяна. — Много пъти.
	Тен разтвори пръсти и остави пакетчето на земята. Тялото му тръпнеше от разпаленото желание.
	— Последна възможност — промълви.
	Тя леко помръдна бедра. Знойна топлина обля Тен. Никога досега не бе любил жена по този начин, без никакви препятствия помежду им, нищо, освен чувствена кожа и желание, толкова силно, та го крепеше на границата на самоконтрола.
	Когато възбудената му плът откри очакващата го нежна топлина, дъхът му секна. Усещаше отклика на Даяна, докато разтваряше горещата плът, проникваше бавно дълбоко, сливаше тялото си с нейното с интимност, граничеща с болка.
	— Никога… досега… не съм бил така — дрезгаво прошепна Тен. — Напълно гол. Никакви задръжки. Това е… Не мога…
	Той застина, опитвайки се да не загуби контрол.
	— Тенеси — прошепна Даяна и се взря в сребристите му очи, усетила първите горещи вълни на удоволствието. — Дари ме с твое дете, Тенеси.
	Екстазът разтърси Тен и той извика името й. Отдаде се отново и отново на сладкото сливане, каквото не бе изпитвал досега.


>	Шестнадесета глава

	Силен гръм разкъса тишината. Грохотът бе оглушителен, сякаш се срути огромна канара и целият каньон потрепери.
	Тен се измъкна изпод завивките, които споделяше с Даяна и застана под края на издатината. Студеният въздух охлади тялото му, ала мъжът изобщо не обърна внимание на температурата. Мирисът, вкусът и звукът на вятъра му казаха всичко, което искаше да узнае. Двамата с Даяна трябваше да съберат багажа и да прекосят Пикчър Уош преди разсъмване.
	А Тен бе разчитал да прекара доста по-различно часът преди зазоряване.
	— По дяволите.
	— Какво има? — сънливо попита Даяна.
	— Идва буря. При това силна.
	Тен пипнешком стигна до масата, драсна клечка кибрит и запали газовия котлон. Златистият пламък хвърли странни отблясъци по бледия пясъчник. Тен бързо и сръчно приготви кафе. Сетне приближи до топлите завивки, където лежеше Даяна, грабна дрехите си и започна да се облича.
	— Тен…
	Бе изрекла една-единствена дума, ала Тен отгатна мислите й и неохотно поклати глава.
	— Съжалявам, скъпа — промълви, като с мъка потисна желанието си. — Трябва да приготвим багажа, а нямаме много време.
	Даяна не възрази. Съзнаваше, че бурята изобщо не се интересува, задето скъсява последните й часове с Тен в каньона.
	Младата жена безмълвно отметна завивките и започна да се облича, като потръпваше от студ при поривите на вятъра. Бързо приготви багажа си на светлината на газовата лампа, насили се да не мисли защо този ден е по-различен от всички отминали и всички предстоящи дни.
	Щом събра личните си вещи, Даяна се зае с артефактите, които трябваше да бъдат закарани в ранчото. Опаковаше бавно и внимателно древните съдове и каменните брадви, плетените сандали и костните инструменти, които бе опознала по-добре от оборудването за къмпинг на своето време и култура.
	Щом приготвеше кашона, тя го оставяше настрани, за да може Тен да го натовари в пикапа. Светкавици раздираха нощното небе, следвани от оглушителни гръмотевици. Тя не им обръщаше внимание, продължаваше да работи методично, съсредоточена единствено върху задачата си в момента. Когато посегна за нов кашон, докосна ръката на Тен и стреснато вдигна поглед.
	— Остави го за дипломантите — рече мъжът. — Трябва да прекосим, докато все още можем. На платото Септембър вали като из ведро.
	Даяна се взря в непрогледната тъмнина, ала не видя нищо.
	— Как разбра?
	— Вслушай се.
	Отначало Даяна си помисли, че чува вятъра, звукът напомняше тих шепот. Сетне осъзна, че долавя шума на вода. Коритото Септембър се пълнеше.
	— Все още ли е безопасно да преминем? — попита тя, неспособна да прикрие надеждата в гласа си. Ако не беше безопасно, щяха да бъдат принудени да останат от тази страна, докато водата спадне.
	Доловил надеждата в гласа на Даяна, Тен поклати глава.
	— Това е силна буря. Карла ще се разтревожи и тогава Люк ще изпрати хора в този дяволски проливен дъжд да ни търсят. Не искам никой да пострада, търсейки двама души, които са могли и е трябвало да се върнат.
	Нова светкавица проряза небето. Секунди по-късно изтрещя яростен гръм.
	— Време е да тръгваме, скъпа.
	Даяна затвори очи, за да потисне болката, която я раздираше така, както светкавиците раздираха нощното небе.
	Нова гръмотевица отекна в каньона, последвана от наситен с мирис на дъжд порив на вятъра, който накара пиниите на изстенат. Все още не бе заваляло, но без съмнение щеше да започне. Много скоро.
	Тен отвори вратата на пикапа и помогна на Даяна да се качи. Докосването до ръката му бе съвсем случайно, ала я накара да потръпне. Твърде развълнувана, тя не успя да закопчее предпазния колан. Тен се настани до нея и рече:
	— Дай на мен. Тоя колан е малко особен. Първо трябва да го отпуснеш и да го оставиш да се върне. Ето така.
	Той пое металното езиче от пръстите на Даяна, сетне последва връщането на колана през гърдите й. Милувката беше толкова нежна, че на Даяна й секна дъхът. Когато дръпна колана отново, мъжът я докосна, поколеба се за миг, сетне продължи. Бавно пъхна металното езиче в заключващия механизъм. Леко щракване наруши напрегнатата тишина.
	— Видя ли? Пасна идеално — промълви Тен. Прокара палец по устните на Даяна и тихо изруга, разкъсван от желание. Тя също го желаеше. Виждаше го в очите й, в напрегнатото й тяло. Целуна я страстно и се насили да се съсредоточи върху пътя.
	Щом стигнаха коритото, Тен внимателно се взря в бушуващата вода и с мъка се удържа да не изругае. Нямаше съмнение, все още беше безопасно да прекосят коритото.
	Той включи на скорост и потегли през водата. Щом стигнаха отсрещната страна, без да поглежда Даяна, Тен подхвърли:
	— Дръж се здраво. Ще карам бързо, за да изпреваря бурята.
	Пътят беше сух и Тен го познаваше идеално. Поддържаше постоянна скорост, напредваше неумолимо в предутринния мрак, надбягваше бурята.
	Най-сетне стигнаха платото Уинд. Известно време пътят криволичеше по самия край на планинските земи. Пред очите им се откриваше поразителна гледка към предутринната светлина, заключена в прегръдката на бавно кипящия похлупак от облаци. Бледата светлина бе прозрачна, смразяваща, напълно лишена от цвят.
	Тен спря пикапа на място, откъдето се откриваше прекрасна гледка към тъмната земя в низината.
	— Изпреварихме дъжда поне с един час — промълви той и разкопча предпазния колан. — Искаш ли малко кафе?
	Даяна кимна.
	На бледата светлина от таблото, Тен отвори термоса и наля кафе. Силен аромат изпълни кабината. Мъжът подаде чашата на Даяна, която поклати глава.
	— Първо ти — настоя Тен.
	— Страх те е отрова ли? — дрезгаво промълви тя. Насили се да се усмихне, да прикрие тъгата, която се усилваше с всеки изминат километър.
	Тен откликна на усмивката.
	— Не, но открих, че кафето е по-сладко, след като ти си отпила от чашата ми.
	Даяна тихо изрече името му, сетне се наведе и отпи от горещата течност. Тен изключи фаровете, угаси двигателя и свали прозореца. В кабината нахлу хладен въздух. Двамата мълчаливо си подаваха чашата с кафе, докато призрачната светлина бавно изпълни пространството между облаците и земята, преобрази всичко, проникна и засия в самия въздух.
	— Светлината на духовете — промълви Тен.
	Даяна го погледна въпросително.
	— Така я наричаше баба ми Гъвкавата-върбова-клонка. Светлина, която ти дава възможност да надзърнеш в душата на всичко.
	— Индианка ли е била? — попита Даяна.
	Тен се усмихна.
	— Скъпа, преди Гражданската война в Америка е имало твърде малко семейства без индианска кръв. Първите Блекторн са дошли от Шотландия преди повече от двеста години.
	— И са сключили бракове с индианци, така ли?
	— Понякога. Или пък просто са спали с тях. Друг път са се сражавали срещу тях. Понякога жени и деца от рода Блекторн са били отвличани по време на набезите. — Тен сви рамене. — Кръвните линии са били преплитани по множество начини. Децата, родени след официален брак, били отглеждани като бели. Децата, родени без брак, били отглеждани като индианци.
	Тен отпи от кафето и продължи да говори за миналото в стремежа си да не мисли за пълните със сълзи очи на Даяна и собственото си терзание.
	— Сега вече е трудно да се определи кой чии гени носи, местни, бели или смесени. Двамата с Невада имаме черна коса и медночервеникав тен. Юта е с нашия цвят на кожата, но има руса коса и черни очи. — Тен сви рамене. — В края на краищата важни са качествата на човека, нищо друго. И точно такава беше Гъвкавата-върбова-клонка. Жена от класа.
	— Официален ли е бил бракът?
	Мъжът поклати глава и се усмихна.
	— Мъжете от рода Блекторн са воини. Склонни са били към неофициални бракове. До последното поколение сме били отглеждани като индианци. Гъвкавата-върбова-клонка беше невероятна жена. Баща й беше от рода Макензи.
	— От същите Макензи, които са в „Рокинг Ем“?
	Нов гръм разтърси каньона.
	— Може би — отвърна Тен. — Майка й била от племето уто. Баща бил див белокож младеж, който препуснал една нощ в тъмнината и никога повече не се върнал. И в семейството на Люк има няколко такива. Един от тях изчезнал в подходящо време и на подходящо място.
	— Затова ли притежаваш част от „Рокинг Ем“?
	Тен се усмихна и поклати глава.
	— Скъпа, преди сто години, никой не го е било грижа за незаконородените метиси. Едва напоследък хората започнаха да се гордеят и да проявяват сантименталност към индианските си прадеди.
	— Тогава как си се озовал тук?
	— Когато приключих с войните, бях също като Невада. Изпълнен с болка и твърде объркан. Имах нужда от дом, ала нямах представа как да се сдобия със собствено място. Бащата на Люк продаваше части от „Рокинг Ем“, за да си плати пиенето. Купих ги. И оттогава ранчото е моят дом.
	Даяна почака, ала Тен не каза нищо повече. Тя проследи погледа му през предното стъкло. Земята лежеше под бурята като жена, очакваща любимия си. Макар все още да не бе заваляло, бурята придаваше призрачен отблясък на въздуха, неясен сумрак, при който всички разстояния изглеждаха еднакви. Нямаше сенки, които да определят перспективата, нямаше слънце, за да може да отбележи часът, нито пълна или изтъняваща луна, за да се измерят седмиците, нищо, което да даде ясна представа на човешкото око и съзнание.
	— Светлината на духовете — дрезгаво прошепна Тен. — Когато виждаш всичко прекалено ясно.
	Той се извърна към Даяна и си даде сметка за силата на собственото си желание, което го разкъсваше, уверяваше го, че ще я помни прекалено дълго, прекалено ясно.
	Даяна отмести поглед от призрачната яснота на земята и срещна сребристите очи на Тен, които я изгаряха.
	— За какво мислиш? — попита младата жена, преди да успее да се овладее.
	— Припомням си.
	— Какво?
	— Как изглеждаш, когато кожата ти е поруменяла и ме желаеш така силно, както аз теб.
	Съзнавайки, че не бива да го прави, ала неспособен да се овладее, Тен се пресегна през голямата седалка, взе чашата с кафе от Даяна и я остави на таблото. Привлече младата жена към себе си и впи устни в нейните, изпълни я със своя вкус и с желанието си, без думи й разкри копнежа, заради който предстоящите дни щяха да са непоносими, а нощите безкрайни.
	Даяна откликна на целувката без задръжки, опиянена от аромата на кафе и страст. Усети как топлите му длани се плъзнаха под пуловера й и обхванаха гърдите й. Милувката я накара да потръпне от удоволствие.
	Мъжът разкопча бельото й и повдигна пуловера. Леко поруменели от страстта, пълните й гърди копнееха за устните му.
	— Скъпа?
	— Да — прошепна Даяна, вдигна ръце и изви гръб, за да съблече пуловера.
	Тен се наведе и целуна зърната, близна ги леко, сетне се отдаде на желанието, което го изпепеляваше. Разтвори устни и дари Даяна с чувствена милувка, която я разтърси като светкавица. Тя захвърли дрехата си и притисна главата на мъжа към гърдите си.
	Тен я повдигна и я премести да седне в скута му с лице към него. Плъзна ръка между бедрата й, погали я, накара я да пламне от желание. Разтвори джинсите й, жадно дръпна плата настрана и потърси знойната женствена топлина, която до болка копнееше да погали.
	Дрезгавият стон на Даяна го накара да се опомни. Той затвори очи и пое дълбоко въздух. Боеше се да я погледне, опасяваше се, че ще зърне в очите й страх и ужас заради спомена за друг мъж, загубил контрол в друга кола.
	— Боже мой, скъпа, извинявай — промълви дрезгаво той. — Никога досега не съм губил контрол.
	Усети как Даяна си пое въздух, сетне още веднъж и почувства, че тя се притиска интимно към дланта му. Внимателно освободи ръката си от джинсите й.
	Тихият й стон го прониза.
	— Скъпа, съжалявам — прошепна Тен и се взря в разширените й очи. Искаше му се да я приласкае в обятията си, ала в същото време се боеше да я докосне. — Не исках да те изплаша.
	— Не… не си ме изплашил.
	Тен бавно и недоверчиво поклати глава.
	— Нали те чух — промълви той.
	— Желая те… толкова много… до болка. Не знаех… че е възможно.
	Тен отново впи устни в нейните. Целувката беше жадна, пламенна, дива. Младата жена отвърна със страст, която накара и двамата да потръпнат.
	— Ако пак ме целунеш така — задъхано промълви Тен, — ще сваля обувките ти.
	— Обувките ли?
	— И джинсите — добави Тен и отново плъзна ръка между бедрата й, където знойната мекота го накара да изстене от удоволствие. — Желая те. Тук. Сега. И ти ли ме желаеш така?
	С треперещи ръце Даяна посегна към връзките на обувките. Тен се усмихна, дръпна джинсите настрана и отново я погали. Другата му ръка се плъзна по гърдите й, движенията й само засилваха въздействието на ласките.
	Обувките паднаха на пода на пикапа, последвани от чорапите. Даяна бавно се премести настрана, не искаше да се лишава от ласките на Тен и в същото време копнееше да се освободи от джинсите.
	Тен й помогна, сетне отново я привлече в скута си. Младата жена потръпна от страст, кожата й бе поруменяла от възбуда.
	Тя посегна към катарамата на Тен.
	— Скъпа, започнеш ли, няма връщане назад. Желанието ме изгаря като огън.
	Даяна се взря в сребристите очи на Тен. Ръката му се плъзна нагоре по бедрото й, докосна я, погали я, усети копнежа на тялото й.
	— Да — прошепна тя. — Като огън.
	Без да откъсва поглед от очите му, Даяна разтвори катарамата. Металните копчета поддадоха с тих звук. Усети как възбудената му плът прониква в нея, изпълва я. Тя тихо изстена и изви гръб в екстаз. Мъжът проникна дълбоко, потъна в стегнатата знойна топлина, която нахлуваше в сънищата му, а сетне удоволствието разтърси и него. Той я притисна в обятията си, усети сладостните тръпки, които преминаваха по тялото й в унисон със собствената му върховна наслада.
	В плен на екстаза, заобиколен от жестоката яснота на светлината на духовете, Тен осъзна, че никога не ще забрави Даяна. Мисълта го прониза като нож, показа му, че съществува болка, каквато не е изпитвал досега.


>	Седемнадесета глава

	Почукването на вратата бе неочаквано и в същото време бе отговор на тайните надежди на Даяна. Макар че сърцето й заблъска в гърдите, тя си каза, че няма смисъл да се заблуждава.
	_Не е Тен. Та той дори не се обади по телефона, откакто напуснах „Рокинг Ем“, така че какво ме кара да мисля, че в петък ще измине целия път до Боулдър, за да ме види?_
	Ала трезвите размишления не забавиха ударите на изпълненото с надежда сърце на Даяна. Тя стана от масата за рисуване, пое дълбоко въздух, за да се поуспокои и приближи до вратата на апартамента си.
	— Кой е? — попита.
	— Кеш Маккуин. Братът на Карла Макензи.
	С все още треперещи ръце Даяна отключи вратата и отвори. Преди време вероятно би се уплашила от ръста на мъжа, който стоеше на прага. Сега усети единствено разочарование, което дотолкова я вцепени, че с мъка успя да се усмихне.
	— Здрасти. Мислех, че си в… Южна Америка, така ли беше?
	— Точно така. Върнах се миналата седмица.
	— Ясно. Намери ли това, което търсеше?
	Кеш бавно се усмихна. Очите му весело проблеснаха.
	— Не, но малцина успяват в това начинание.
	— Да, прав си, наистина е така.
	— Мога ли да вляза?
	— Разбира се, заповядай — рече тя и машинално се отдръпна, за да направи път на госта. — Искаш ли кафе? Или бира? Струва ми се, че един от дипломантите остави снощи няколко кутии.
	— Благодаря, но предпочитам кафе. Празненство ли е имало снощи? — попита мъжът и любопитно се озърна.
	— Зависи какво разбираш под празненство — усмихна се Даяна. — Ако смяташ, че включва издирването на чирепи в погрешно маркирани кашони, снощи имахме прекрасно празненство.
	— Мислех, че всички находки от каньона Септембър са в „Рокинг Ем“.
	— Така е. Тези са от друг обект. Пак останки от анасази. Те са първата ми любов.
	Даяна изчезна в кухнята и Кеш внимателно огледа апартамента. Беше малко разхвърляно и напомняше по-скоро на кабинет на учен, отколкото на жилище. Списания, книги и снимки бяха пръснати навсякъде, като се изключи работната маса. Там господстваха чирепите и наполовина сглобените съдове. По стените бяха окачени снимки и скици. В ъгъла бяха подредени рисунки в специални прозрачни обвивки.
	— Сметана или захар? — извика Даяна от кухненската ниша.
	— Чисто.
	Кеш се наведе да разгледа рисунките и набързо ги прехвърли.
	— Много са добри — рече той, когато Даяна се върна.
	— Благодаря ти. — Даяна сложи чаша кафе на масичката до Кеш и разчисти един стол от натрупаните върху него списания. — Но повечето учени предпочитат снимките, освен ако не се опитват да илюстрират любимата си теория. Тогава с удоволствие ме карат да нарисувам нещо, което никой досега не е открил при разкопки.
	Смехът на мъжа отекна в малката стая. Даяна също се усмихна.
	— Не исках да прозвучи толкова заядливо — промълви тя, разчисти още един стол и седна. С голяма мъка овладя гласа си и попита небрежно: — Как вървят нещата в „Рокинг Ем“?
	— Точно затова съм тук.
	Даяна рязко извърна глава към госта.
	— Нещо не е наред ли?
	— Взе ми думите от устата.
	— Не разбирам.
	— Карла също.
	— Кеш, сигурна съм, че си дошъл поради някаква причина. Каква е тя?
	Кеш се взря в дребничката жена с индиговосини очи. Нямаше представа какво точно не е наред, но бе сигурен, че има нещо.
	_Карла, в какво ме забърка този път? Би трябвало да имаш достатъчно здрав разум и да не ме изпращаш при жена, която очевидно страда._
	Кеш се вгледа изпитателно в Даяна. Въпреки женствеността си, тя не изпращаше сигналите на свободна жена. Беше се усмихнала, когато чу смеха му, ала доста хора реагираха така. Не си даваха сметка, че смехът му е чудесно прикритие, за да си състави мнение за хората, и по-специално за жените. Една-единствена жена се ползваше с пълното му доверие.
	— Карла иска да те види отново — рече Кеш. — Но ти очевидно си й ядосана.
	Даяна понечи да отговори, ала от устните й не излезе нито звук. Успя единствено да поклати глава.
	— Означава ли това, че Карла се е объркала и ти ще се радваш да дойдеш в „Рокинг Ем“ за следващия уикенд?
	— Не. — Даяна не успя да овладее категоричния си отказ.
	Не че имаше някакво значение. Не възнамеряваше да се връща в „Рокинг Ем“. Нито през този уикенд. Нито през следващия. Никога. Не можеше да понесе да срещне отново Тен и да се преструва, че помежду им не се е случило нищо. Не можеше да се преструва, че бебето му не расте в любящата топлина на утробата й.
	— Карла е права — заключи Кеш. — Наистина си й сърдита.
	— Не.
	— На Люк ли се сърдиш?
	— Не — припряно рече Даяна. — Не е нищо лично.
	Тя облиза внезапно пресъхналите си устни.
	— Просто… много съм заета. Учебната година тъкмо започна. Имам много работа.
	— Разбирам — присви очи Кеш. И наистина беше така. Даяна не умееше да лъже. — Сигурен съм, че до ноември ще си приключила с всичко.
	— Не зная.
	— Може би има такава вероятност?
	— Не зная! — мрачно го изгледа тя.
	— Сигурен съм, че Карла ще ми смъкне кожата, ако не се появиш за Деня на благодарността. Вероятно бих могъл да надхитря сестра си, ала по никакъв начин няма да успея да се справя с шефа на „Рокинг Ем“, освен ако не разполагам с булдозер.
	Даяна внезапно пребледня и показа на Кеш, че Карла се е оказала права: Тенеси Блекторн бе причината, поради която Даяна не желаеше да се върне в „Рокинг Ем“.
	— Не разбирам… — Гласът й заглъхна. Тя преглътна мъчително и продължи: — Какво общо има Тен с това?
	— Ти ми кажи.
	— Нищо.
	— Както кажеш — промърмори Кеш, без да си даде труд да прикрие недоверието си. — Тен е развил мания по анасази. Като се имат предвид последните няколко седмици, трудно ще се живее с него, ако не се започнат разкопки по онзи храм.
	Клепачите на Даяна леко трепнаха, ала гласът й беше напълно овладян, когато заговори.
	— Тогава разкопките по храма трябва да започнат колкото е възможно по-бързо.
	— Амин. Колко време ще ти трябва да се приготвиш?
	— Аз не отивам никъде.
	— Не говориш много смислено, струва ми се.
	— Кеш… разкопките по храма могат да бъдат започнати от всеки квалифициран археолог. Сигурна съм, че Тен знае това. Ако не, ще го научи веднага щом се върнеш и му го кажеш.
	— Вече му го казах. Едва не ми откъсна главата. Или ти ще ръководиш разкопките, или няма да се осъществят.
	— Значи няма да се осъществят.
	— Защо?
	— Искаш ли още кафе, преди да си тръгнеш?
	— Не е моя работа, така ли?
	— Точно така.
	— Ще се промени ли нещо, ако Карла дойде с бебето, за да говори с теб.
	— Ще се радвам да видя Карла и Лоуган, но ще се върнат сами.
	— Ами ако Тен те помоли да проучиш проклетия храм?
	— Той вече го направи — горчиво се усмихна Даяна.
	За първи път Кеш остана изненадан.
	— И ти отказа?
	— Да.
	— Защо?
	— Попитай Тен.
	— Не, благодаря. Искам главата ми да си остане на мястото. Напоследък това момче е доста избухливо. Единственият, който има желание да излезе насреща му е Невада. Преди седмица здравата се скараха. Досега не бях виждал подобно нещо. Цяло чудо е, че нямаше убити.
	Даяна си спомни хладната сила на Невада. Затвори очи и се опита да прикрие страха, любовта и отчаянието. Напълно безуспешно. Когато отново повдигна клепачи, разбра, че Кеш е отгатнал чувствата й.
	— Той добре ли е? — напрегнато попита Даяна.
	— Невада е малко сдъвкан, но иначе е добре.
	— Тен — нетърпеливо рече тя. — Тен добре ли е?
	Кеш сви рамене.
	— Също като Невада.
	Даяна се поколеба за момент, сетне приближи до ъгъла и взе една папка. Разтвори я и безмълвно се вгледа в рисунката. Каньонът Септембър бе оживял върху хартията такъв, какъвто бе в миналото, с непокътнати каменни стени, с къщи и храмове, изпълващи нишата. Ала хората вече не бяха между стените на красивите си затвори. Бяха откликнали на зова на скитника шаман, зърнал видение, изпълнено със светлина.
	Жени, деца, войни, всички анасази напускаха скалните си жилища, излизаха от вечния здрач на нишата и тръгваха към зората, която блестеше обещаващо. Пътят им минаваше покрай шамана, който бе на преден план в сянката на скалата, следеше с поглед върволицата и протегнатата му ръка сочеше пътя на изостаналите. Ала нещо в стойката на шамана, в очите му, които съчетаваха светлина и мрак, в тялото му, отделено от останалите анасази, говореше, че той няма да излезе от тъмнината заедно със своя народ.
	Лицето, стройното мъжествено тяло, стойката, кристално ясните очи бяха на Тенеси Блекторн.
	— Нарисувах това за собственика на каньона Септембър — рече Даяна, затвори папката и я подаде на Кеш. — Малко е неудобно да го пратя по пощата. Би ли го занесъл в „Рокинг Ем“ вместо мен?
	— Разбира се. — Кеш погледна папката, сетне отмести очи към Даяна. — Знаеш, че Тен е собственик на каньона Септембър, нали?
	— Благодаря ти, че ще отнесеш рисунката. — Даяна пристъпи към входната врата и я отвори. — Поздрави Карла и Люк от мен.
	— Да поздравя ли и Тен? — попита Кеш, докато излизаше.
	Даяна безмълвно затвори вратата зад гърба му. Той вдигна юмрук да почука отново, ала се отказа, щом чу тихите ридания на жената вътре. Каза си, че е напълно безполезно да се опитва да разговаря разумно с жена, обърна се и пое към очукания си джип. Ако побързаше, щеше да се върне в ранчото, преди следобедната буря да разкаля пътя.

	На следващата вечер, петнайсетина минути след като си бе отишъл последният дипломант, Даяна забеляза оръфаната раница, захвърлена в ъгъла. Бил обикновено се сещаше за нея на половината път до вкъщи и се връщаше да си я вземе. Беше се превърнало в ритуал — почукването на вратата, подаването на раницата през полуотворената врата и притеснените извинения. Даяна обаче се зачуди дали тази вечер раницата няма пренощува в дома й. Бил си беше тръгнал с Мелани и погледът му подсказваше, че едва ли ще се сети за такива незначителни подробности като раницата.
	Даяна погледна часовника. Полунощ — ако не бе забравил напълно, Бил скоро щеше да се върне. Младата жена сви рамене, седна до масата, отрупана с чирепи и избра две парчета. Ръбчетата не съвпаднаха, но това беше без значение. Даяна изобщо не ги виждаше. Пред очите й бяха други форми, които съвпадаха напълно.
	Поне за нея.
	_Трябва да престана да мисля за това. Трябва да престана да се питам къде сгреших и защо не съм подходящата жена за Тен, след като той е подходящият мъж за мен. Трябва да престана да мисля за миналото и да започна да планирам бъдещето. Той ми имаше достатъчно доверие, за да ме дари с детето си. Това трябва да е достатъчно._
	Почукването на вратата бе добре дошло, защото я изтръгна от мислите й.
	— Един момент. Идвам — извика Даяна.
	Грабна раницата за презрамката, отвори вратата, без да вдигне поглед, протегна раницата и зачака Бил да я поеме.
	Вратата се отвори напълно, избутвайки Даяна назад във всекидневната. Раницата падна на пода от вцепенените й пръсти.
	Тен влезе в стаята и затръшна вратата зад себе си, втренчен мрачно в Даяна. Нищо не убягна от проницателния му поглед — нито бръчките около устата, нито кръговете под очите, нито твърде слабото й тяло. Ала най-много го поразиха очите й, толкова тъжни и тъмни.
	Тен нямаше представа какво бе очаквал да стори Даяна, като го види отново, ала не бе предвидил, че ще се затвори като цвете при залез-слънце. Все още си спомняше момента, когато очите й бяха премрежени от удоволствие и бе прошепнала, че го обича. Явно бе приела обяснението му, че чувствата й са мимолетни, тъй като никога повече не спомена за любов. И все пак моментът и думите го преследваха непрестанно, разкъсваха душата му без предупреждение, караха го да се задъхва от болка.
	Ала нищо не го бе подготвило за жестоките нокти, които се забиха в него, когато бе отворил папката и се бе видял да стои самотен и да наблюдава как животът преминава покрай него като бляскав парад, докато той самият е потънал в сянка.
	— Изглеждаш уморен — безизразно промълви Даяна. — Все още ли не достига работна ръка в ранчото?
	— Не съм дошъл тук да обсъждаме проблемите с работниците в ранчото.
	Даяна зачака, като мълчаливо си задаваше въпроса, който нямаше сили да изрече. _Защо си тук?_
	— Дойдох да разбера защо няма да се върнеш и да проучиш храма — заяви Тен.
	— Имам достатъчно работа в Боулдър — отвърна Даяна и преплете пръсти, опитвайки се да овладее треперенето им.
	— Глупости.
	Младата жена стисна длани.
	— Защо искаш аз да проучвам храма? Защо не някой друг археолог?
	— Знаеш защо.
	— Да. — Тя леко присви устни. — Секс.
	Тен трепна, ала не каза нищо.
	Даяна се извърна, съзнавайки, че ако продължи да го гледа, ще издаде чувствата си. Когато заговори, се постара гласът й да звучи хладно и разумно.
	— Не смяташ ли, че пътуването е малко дълго само за да си легнем?
	Тен гневно изруга.
	— Не това имах предвид и ти много добре го знаеш!
	— Какво имаше предвид тогава?
	— Бременна ли си?
	Въпросът увисна в тишината като пренатегната струна, която вибрира отвъд прага на слуха.
	— Не се безпокой, Тенеси — отвърна Даяна. — Аз държа на думата си и зная, че ти не си ми давал никакви обещания. Независимо дали съм бременна, или не, ти си свободен.
	— По дяволите, Даяна, бременна ли си?
	Тя въздъхна беззвучно.
	— Ти не ме слушаш. Ако съм бременна, продължавам да преподавам. Ако не съм бременна, пак продължавам да преподавам. И в двата случая, няма да дойда да проучвам храма, така че за теб няма никакво значение.
	— Смяташ, че за мен няма значение? За какъв ме мислиш!
	— За мъж, който предпочита да живее сам.
	В настъпилата тишина Тен рязко пое въздух. Гневът и страхът, които го разкъсваха, откакто бе погледнал рисунката, избухнаха отново.
	— Ти каза, че ме обичаш.
	Думите жегнаха Даяна, тъй като прозвучаха като обвинение.
	— А ти ми каза, че не знам какво е любовта. Каза ми, че това, което съществува между нас, е секс. И че сексът е нещо временно.
	Собствените му сурови думи, които се връщаха към него, нараниха Тен повече, отколкото каквото и да било умишлено оскърбление. Също като рисунката, думите разраниха старите белези и достигнаха до живата плът под тях.
	— Господи, колко ли силно ме мразиш — прошепна мъжът. — Ето защо си ме изобразила като скитник, който е прекалено жесток, за да стане част от свободата на собствения си народ.
	Болката в думите на Тен помете остатъците от самообладанието на Даяна. Тя рязко се извърна с пребледняло лице.
	— Не това съм изобразила!
	Тен мъчително си пое въздух, зърнал сълзите, които заблестяха по бузите на Даяна. Понечи да заговори, ала младата жена го изпревари, гласът й трепереше от желанието да го накара да разбере.
	— Изобразих мъж, който обърна гръб на възможността за любов, макар че ме освободи да обичам за първи път в живота си. Любов, в която ти не вярваш. Но не това е важното. Важното е, че ме дари с нещо трайно и безценно, а в замяна взе толкова, колкото искаше от мен. И това, което взе, беше мимолетно. Беше много красива, много страстна и много кратка афера. Не те мразя. Край на историята.
	Тен обхвана лицето на Даяна. Наведе се и нежно я целуна, пресуши сълзите й напълно, така както някога бе стопил страха й от него.
	— Тен — прошепна тя. — Недей. Моля те, недей.
	— Защо? Ако ни е била толкова хубава — погали я той с кадифения си глас, — защо да не може да продължи?
	— Ами ако аз… — Гласът на Даяна заглъхна. — О, Тен, не разбираш ли? Какво щеше да стане, ако имаше дете?
	Тен се наведе отново и впи устни в нейните, накара я да отвърне на целувката му и да забрави всичко останало. Даяна се притисна в прегръдките му, цялата трепереща. Когато откъснаха устни, младата жена плачеше неудържимо.
	— Шшт, не плачи — повтаряше Тен и се опитваше отново да пресуши сълзите й, ала този път безуспешно. — Не плачи скъпа. Това ме разкъсва. Никога не съм искал да те нараня. Всичко е наред, скъпа. Не плачи.
	Мисълта за детето, което растеше в утробата й, изпълни Даяна с любов и отчаяние. Тен се бе върнал, ала само за една-две нощи. Седмица. Може би дори няколко месеца.
	А после щеше отново да замине. Това, което съществува между нас, е секс. Ще премине.
	— Съжалявам… не мога да спра да плача… и не мога… не мога да продължа нашата връзка.
	Тен тихо промълви името й и погали бузите й с палци в стремежа си да спре сълзите. Целуна я нежно, отново и отново, шептейки думи до устните й, сякаш искаше тя да ги приеме и физически, и със съзнанието си, да му повярва до дъното на душата си.
	— Чуй ме, Даяна. Ти си единствената жена, с която си позволих да се разголя напълно. — Целуна я нежно. — Ти си единствената жена, на която се доверих дотолкова, че да й даря мое дете. — Плъзна език по устните й. — Ти си единствената жена, която съм желал дотолкова, че да не мога да спя. Не само красивото ти тяло, но и бързия ти ум, смеха ти, мълчанието ти и дори гнева ти, от който очите ти потъмняват. Желая те цялата. Не ми обръщай гръб. Моля те. Не мога да понеса да те загубя. Кажи ми, че не съм те загубил. Кажи ми, че все още ме обичаш.
	Кадифеният глас на Тен обгърна Даяна, премахна защитните й стени, достигна до истината за любовта й.
	— Винаги ще те обичам — пресекливо прошепна Даяна. — Това няма да се промени. Но другите… другите неща ще се променят. Ти… аз…
	Тен отново впи устни в нейните в целувка, която бе както обещание, така и ласка, неугасима надежда и изгаряща жажда, нужда и желание, сложни като самата любов. Когато най-сетне се отдръпна, тялото му тръпнеше, ала не само от страст.
	— Обичам те, Даяна. Това е последното нещо на света, което съм очаквал да се случи. Но ето че стана и нямам намерение да се боря повече срещу него. Не плачи, любов моя — прошепна Тен и залюля Даяна в обятията си. — Не плачи. Прегърни ме и ме остави да те прегръщам. Никога досега не съм бил влюбен. Никога не съм искал да живея с някоя жена, да имам деца от нея, да изградя живота си около нещо друго, освен тишината. — Той сведе поглед към Даяна. Сребристите му очи горяха от желание.
	— Ще се омъжиш ли за мен? Ще ме дариш ли с деца?
	Даяна понечи да отвърне, ала от устните й не излезе нито звук. Тя хвана ръката на Тен, целуна грубата длан и безмълвно я притисна към нежната извивка на корема си, където растеше неговото бебе. Видя как очите му се разшириха, усети ръката му нежно да я гали, дочу учестеното му дишане.
	— Даяна?
	— Да — отвърна тя и се засмя през сълзи. — О, да!
	Тен притисна в прегръдките си жената, която обичаше, вдигна я и я завъртя във въздуха. Засмя се от радост, която никога не бе смятал, че ще изпита — скитникът напускаше мрачното минало и навлизаше в изпълнено със светлина бъдеще.
