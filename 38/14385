P>
	Петьо порасна на височина
	цял метър
	и стана Петър.
	Научи дори,
	че има три
	имена:
	Петър Петров Петровски.
	И оттогава Петър
	наистина смята,
	че имат по три имена нещата,
	например не казва вече метър,
	а — метър метров метровски.

	— Тихо, Петре, говоря по телефона!
	— Телефон телефонов телефонски.

	— Недей се катери, ще се счупи клона!
	— Клон клонов клонски.

	— Петре, ела, че изстина чая!
	— Чай чаев чайски.

	— Петре, не дърпай ушите на Зая!
	— Зайо заев зайски.
P$
