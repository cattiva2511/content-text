P>
	Днеска на двора пак спорят децата
	кой пръв от тях ще достигне Луната.
	Малкият Тошко сърдито отсича:
	— Ние ще сложим крила на „Москвича“,
	вечер, додето Луната светлее,
	двамата с татко ще стъпим на нея
	или ще тръгнем по нашта топола…
	— Нищо не знаеш — отвръща Никола. —
	Нали Луната я снимаха вече,
	тя е голяма и много далече,
	идното лято със нова машина
	може и аз космонавт да замина…
	Дълго, разпалено спорят децата
	кой ли от тях ще достигне Луната,
	само най-малкия, плахия Мишо,
	нищо не казва, а тихо въздиша:
	снощи, когато Луната голяма
	мина край бялата Кумова слама,
	той огледалото сложи на пода,
	в него Луната примами от свода,
	после подскочи с двете крачета,
	стъпи на нея, но… в миг на парчета
	тя се разсипа по пода горката.
	Кой ли ще свети нощес в тъмнината?
P$
