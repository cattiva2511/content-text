	Някога стоножката била най-обикновена буболечка. Ходела из тревата полечка със споите четири крачета.
	— С четири крачета лесно се шета — си казвала тя. — С четири крачета пъргави, леки, мога да надбягам по пътечката всеки… С четири крачета си живея щастливо с мойто буболече трудолюбиво.
	Но веднъж буболечката добродушна на своята мъничка рожба пошушна:
	— Стига игра, моя рожбице драга, донеси от реката водица веднага!
	— Не мога, не мога — казала рожбата глезена, — от игра ме болят и четирите глезена. Още две крачета да имах само, бих те слушала винаги, мамо.
	И на другата сутрин: о, чудо голямо — крачетата на малката станали шест.
	— Представям си колко ще слушаш днес — казала майката щастлива.
	Ала малката веднага навън излетяла и вън на поляната цял ден си играла.
	Вечерта майка й рекла пак:
	— Мила рожбице мамина, събери за печката клечетак!
	— Ох, ох, не мога — изпъшкала рожбата глезена. — От игра ме болят и шестте глезена. Още две крачета да имах аз, щях да те послушам мамо, завчас.
	На другата сутрин нейните крачета станали осем.
	— Цялата поляна с тях ще кръстосам — си казала малката и хукнала пак да си играе навънка до мрак.
	Вечерта, от умора капнала, прибрала се и си похапнала.
	— Прибери софрата, рожбице мила — рекла майка й.
	— Бих я прибрала, но нямам сила, болят ме страшно и осемте глезена — отвърнала щерката глезена. — Още две крачета да имах, тогава бих те послушала без забава.
	Вие всички се сещате, момичета и момчета, че тя на другия ден вече имала десет крачета. А после — от само себе си знай се — крачетата й станали дванайсет.
	Да се пресметне лесно е то — колко пъти ги е броила малката щерка непослушна.
	— Е, добре — рекла майката добродушна, — сто крачета ти пораснаха, да, но ти знаеш ли, че ще настъпи друга беда? Сто крачета трябва да миеш в росните капки, всяка сутрин да обуваш по сто чорапки, да връзваш по сто джуфки на сто обувки…
	— Олеле, вярно! — писнала рожбата мамина и навела главица засрамена. — Сто крачета защо са ми, мамо, искам да си имам четири само.
	— Това е наказание за твоето непослушание — отговорила майката. — И да се молиш, и да искаш прошка, ти отсега нататък ще бъдеш стоножка.
