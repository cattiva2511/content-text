P>
	Пушка взех на рамо,
	чанта — на гърбина,
	викнах Шарка само —
	да ми е дружина.

	Не пристъпил още
	крачка през нивята,
	гледам, че се пощи
	Зайо сред житата.

	Дървена е мо`ре,
	ала като цъкна —
	рипна Зайо горе
	тупна и не гъкна!

	Взех го. Ей гората.
	Стигам из поляна.
	Виждам във тревата
	Вълча и Лисана.

	Тя, си рекох, стана
	кървава и мътна.
	„Буум!“ — и въз Лисана
	Вълчо ми се гътна.

	Всичко там се слиса —
	аз пристъпих бавно,
	дигнах Вълча, Лиса
	и отминах славно.

	Ето пак в тъмата
	под столетни дъби —
	Меца със пилата
	точи свойте зъби.

	Щом изскочих, зина,
	бедната, вцепена:
	„Майчице, загинах
	млада и зелена!“

	„Дръж се здраво, Гого!“ —
	нещо в мен продума —
	без да мисля много,
	теглих й куршума.

	Дигнах я тогава,
	па избърсах чело
	и със чест и слава
	тръгнах си към село.

	Но когато минах
	край върбите доле,
	с дрипи на гърбина
	зърнах дяда Голя.

	Той с глава закима
	и ми се примоли:
	„Девет внуци имам —
	всичките са голи.

	Пуста немотия
	страшно ни покруси!
	Дай да им ушия
	гугли и кожуси!“

	Как ме той сащиса
	аз и сам не зная:
	дадох Вълча, Лиса,
	Меца, Зая Бая.

	Дадох му ги смело
	и добре се случи —
	че си влязох в село
	само с мойто куче.

	Инак страшна каша
	би настала тамо —
	щях да изпоплаша
	мало и голямо.
P$
