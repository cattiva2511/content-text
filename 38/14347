P>
	Казват, че живее
	чуден змей крилат,
	вдън-горите имал
	бисерен палат.

	А врати, прозорци —
	злато ги злати,
	като ясно слънце
	отдалеч блести.

	Днес не може никой
	да пристъпи там,
	колкото да бъде
	той юнак голям.

	Аз ли не ще ида
	с моя кон хвъркат?
	Аз ли не ще видя
	змейския палат?

	С чизмите на батко,
	с накривен калпак,
	с пушка и със сабя —
	истински юнак!

	Сбогом, бабо, мамо!
	Сбогом, татко мой!
	Ах, сърце юнашко
	що ми шепне: СТОЙ?!
P$
