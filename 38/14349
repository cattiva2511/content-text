P>
	Рашко рано се събуди,
	гледа вънка и се чуди:
	върху снежната пътечка
	две следи като от мечка!
	— Мечка минала е тука
	покрай кофата с боклука!
	И за малко се е спряла,
	но къде се е завряла?
	Подир Снежка иде Катя:
	— Не от мечка е следата!
	Татко е ловец и знам:
	тук е минал вълк голям.
	— Не е вярно — казва Мая, —
	тук е бродел звяр незнаен!
	Дългоух и опашат,
	и зъбат, и мустакат!
	И уплашени, децата
	се събират пред вратата,
	чакат звяр да се яви
	с три опашки, с две глави!
	А на кофата капака
	се повдига и котака
	припва и в снега реди
	тия, страшните следи.
P$
