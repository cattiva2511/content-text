P>
	Тръгнал ми Комарко,
	весел колибарко —
	от Балкана слиза
	с разкопчана риза,
	с късички гащета,
	с босички крачета…
	Че му се присмели
	вуйчовци и лели,
	врани-бърборици,
	жаби-кекерици.
	Всеки взел да вика:
	„Гледайте умника!
	Дъжд пороен плиска,
	а пък той… по ризка“
	Гръб Комарко свел и
	тръпки го побили —
	сложил си фланела,
	накривил капела,
	закопчал елече
	и на края вече —
	то се знай — обул и
	свинските цървули…
	Че му се присмели
	вуйчовци и лели,
	врани-бърборици,
	жаби-кекерици.
	Всеки взел да вика:
	„Гледайте умника!
	Слънчице припече,
	а пък той… с елече!“
	Рипнал ми Комарко,
	станало му жарко —
	хвърлил надалече
	жълтото елече,
	черната капела,
	бялата фланела,
	а след тях — изул и
	свинските цървули…
	Тръгнал пак Комарко —
	весел колибарко…
	Но не щеш ли, хала
	мигом завилняла,
	ветрове смразили
	вратните му жили
	и Комарко бурна
	болест го катурна…
	Казват — оттогава
	все по-хилав става
	и начесто киха
	трескаво „апчи-ха!“
	И носът му свири
	чак през три баири…
P$
