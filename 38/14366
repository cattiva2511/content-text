P>
	Умори ли се, дървено конче?
	Сто-ой! Дойдохме си вече.
	Никой, никой не бива да знае,
	че сме ходили тъй надалече!
	Че достигнахме страшните джунгли,
	че видяхме лъвица и слон,
	че ни хвърли добрата маймунка
	портокал от високия клон;
	че изплаших големия тигър,
	та избяга в пустинята чак
	и че малко негърче с радост
	ни посрещна на Нилския бряг.

	Умори ли се дървено конче?
	Лека нощ и добре отдъхни.
	Утре двамата с теб ще отидем
	в други чудни, далечни страни.
	О, земята е много голяма,
	само — ш-ш-т! Нито дума на мама!
P$
