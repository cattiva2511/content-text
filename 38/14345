	Спечелил Манго пари, купил си нов кожух и тръгнал към дома да се похвали на циганката. Върви, оглежда кожуха и се смее от радост.
	Посред път го настигнал един рибар с преметната през рамо мрежа.
	— Добра стига, Манго!
	— Добра среща, байо!
	— Къде така бързаш, Манго?
	— Не виждаш ли? Нов кожух си купих!
	— Защо ти е кожух? — рекъл рибарят. — Зиме ще го носиш, а лете ще го захвърлиш, молците да го ядат. Я по-добре да се разменим, дай на мене кожуха, пък ти вземи мрежата. Денем риба ще ловиш и ще ядете и ти, и циганчетата, и циганката, а нощем колиба ще си направиш от мрежата. Я виж колко е голяма!
	Помислил Манго, помислил, па се съгласил.
	— Прав е човекът — рекъл си той. — Защо ми е кожух? Ще взема мрежата: няма да работя вече, денем ще ям риба, а нощем колиба ще си правя от нея.
	Разменили се. Вървели, що вървели, замръкнали по пътя.
	— Хайде, Манго, да спим — рекъл рибарят, завил се добре с дебелия кожух, легнал и заспал сладко.
	А Манго побил кол, обтегнал мрежата на кола и се пъхнал под нея. Чудесна колиба!
	Но било много студено, задухал вятър, запрехвъркал на парцали сняг. Въртял се Манго на една страна, въртял се на друга страна — не може да заспи, студ го късал.
	Станал посред нощ, проврял си пръста през мрежата, да види какво е времето навън, и рекъл:
	— Бре, тежко` му на рибаря! Измамих го здравата! Аз съм вътре в колибата и ми е толкова студено, ами той какво ли прави вън, на откритата поляна? Ей го на`, никакъв не се помръдва — трябва да е замръзнал от студ!
