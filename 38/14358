P>
	— Зайо Байо, де така по пладне?
	Как остави горския гъстак?
	Вразуми се, вълк ще те нападне…
	Зайо Байо суче сур мустак
	и отвръща само с къса дума:
	— А бе, викат ме на космодрума!
	Телеграма съм получил вчера —
	искат да ме пращат на Венера.
	А след Зайо иде стрина Зайка…
	И понеже е грижлива майка,
	води свойте седем сиви зайчета
	със опашчици — като кравайчета.
	Жив и здрав, нахранен с млада шума,
	крачи Зайо наш към космодрума.
	Там ще викне:
	— Чичовци и лелки,
	аз не искам грижи и любов…
	Дайте ми едно чувалче зелки
	и за полет вече съм готов!
P$
