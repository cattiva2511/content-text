P>
	Двеста хубави зайчета,
	свити като кравайчета,
	се събрали в шумаците
	да си сучат мустаците.
	Хем се гледат в зениците,
	хем си чешат езиците:
	— Стига, само говориме,
	трябва нещо да сториме —
	да повикаме всичките
	смели зайци в горичките
	и без много умуване
	да започнем щурмуване:
	ще прогоним лисиците,
	людете и вълчиците!
	Наредили се зайците,
	натъкмили се, майчице,
	с пушки колкото боя си
	и с пищови на пояса.
	Както били насядали,
	две деца ги съгледали.
	Само пръст им посочили,
	и към тях се насочили.
	Пръснали се юнаците —
	хукнали по шумаците.
P$
