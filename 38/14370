P>
	Аз на цирк бях оня ден,
	цирк „Обединение“.
	Гледах смаян, възхитен
	чудно представление.

	Най-напред Шаранът млад
	с глас висок представи ни
	цирковия весел свят —
	майстори прославени!

	После нещо профуча
	страшно изтопурка там:
	с триста километра в час
	мина Костенурката.

	Виж Комарът
	виж герой,
	с мускули засрами ни!
	Чупи на гърди си той
	воденични камъни!

	Ето, с крясъци и вой —
	като в стръвна лудница;
	Заекът надви в двубой
	цяла вълча глутница!

	После —
	музикална част:
	Свраката с Магарето.
	Тя подкара с нисък глас,
	тънката удари то.

	А Шопарът —
	друс — друс —
	тропна пред народа там
	ръченица, ама с вкус,
	ситна и по модата…

	Бре, че хубав, весел цирк,
	с номера подбирани!
	Смях и веселби безспир —
	смей се до примиране!…

	Аз на цирк бях оня ден,
	цирк „Обединение“.
	Гледах смаян, възхитен
	чудно представление.

	Препоръчвам го и вам,
	и на ваште, близките.
	Три години след това
	има да се кискате!
P$
