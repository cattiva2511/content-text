P>
	В класа прочут художник стана
	немирната Румяна.
	Човеци, пилета, цветя
	цял ден рисува тя.
	Но где рисува тя, кажете?
	Къде?
	По чиновете!
	С мастило, с ножче, с тебешир
	тя драще там безспир.
	А днес и своя чин нашари
	С мастилено магаре.
	С крака на слон,
	с очи на лъв,
	с опашка като връв.
	И ето я че си отива,
	от своя труд щастлива.
	Но за какво ли дружен смях
	я следва чак до тях.
	На рокличката й
	попило
	магаре от мастило!
	С крака на слон,
	с очи на лъв,
	с опашка като връв.
	Коя ръка е виновата?
	Кой там го отпечата?
	Портретът си е правил сам
	художникът голям.
P$
