P>
	На калинката таксито
	клаксонира упорито.

	Ала път не ще намери —
	спуснаха се бариери.

	Макът със червен сигнал
	всички пътища е спрял.

	Нови пътници долитат
	и шофьорите се питат:

	— А, бе път защо не дава
	този чер
	кантонер?

	— Мравешкия влак минава,
	ще се чака
	знака.

	— Но какъв е този влак?
	Чакам от зори до мрак!

	— Влак товарен, погледни,
	ще се точи седем дни.

	Кара жито и дърва,
	влак товарен е това.

	— Ето ти на теб беля!
	Как да заобиколя?

	Мигар тук
	няма друг
	път напреки през полето?

	— Няма как,
	туй е влак
	от гората до морето.

	Дай цигара, поседни.
	Ще се чака седем дни.

	А калинката с таксито
	клаксонира упорито:

	— Но какъв е този ред?
	Мигар няма въртолет?

	Кантонера се подава
	и с ръка успокоява:

	— Моля, моля, има ред,
	ще повикам въртолет.

	Всеки взор нагоре вдига —
	водно конче в миг пристига.

	Знак на кантонера прави,
	спуска му въжета здрави.

	Той челото с длан избърсва
	и въжетата завързва.

	Самосвали и таксита,
	всеки, както му е ред,
	тук над влакчето полита,
	вдигнат с мощен въртолет.

	А отдолу — трака-трак,
	бърза мравешкия влак.

	Кара руда, кара жито,
	та и хора,
	и завод —
	всяко гърло да е сито,
	силен да е цял народ.
P$
