P>
	През трънак и през коприва
	стигнал Зайо зряла нива.
	Гледа — ни човек, ни птица,
	но из жълтата пшеница
	нещо движи се полека,
	без пътека.

	Да е влак — не е влак,
	да е звяр — не е звяр.
	Ни копита, ни самар.
	А голямо като къща
	и пшеницата поглъща.
	Спрял се Зайо запъхтян —
	трябва да е великан!
	— Добра среща, великане!
	— Бягай, Зайко! Ще останеш
	без опашка и без ризка,
	ако дойдеш по-наблизко.
	Ще те глътна като клас! —
	избоботил страшен глас.
	Да е шега? Не е шега!
	Бре, ами сега!
	Хукнал Зайо към Балкана —
	по-далеч от великана!

	А от страх и залисия
	не разбрал дори, горкия,
	ясната за всички тайна:
	великанът бил комбайна!
P$
