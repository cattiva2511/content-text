	Отишла Кума Лиса у Щъркела на гости.
	— Добър ден, Щъркелчо!
	— Добре дошла, Лисанке!
	— Как си?
	— Добре съм. А ти как си?
	— И аз съм добре. Поизморих се, поизгладнях из пътя.
	— Седни да те гостя с млечице.
	И сипал Щъркелчо млечице в едно тясно гърненце. Обикаляла Лиска отсам, обикаляла оттатък, опитва тъй, опитва инак — муцунката не влиза.
	А Щъркелчо се подсмива:
	— Гостена бъди, Лисанке!
	— Да ти се връща, Щъркелчо! — отговаря Лисана и гладна си отива.
	На другия ден Щъркелчо отишъл у Лисини на гости.
	— Как си? — попитала го Лисана.
	— Добре съм. Поизморих се, поизгладнях из пътя.
	— Седни да си почиваш. Ще ти сложа да хапнеш.
	И сипала му Кума Лиса рядка кашица в широка тепсия. Тракал, тракал с клюн Щъркелчо — нищо не можал да глътне. Станал от трапезата. Тръгнал си.
	— Гостен ми бъди, Щъркелчо! — рекла Кума Лиса.
	— Така-така-така! — отвърнал Щъркелчо. — Както гостих, тъй ме гостиха.
