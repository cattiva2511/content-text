P>
	Е, гениални атомни физици,
	неукият поет ви надхитри:
	срещу елементарните частици
	по-ефикасен метод той откри.

	Не могат като вашата ракета
	да пратят словото му да руши
	в тила или по бойните полета
	ако ли не тела, поне души.

	От изтърваните ви неутрони
	поука взе за своя занаят:
	блокиращи пластинки от ироний
	монтира на словесния заряд.

	И сам си му е главната квартира
	в квартирата си зад един панел.
	По негов код зарядът експлодира.
	И то единствено за мирна цел.
@@	1982
P$
