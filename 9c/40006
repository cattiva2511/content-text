>	Жоашен си има неприятности

	{img:joashen.png}
	Вчера Жоашен не беше на училище, а днес закъсня, изглеждаше доста умърлушен и ние много се изненадахме. Не се изненадахме, задето Жоашен закъсня и изглеждаше умърлушен, понеже той често закъснява и винаги изглежда умърлушен, когато идва на училище, особено пък ако има контролно по граматика; изненадахме се, защото учителката му се усмихна широко и му каза:
	— Е, поздравявам те, Жоашен! Сигурно си много доволен?
	Ние още повече се изненадахме, защото учителката и друг път е била мила с Жоашен (тя е сладък човек и е мила с всички), но никога, никога досега не го е поздравявала за нещо, което е вършил. Впрочем това като че ли ни най-малко не зарадва Жоашен, който си седна все така умърлушен на мястото, до Мексан. Всички ние се обърнахме да го гледаме, обаче учителката почука с линийката си по катедрата и ни каза да не се разсейваме, да си гледаме нашата работа и да препишем без грешки това, което е написано на дъската.
	После чух гласа на Жофроа зад мен:
	— Предай нататък! Жоашен си има братче!
	В междучасието се струпахме около Жоашен, който се бе облегнал на стената с ръце в джобовете, и го попитахме вярно ли е, че си има братче.
	— Ами да — отвърна Жоашен. — Вчера сутринта татко ме събуди. Беше съвсем облечен, не се беше избръснал, смееше се, целуна ме и каза, че от тази нощ си имам братче. После ми каза бързо да се облека и отидохме в една болница, а там беше мама; беше легнала, обаче иначе изглеждаше доволна, също като татко, а до леглото й беше моето братче.
	— Хм — рекох аз, — ти май не си особено доволен!
	— Че защо да съм доволен? — каза Жоашен. — Първо на първо, е адски грозно. Едно такова дребно, червено, все пищи и всички му се радват. Аз щом писна за нещо у дома, веднага ме карат да млъкна, татко даже ми казва, че съм глупак и само вдигам шум.
	— Да де, знам — рече Рюфюс. — И аз имам по-малко братче и с него винаги стават разправии. То е любимец на всички, може да прави каквото си поиска, а ако го ударя, отива да ме обади на нашите и те не ме пускат на кино в четвъртък!
	— При мен пък е обратно — каза Йод. — Аз имам по-голям брат и той е любимец на всички. Той все казва, че аз съм виновен, удря ме, а накрая го оставят да гледа телевизия до късно и му разрешават да пуши!
	— Откак се появи братчето ми, все аз съм на топа на устата — рече Жоашен. — В болницата мама ме накара да го целуна, а на мен хич не ми се щеше, обаче го целунах, пък татко се развика да внимавам, щял съм да съборя кошчето и никога не бил виждал по-голям дървеняк от мене.
	— Абе те какво ядат, като са толкова малки? — попита Алсест.
	— После — продължи Жоашен — се върнахме у дома с татко и къщата беше много тъжна без мама. Още повече че се наложи татко да приготви обеда и той се ядоса, понеже не можеше да намери отварачката за консерви, а накрая ядохме някакви сардели и сума ти грах. Пък тая сутрин на закуска татко ми се кара, защото млякото изкипя.
	— О, ти ще видиш — каза Рюфюс. — Отначало, като го докарат у вас, ще спи в стаята на родителите ти, обаче после ще го пъхнат в собствената ти стая. И всеки път, като се разплаче, ще смятат, че ти си го дразнил.
	— При мене пък — рече Йод — в моята стая спи големият ми брат. Не ме безпокои много, само дето преди време, когато бях малък, тарикатът му с тарикат все се забавляваше да ме стряска.
	— А, такива да ги нямаме! — извика Жоашен. — Ще има много здраве, аз в стаята си няма да го пусна! Тя си е моя стая, да си измисли друга, щом иска да спи вкъщи!
	— Ами! — каза Мексан. — Ако родителите ти решат братчето ти да спи в твоята стая, то ще спи в нея, това е.
	— Няма пък! Няма пък! — извика Жоашен. — Да си го слагат да спи, където щат, не и при мен! Че аз ще се затворя вътре, ама ха!
	— Ами вкусни ли са сарделите с грах? — попита Алсест.
	— Следобед — каза Жоашен — татко пак ме заведе в болницата, там бяха чичо Октав, леля Едит, леля Лиди и всички разправяха, че братчето ми приличало на сума ти хора: на татко, на мама, на чичо Октав, на леля Едит, на леля Лиди и дори на мен. Освен това ми казаха, че трябвало да бъда щастлив, че сега трябва да бъда много послушен, да помагам на мама и да се уча добре. Татко пък каза, че се надявал да положа известни усилия, защото досега съм бил двойкаджия, а трябвало да давам добър пример на братчето си. След това изобщо престанаха да се занимават с мен, само дето мама ме целуна и ми каза, че много ме обичала, обичала ме не по-малко от братчето ми.
	— Ей, момчета — каза Жофроа, — защо не вземем да направим един мач, преди да е свършило междучасието?
	— А, още нещо! — рече Рюфюс. — Когато искаш да излезеш да си поиграеш с приятели, ще те карат да седиш вкъщи, за да пазиш братчето си.
	— Тъй ли? Я гледай ти! Да се пази самичък! — каза Жоашен. — В края на краищата да не би някой да го е викал. Ще ходя да си играя, когато си искам!
	— Ще има разправии — забеляза Рюфюс — и освен това ще казват, че завиждаш.
	— Какво? — извика Жоашен. — Това пък е ново двайсет!
	И той каза, че ни най-малко не завиждал, че не бивало да се приказват такива глупости, че братчето му въобще не го занимавало. Той просто не обичал да го притесняват, да спят в стаята му, да му пречат да си играе с приятели, освен това не обичал разните му там любимци и ако в края на краищата много го безпокоят, ще се махне от къщи и тогава вече всички наистина ще има да се безпокоят, че могат да си го тантуркат колкото искат, този Леонс, че всички много ще скърбят за него, когато си отиде, особено когато родителите му разберат, че е станал капитан на военен кораб и печели сума ти пари, че така или иначе и къщата, и училището са му дошли до гуша, че няма нужда от никого и цялата тая работа му е съвършено безразлична.
	— Кой е този Леонс? — попита Клотер.
	— Ами това е братчето ми — отвърна Жоашен.
	— Я, какво смахнато име — рече Клотер.
	Тогава Жоашен се нахвърли върху Клотер и го заудря здравата, понеже, както обясни после, едно нещо не можел да понася — да оскърбяват близките му.


>	Писмото

	{img:pismoto.png}
	Ужасно се безпокоя за татко, напоследък е много зле с паметта.
	Онази вечер раздавачът пристигна с един голям пакет за мене. Аз бях адски доволен, понеже много обичам раздавачът да ми носи пакети. Обикновено вътре има подаръци, изпратени от баба, която е майка на моята майка, а татко все казва, че не бивало децата да се глезят така. После започват да се карат с мама, обаче този път не се скараха и татко беше много доволен, понеже пакетът не беше изпратен от баба, а от господин Мушбум, който е началник на татко. Беше една картонена игра — аз я имам, — а вътре беше пъхната бележка за мене:
C>
	На моя мил малък Никола`, който има такъв работлив татко.
@	Роже Мушбум
C$
	— Откъде пък се е сетил! — каза мама.
	— Това е, защото оня ден му направих лична услуга — обясни татко. — Стоях на опашка на гарата, за да му взема билети за някакво пътуване. Струва ми се, че наистина е много любезно от негова страна, дето се е сетил да изпрати подарък на Никола`.
	— Още по-любезно би било, ако се беше сетил да те повиши — каза мама.
	— Браво, браво! — рече татко. — Точно такива забележки е уместно да се правят пред детето. Какво всъщност предлагаш? Може би Никола` да върне подаръка на господин Мушбум и да му поиска повишение за татко си?
	— А, не! — казах аз.
	То си е така де: тази игра я имам, обаче винаги мога да сменя едната с някой приятел в училище за нещо по-свястно.
	— Ама моля ти се — рече мама, — щом ти е приятно да глезят сина ти, аз ще си мълча.
	Татко погледна тавана, като клатеше глава и стискаше устни, след което ми каза, че трябва да благодаря на господин Мушбум по телефона.
	— Не — рече мама. — В такива случаи е редно да се отвърне с кратко писъмце.
	— Права си — съгласи се татко. — С писмо е по-добре.
	— Аз предпочитам да се обадя по телефона — рекох аз.
	То си е така де, тъпо е да пишеш, пък е много весело да се обаждаш по телефона, на мен вкъщи никога не ми разрешават — освен когато звънне баба и поиска да й пратя целувки. Тя баба много обича да й пращам целувки по телефона.
	— Теб никой не те пита — каза татко. — Като ти казват да пишеш, ще пишеш!
	Я, това не беше честно! Казах, че не ми се пише, че щом не ми разрешават да се обадя по телефона, не я ща тая скапана игра, имам си друга, по-хубава, и щом е така, по-добре господин Мушбум да повиши татко. Тъй де, какво пък сега, ама ха!
	— А искаш ли един шамар и да си легнеш без вечеря? — извика татко.
	Тогава аз се разплаках, татко попита с какво си е навлякъл тая зла участ, а мама каза, че ако не се въдвори ред, самата тя ще си легне, без да вечеря, и ще трябва да се оправяме без нея.
	— Виж, Никола` — каза ми мама. — Ако си послушен и напишеш това писмо без повече разправии, ще ти дам две порции десерт.
	Тогава аз се съгласих (имаше сладкиш с кайсии!), мама каза, че отива да приготви вечерята, и влезе в кухнята.
	— Тъй — рече татко. — Сега да напишем чернова.
	Той взе един лист и един молив от бюрото си, изгледа ме, захапа молива и ме попита:
	— Дай да видим какво смяташ да му пишеш на стария Мушбум?
	— Че отде да знам — рекох аз. — Освен да му кажа, че макар да я имам тази игра, съм много доволен, понеже мога да сменя неговата за нещо друго с приятели в училище. Клотер например има една страхотна синя кола, а пък…
	— Да де, хубаво, ясно — каза татко. — Мога да си представя. Чакай сега… Как да започнем?… „Скъпи господине“… Не… „Скъпи господин Мушбум“… Не, много фамилиарно става… „Скъпи ми господине“… Ммм… Не…
	— Да взема да пиша: „Господин Мушбум“ — предложих аз.
	Татко ме изгледа, после стана и извика към кухнята:
	— Скъпа! Как Да бъде: „Скъпи господине“, „Скъпи ми господине“ или „Скъпи господин Мушбум“?
	— Какво има? — попита мама, като излезе от кухнята, бършейки ръце в престилката си.
	Татко повтори въпроса си, а мама заяви, че би написала „Скъпи господин Мушбум“, обаче татко каза, че му се виждало много фамилиарно и се питал дали „Само скъпи господине“ няма да бъде по-добре. Мама отвърна, че не било така, че „Само скъпи господине“ звучало много сухо и не бивало да се забравя, че писмото е от дете. Татко заяви, че тъкмо „Скъпи господин Мушбум“ не вървяло да бъде казано от дете, че някак действало много безцеремонно.
	— Ами щом си решил, какво ме безпокоиш? — попита мама. — Аз трябва да приготвя вечерята.
	— О! — рече татко. — Прощавай, задето прекъснах заниманията ти. Какво пък, касае се само за моя началник и за служебното ми положение!
	— Значи служебното ти положение зависи от писмото на Никола`? — попита мама. — Във всеки случай не се вдига толкова шум, когато мама изпраща някой подарък!
	Е тогава стана страшно! Татко се развика, мама се развика и накрая се скри в кухнята, като тресна вратата.
	— Тъй — рече татко, — вземи сега молива и пиши.
	Седнах при бюрото и татко започна да ми диктува:
	— „Скъпи господине“, запетайка, нов ред… „Със задоволство“… Не, това го изтрий… Чакай… „С радост“… Да, точно така… „С радост приех голямата изненада“… Не… Пиши: „огромната изненада“… Не, чакай, по-добре да не прекаляваме… Остави „голямата изненада“… „голямата изненада“, запетайка, „която изпитах“, запетайка, „получавайки Вашия прекрасен подарък“… Не… Тука вече пиши „Вашия вълшебен подарък“… „Вашия вълшебен подарък“, запетайка, „който ми достави такава радост“… Ей, не… Вече бяхме писали „радост“… Изтрий „радост“… и пиши „С уважение“… Не, по-скоро: „Поздравявам Ви с уважение“… Чакай…
	Татко отиде до кухнята, оттам се чуха викове и той се върна целият червен.
	— Така — каза той, — ще пишеш: „Поздравявам Ви с уважение“ и после ще се подпишеш. Това е.
	После татко взе листа да го прегледа, ококори се здравата, прегледа го отново, въздъхна дълбоко и взе друг лист, за да напише нова чернова.
	— Доколкото си спомням, ти имаше хартия за писма? — попита татко. — С едни изрисувани птички, нали леля Дороте ти я подари за рождения ден?
	— Със зайчета — отвърнах аз.
	— Да де — каза татко. — Иди я донеси.
	— Не знам къде е — рекох аз.
	Тогава татко се качи с мен в стаята ми, започнахме да търсим, всичко изпопада от шкафа, мама пристигна тичешком и ни попита какво правим.
	— Представи си, търсим хартията за писма на Никола` — извика татко, — само че нищо в тази къща не си е на мястото! Направо невероятно!
	Мама каза, че хартията за писма била в чекмеджето на малката масичка в хола, че вече започвало да й омръзва и че вечерята е готова.
	Преписах писмото на татко, но се наложи да го препиша няколко пъти заради грешките и заради мастиленото петно. Мама дойде да ни съобщи, че, здраве да е, вечерята прегоряла, наложи се три пъти да сменям плика и татко каза, че можем вече да вечеряме. Аз поисках марка от татко, татко каза: „Ей, вярно!“, и ми даде марка, и изядох две порции десерт. Само че мама не ни говори по време на вечерята.
	Всъщност чак на другата вечер много се притесних за татко, понеже звънна телефонът, татко отиде да се обади и каза:
	— Ало?… Да… Ах, господин Мушбум!… Добър вечер, господин Мушбум… Да… Как?
	Изведнъж татко като че ужасно се изненада и каза:
	— Писмо ли?… Ах, значи затова моят палавник Никола` ми поиска марка миналата вечер!


>	Стойността на парите

	{img:stoinostta.png}
	Излязох четвърти на контролното по история; падна ни се Карл Велики, пък аз за него знаех, особено за оня номер с меча на Роланд, дето не можел да се строши.
	Татко и мама много се зарадваха, като научиха, че съм излязъл четвърти, татко извади портфейла си и ми даде — ха познайте де? Банкнота от десет франка!
	— Дръж, момчето ми — каза татко, — и утре си купи каквото искаш.
	— Ама… Ама, скъпи — каза мама, — не ти ли се струва, че това са много пари за едно дете?
	— Ни най-малко — отвърна татко. — Време е Никола` да си създаде представа за стойността на парите. Убеден съм, че той ще изхарчи разумно тези десет франка. Нали, моето момче?
	Аз казах „да“ и целунах татко и мама, понеже са много добрички. После пъхнах банкнотата в джоба си и се наложи да вечерям само с една ръка, понеже с другата непрекъснато проверявах дали банкнотата си е на мястото. Вярно, никога не съм имал толкова пари, и хем само за мене. Е да де, понякога мама ми дава много пари, като правя покупки от бакалницата на господин Компани`, на ъгъла, обаче те не са мои и мама ми казва колко трябва да ми върне господин Компани`. Та — не е същото.
	Като си легнах, пъхнах банкнотата под възглавницата си и едва успях да заспя. Сънувах сума ти странни неща — чичкото, дето е нарисуван на банкнотата и гледа всички изпод вежди, започна да се криви, а голямата къща зад него се превърна в бакалницата на господин Компани`.
	Когато на сутринта отидох в училище, преди да влезем в час, показах банкнотата на приятелите.
	— А стига бе — каза Клотер, — ами сега какво ще правиш с нея?
	— Не знам — отвърнах аз. — Татко ми я даде и каза, че трябвало да си създам представа за стойността на парите и да ги изхарча разумно. Аз най искам да си купя самолет, ама истински.
	— Няма да можеш — каза ми Жоашен, — един истински самолет струва най-малко хиляда франка.
	— Хиляда франка ли? — възкликна Жофроа. — Ти се майтапиш бе! Татко ми е казвал, че струвал най-малко трийсет хиляди франка, и хем от по-малките.
	Тука вече започнахме да се смеем, защото Жофроа все такива ги разправя, много обича да лъже.
	— Защо не си купиш атлас? — предложи ми Анян, който е първенецът на класа и е любимец на учителката. — Вътре има хубави карти, интересни снимки, много полезно е.
	— Абе ти какво си мислиш — рекох аз, — да не седна да си давам парите за някаква си книга? И без това леля винаги ми подарява книги за рождените ми дни или като се разболея; още не съм изчел онази, дето ми я подари за заушката.
	Анян ме изгледа, тръгна си мълчешком и продължи да преговаря урока по граматика. Той Анян си е луд!
	— Купи си футболна топка и всички ще играем с нея — каза Рюфюс.
	— Ти се майтапиш — рекох аз. — Банкнотата си е моя, от къде на къде ще купувам неща за другите. Пък и щом ти се играе футбол, защо не се опиташ да излезеш четвърти на контролно по история.
	— Ти си скръндза — каза ми Рюфюс, — освен това излезе четвърти по история, защото се натягаш пред учителката, също като Анян.
	Не успях да лепна шамар на Рюфюс, понеже би звънецът и се наложи да се построим, за да влезем в клас. Все така става: тъкмо започне веселбата и — дзън, дзън — хайде в клас. Застанахме в редица и тичешком пристигна Алсест.
	— Закъснявате — рече Бульона, нашият възпитател.
	— Аз не съм виновен — каза Алсест, — дадоха ми една кифла в повече за закуска.
	Бульона въздъхна дълбоко, каза на Алсест да застане в редицата и да избърше полепналото по брадичката му масло.
	В клас показах на Алсест, който седи до мен, банкнотата и му казах:
	— Видя ли какво си имам?
	Тогава учителката извика:
	— Никола`! Каква е тази хартия? Веднага я донесете, конфискувам я.
	Аз се разплаках и занесох банкнотата на учителката, която се ококори.
	— Ама какво ще правите с това нещо? — попита учителката.
	— Още не знам — обясних аз. — Татко ми го даде за оная работа с Карл Велики.
	Видях, че учителката едва се удържа да не прихне; това й се случва понякога и тогава става много хубава. Върна ми банкнотата, каза ми да си я прибера в джоба, да не си играя с пари и да не ги харча за глупости. После изпита Клотер и татко му надали ще му даде нещо за бележката, която изкара.
	В междучасието, докато другите си играеха, Алсест ме дръпна за ръкава и ме попита какво смятам да правя с парите си. Казах му, че не знам; тогава той заяви, че за десет франка мога да си накупя сума ти шоколадчета.
	— Цели петдесет! Петдесет, представяш ли си? — рече Алсест. — По двайсет и пет на човек!
	— А защо трябва да ти дам двайсет и пет шоколадчета? — попитах го аз. — Банкнотата си е моя!
	— Я го остави — обърна се Рюфюс към Алсест. — Не го ли виждаш каква е скръндза!
	И те отидоха да си играят, обаче на мен ми е все тая. Тъй де, ама ха, какво ме задяват за парите ми!
	Обаче хрумването на Алсест за шоколадчетата не беше лошо. Първо на първо, аз обичам шоколад, а освен това никога не съм получавал петдесет шоколадчета наведнъж, дори от баба, макар че тя ми купува каквото си поискам. Затова след училище изтичах до сладкарницата и когато лелката ме попита какво искам, аз й дадох банкнотата и й казах:
	— Дайте ми шоколадчета за тия пари, Алсест каза, че трябва да ми дадете петдесет.
	Лелката изгледа банкнотата, изгледа мен и каза:
	— Ти къде намери това нещо, момченце?
	— Не съм го намерил — рекох аз. — Дадоха ми го.
	— Дадоха ти тези пари, за да си купиш петдесет шоколадчета, така ли? — попита ме лелката.
	— Ами да — отвърнах аз.
	— Не обичам лъжльовци — рече лелката. — По-добре иди да върнеш банкнотата там, откъдето си я взел.
	Тя се намръщи, аз избягах и плаках по целия път до къщи.
	У дома разказах всичко на мама; тогава тя ме целуна и каза, че щяла да уреди въпроса с татко. След това мама взе банкнотата и отиде в хола при татко. После мама се върна с монета от двайсет сантима.
	— С тези двайсет сантима ще си купиш шоколадче — каза мама.
	Аз много се зарадвах. Даже мисля да си разделим шоколадчето с Алсест, той ми е приятел и с него делим всичко.


>	На пазар с татко

	{img:pazar.png}
	След като се навечеряхме, татко пресметна заедно с мама месечните разходи.
	— Питам се къде изчезват парите, които ти давам — каза татко.
	— Тия приказки най ги обичам — каза мама, макар че никак не изглеждаше зарадвана.
	След това обясни на татко, че нямал представа колко скъпа е храната, че ако той ходел да пазарува, щял да разбере и че освен това не бива да се обсъждат такива неща пред детето.
	Татко отвърна, че това са смехории, че ако той се заемел с покупките, щели сме да спестим сума ти пари и да се храним по-добре, а детето да вземе да си легне.
	— Добре, щом е тъй, иди ти да пазаруваш, като си толкова хитър — каза мама.
	— Точно така — отвърна татко. — Утре е неделя, ще отида на пазара. Ще видим дали някой може да ме мине!
	— Еха — казах аз, — мога ли и аз да дойда?
	Пратиха ме да си легна.
	Сутринта попитах татко мога ли да изляза с него и той каза, че мога, днес мъжете щели да пазаруват. Аз бях адски доволен, защото обичам да излизам с татко и на пазара е много щуро. Пълно е с народ, всичко живо вика — нещо като голямо междучасие, пък и мирише хубаво. Татко ми каза да взема пазарската мрежа, а мама ни изпрати, като се кискаше.
	— Смей се ти — рече татко, — няма да се смееш, като се приберем с разни вкусни неща, купени на прилични цени. Нас, мъжете, не могат ни изигра. Нали, Никола`?
	— Има си хас — отвърнах аз.
	Мама продължи да се киска и каза, че щяла да стопли вода, за да свари раците, които ще й донесем, а ние отидохме да вземем колата от гаража.
	В колата попитах татко вярно ли е, че ще донесем раци.
	— Защо не? — отвърна той.
	Само дето се озорихме, докато намерим място за паркиране. На пазара отиваше сума ти народ. За щастие татко видя едно празно място — татко има набито око — и паркира.
	— Хубаво — рече той, — сега ще докажем на майка ти, че да се пазарува е много лесно, и ще я научим да пести. Нали, моето момче?
	И татко се приближи до една продавачка, която продаваше сума ти зеленчуци, огледа сергията и каза, че доматите не били скъпи.
	— Дайте ми едно кило домати — поиска татко.
	Продавачката сложи пет домата в мрежата и каза:
	— Друго какво ще обичате?
	Татко погледна в мрежата и рече:
	— Какво? Че едно кило само пет домата ли са?
	— А вие какво мислите — попита жената, — че за тия пари ще ви дадат разсадник? Това мъжете, като тръгнат на пазар, всички са еднакви.
	— Просто мъжете не се оставят да ги лъжат толкова лесно, както жените! — каза татко.
	— Я, я повторете това, дето го казахте? — помоли продавачката, която приличаше на господин Панкрас, месаря от нашия квартал.
	Татко каза: „Хубаво де, хубаво“, Даде ми да нося мрежата и се махнахме, а продавачката обясняваше на другите продавачки какъв бил татко.
	После аз видях един продавач с много риби на сергията и с едни големи раци.
	— Татко, гледай! Раци! — извиках аз.
	— Отлично — каза татко. — Я да отидем да видим.
	Татко се приближи до продавача и попита пресни ли са раците. Продавачът му обясни, че били особена порода. Иначе смятал, че са пресни, щом са живи — и се изкикоти.
	— Да, добре — каза татко, — ами колко искате за онзи, големия, дето си мърда краката?
	Продавачът му съобщи цената и татко здравата се облещи.
	— Ами онзи, по-малкия? — попита татко.
	Продавачът пак му съобщи цената, а татко каза, че това било невероятно и как можело такова безобразие.
	— Чакайте сега — обади се продавачът, — вие раци ли искате да купите, или градински охлюви? Цената е доста различна. Жена ви е трябвало да ви предупреди.
	— Ела, Никола` — рече татко, — ще отидем да купим нещо друго.
	Аз обаче казах на татко, че няма смисъл да ходим другаде, че тия раци ми се виждат страхотни, и как само им мърдат краката, и че раците са много вкусно нещо.
	— Недей да спориш, Никола`, хайде — каза татко. — Просто няма да купуваме раци.
	— Ама, татко — казах аз, — мама е сложила вода за раците, трябва да купим раци.
	— Никола` — каза татко, — ако продължаваш, ще отидеш да ме чакаш в колата!
	Тук вече се разплаках; тъй де, ама ха, не е честно пък!
	— Браво — каза продавачът, — не стига, дето сте пинтия и карате семейството си да гладува, ами мъчите и това нещастно хлапе.
	— Я не се бъркайте, където не ви е работа — викна татко. — И няма какво да наричате хората пинтии, след като сте крадец!
	— Аз ли съм крадец? — викна продавачът. — А мога ли да ви цапна един!
	И той грабна един калкан.
	— Така си е — рече една жена, — треската, дето ми я продадохте завчера, не беше прясна. И котката даже не я яде.
	— Моята треска ли не е прясна? — викна продавачът.
	Насъбраха се сума ти хора и ние си тръгнахме, а всички започнаха да спорят, докато продавачът размахваше калкана.
	— Прибираме се — каза татко, който изглеждаше ядосан и уморен. — Стана много късно.
	— Татко — казах аз, — ами ние взехме само пет домата. Аз мисля, че един рак…
	Татко обаче не ме остави да довърша, а ме дръпна за ръката и понеже не го очаквах, изпуснах мрежата, а тя падна на земята. И това беше. Една дебела лелка зад нас настъпи доматите, чу се „пляк“ и тя ни се скара да внимаваме. Като вдигнах мрежата, това, дето беше вътре, хич не изглеждаше вкусно.
	— Трябва да се върнем да купим други домати — казах аз на татко. — Тия петте вече за нищо не стават.
	Татко обаче не искаше и да чуе за това, така че продължихме към колата.
	Като стигнахме, татко съвсем си загуби настроението, понеже го чакаше глоба.
	— Хубав ден! — каза той.
	След това се качихме в колата и татко потегли.
	— Абе внимавай малко с тая мрежа — извика татко. — Целият ми панталон се изплеска от доматите! Виж се какво правиш!
	Тогава се чукнахме с камиона. Правихме се, правихме на тарикати — и готово!
	Като излязохме от сервиза, където закарахме колата — нищо страшно, вдругиден ще бъде поправена, — татко изглеждаше доста кисел. Сигурно заради работите, дето му ги наприказва шофьорът на камиона, един шишко.
	Когато вкъщи мама видя мрежата, приготви се да каже нещо, но татко се развика, че не искал да слуша коментари. Понеже у дома нямаше нищо за ядене, татко ни заведе с такси на ресторант. Беше адски щуро. Татко не яде много, обаче мама и аз си поръчахме раци с майонеза, като на приема по случай причастието на братовчед ми Йолож. Мама каза, че татко бил прав и да се пести е хубаво нещо.
	Дано следващата неделя отидем пак на пазар с татко!


>	Столовете

	{img:stolovete.png}
	Днес в училище беше страхотно!
	Тази сутрин пристигнахме както обикновено и когато Бульона (той ни е възпитател) би звънеца, всички се строихме в редица. После всичко живо се качи в класните си стаи, а ние останахме самички на двора. Питахме се какво се е случило, дали учителката не се е разболяла, та да ни разпуснат да се прибираме. Бульона обаче ни каза да мълчим и да не разваляме редицата. После се появиха учителката и директорът на училището; говореха си нещо, като поглеждаха към нас, после директорът си тръгна, а учителката дойде при нас.
	— Деца — каза ни тя, — през нощта една тръба е замръзнала и се е спукала, така че нашата класна стая е наводнена. В момента майстори поправят повредата — Рюфюс, може би това, което казвам, не ви интересува, но все пак стойте мирен, ако обичате, — така че ще бъдем принудени да се учим в пералнята. Моля ви да бъдете послушни, да не създавате безредие и да не се възползвате от това малко произшествие, за да се разсейвате — Рюфюс, втори път ви правя забележка. След мен!
	Ние бяхме много доволни, защото в училище е хитро, като стане някаква промяна. Сега например беше много щуро, докато вървяхме след учителката по тясната каменна стълба, която води към пералнята. Мислим си, че познаваме добре училището, а има сума ти такива места, където никога не стъпваме, понеже е забранено. Влязохме в пералнята; там е тясно и няма мебели, има само една мивка и един котел със сума ти тръби, които стърчат.
	— А, да! — рече учителката. — Трябва да се донесат столове от трапезарията.
	Всички вдигнахме ръце и се развикахме: „Може ли аз да отида, госпожице? Нека аз, госпожице! Нека аз!“, а учителката чукна по мивката с линийката си, обаче като чука в клас по катедрата, се чува по-добре.
	— Тихо, моля! — каза учителката. — Ако продължавате да крещите, няма да изпратя никого за столове и ще учим прави… Я да видим… Вие, Анян, освен това Никола`, Жофроа, Йод и… и… Рюфюс, макар че не заслужава, идете до трапезарията, без да се разсейвате из пътя, там ще ви дадат столове. Анян, вие сте най-разумен, затова ви моля да отговаряте за експедицията.
	Излязохме от пералнята адски доволни и Рюфюс каза, че сега ще се забавляваме здравата.
	— Тихо, моля! — каза Анян.
	— Я мълчи бе, натегач такъв! — извика Рюфюс. — Ще пазя тишина, когато искам, я го гледай ти!
	— Няма пък! Няма пък! — извика Анян. — Ще пазиш тишина, когато искам аз, защото учителката каза аз да командвам, освен това не съм натегач и ще се оплача!
	— А шамар искаш ли? — попита Рюфюс.
	Тогава учителката отвори вратата на пералнята и ни каза:
	— Браво! Много хубаво! Трябваше вече да се връщате, а вие още се карате пред вратата! Мексан, заемете мястото на Рюфюс. Рюфюс, аз ви бях направила забележка, влезте в клас!
	Рюфюс каза, че не е честно, учителката му каза, че е невъзпитан, направи му още една забележка и каза, че ако продължава така, накрая ще го накаже много строго, а Жоашен зае мястото на Жофроа, понеже Жофроа се кривеше.
	— А, ето ви най-после! — каза ни Бульона, който чакаше в трапезарията.
	Той ни даде столове и се наложи да ги вземем на няколко пъти, и понеже се правехме на тарикати из коридорите и по стълбището, Клотер зае мястото на Йод, а Алсест зае моето място. После се наложи аз да заема мястото на Жоашен, а докато учителката се беше обърнала, Йод наново се измъкна и дойде с нас, без да заема ничие място. След това учителката каза, че вече имало достатъчно столове и помоли за малко тишина, и тогава Бульона пристигна с още три стола. Много е силен Бульона. Попита дали столовете ни стигат, учителката заяви, че даже били в повече и вече нямало къде да застане човек от столове, че трябвало няколко стола да се изнесат и всички вдигнахме ръце и завикахме: „Госпожице, нека аз! Нека аз!“. Учителката обаче чукна с линийката си по котела и Бульона отнесе столовете, наложи се да ги вземе на два пъти.
	— Наредете сега столовете — каза учителката.
	Тогава ние започнахме да нареждаме столовете, беше пълно със столове и се мотаеха навсякъде, и учителката ужасно се ядоса. Каза, че сме непоносими, сама нареди столовете срещу мивката и ни каза да седнем. Тогава Жоашен и Клотер започнаха да се блъскат, понеже искаха да седнат на един и същи стол в дъното на пералнята.
	— Какво има пак? — попита учителката. — Знаете ли, че започва вече да ми омръзва?
	— Това си е моето място — обясни Клотер. — В клас аз седя зад Жофроа.
	— Може — каза Жоашен, — само че в клас Жофроа не седи до Алсест. Освен Жофроа да си смени мястото и ти да седнеш зад него. Иначе аз си седя до вратата.
	— Аз нямам нищо против да си сменя мястото — каза Жофроа и стана, — обаче Никола` трябва да ми освободи стола си, защото Рюфюс…
	— Свършихте ли вече? — каза учителката. — Клотер! Марш в ъгъла!
	— В кой ъгъл, госпожице? — попита Клотер.
	Вярно, че в клас Клотер винаги отива в един и същи ъгъл, онзи, дето е отляво на дъската, а в пералнята всичко е различно и Клотер още не е свикнал. Учителката обаче беше много нервна; тя каза на Клотер да не я разиграва, защото ще му пише някоя двойка, Клотер видя, че сега не е време да се прави на тарикат и си избра ъгъла, който е от другата страна на мивката. Там е малко тесничко, но като се посвие човек, успява да застане в ъгъла. Жоашен си седна доволен на стола в дъното, но учителката му каза:
	— Не, драги мой, няма да ви се размине толкова лесно; я елате отпред, за да мога да ви наблюдавам.
	Наложи се Йод да стане, за да мине Жоашен, всички наставахме, за да могат двамата да се придвижат, учителката заудря силно по тръбите с линийката си и извика:
	— Тихо! Седнете! Седнете! Чухте ли? Седнете!
	Тогава вратата на пералнята се отвори и влезе директорът.
	— Станете! — каза учителката.
	— Седнете! — каза директорът. — Много хубаво, много хубаво! Поздравявам ви за шума! Чува се из цялото училище! Непрекъснато търчите из коридора, крещите, блъскате по тръбите! Отлично! Скоро родителите ви ще могат да се гордеят с вас, известно е, че човек започва с лошо поведение и свършва в затвора!
	— Господин директор — каза учителката, която е адски добра и винаги ни защитава, — малко са възбудени, понеже помещението не е пригодено за провеждане на часове, затова се получи малка суматоха, но сега вече ще стоят мирни.
	Тогава директорът широко се усмихна и каза:
	— Ама разбира се, госпожице, разбира се! Всичко ми е ясно. Освен това можете да успокоите учениците си; майсторите ми обещаха, че до утре класната им стая отново ще бъде в състояние да ги приеме, когато дойдат. Надявам се, че тази приятна новина ще ги умири.
	Когато си тръгна, ние много се радвахме, задето всичко ще се нареди така добре, обаче учителката ни припомни, че утре е неделя.


>	Фенерчето

	{img:fenercheto.png}
	Излязох седми по правопис и татко ми даде пари да си купя каквото искам, а на излизане от училище приятелчетата дойдоха с мен до магазина, където си купих фенерче, понеже това исках.
	Беше много щуро фенерче, виждах го на витрината всеки път, когато минавах пред магазина на път за училище, и бях адски доволен, че вече си имам такова.
	— Абе какво ще правиш с това фенерче? — попита ме Алсест.
	— Ами много ще е гот за игра на детективи — рекох аз. — Детективите винаги имат фенерчета, за да намират следите на престъпниците.
	— Да де — каза Алсест, — ама аз, ако баща ми ми даде куп пари да си купя нещо, бих си взел крем пита от сладкарницата, понеже фенерчетата се изтощават, а крем питата е вкусна.
	Всички приятелчета се разкикотиха и казаха на Алсест, че е тъп, а аз съм прав да си купя фенерче.
	— Ще ни услужваш ли с фенерчето? — попита ме Рюфюс.
	— Не — отвърнах аз. — Като искате фенерче, излезте седми по правопис, ама ха!
	Разделихме се сърдити и вече никога няма да си говорим.
	Вкъщи показах фенерчето на мама, а тя рече:
	— Виж ти, как ти хрумна? Е, поне с него няма да вдигаш шум. Сега върви да си приготвиш домашните.
	Качих се в стаята си, затворих капаците на прозорците, за да е съвсем тъмно, и взех да си играя да насочвам кръгчето светлина навсякъде: по стените, по тавана, под мебелите и под леглото, където съвсем в дъното открих топчето, което отдавна търсех и което никога нямаше да намеря, ако не беше страхотното ми фенерче.
	Бях под леглото, когато вратата на стаята ми се отвори, лампата светна и мама извика:
	— Никола`! Къде си?
	Като ме видя да излизам изпод леглото, мама ме попита какво ми става и защо се завирам в тъмното там отдолу. Обясних й, че си играя с фенерчето, а тя заяви, че се чудела как ги измислям такива, че накрая ще я уморя и добави:
	— Виж се на какво приличаш! Веднага се захващай с домашните, после ще играеш! И баща ти ги измисля едни…
	Мама излезе, аз угасих светлината и седнах над тетрадките. Адски щуро е да си пише човек домашните с фенерче, дори по аритметика! После мама пак влезе, запали голямата лампа и беше много ядосана.
	— Май ти казах да си приготвиш домашните, преди да играеш? — каза мама.
	— Ама аз тъкмо си пиша домашните де — обясних аз.
	— На тъмно? С това смешно фенерче? Ще си развалиш очите, Никола`! — извика мама.
	Аз казах на мама, че фенерчето не е смешно, че свети страхотно, но мама не искаше и да чуе, прибра ми фенерчето и ми каза, че ще ми го върне, като свърша с домашните. Опитах се да се разплача, обаче си знам, че на мама тия не й минават, така че си реших задачата много бързо. За щастие беше лесна задача и веднага изкарах, че кокошката снася по трийсет и три цяло и трийсет и три стотни яйца дневно.
	Слязох в кухнята тичешком и помолих мама да ми върне фенерчето.
	— Добре, само бъди послушен — рече мама.
	После се прибра татко и аз отидох да го целуна и му показах страхотното си фенерче, а той каза, че откъде ли ги измислям такива, но поне с него нямало да вдигам шум. После седна в хола да си прочете вестника.
	— Може ли да загася светлината? — попитах аз.
	— Да загасиш светлината ли? — учуди се татко. — Какво ти става, Никола`?
	— Ами за да си играя с фенерчето — обясних аз.
	— Дума да не става — каза татко. — А и сам разбираш, че не мога да си чета вестника на тъмно.
	— Тъй де! — рекох аз. — Ще ти светя с фенерчето и ще е адски щуро!
	— Не и не, Никола`! — извика татко. — Нали знаеш какво значи „не“? Просто: не! Стига си ми вдигал шум, днес имах изморителен ден.
	Тогава аз се разплаках, казах, че не е честно, че за какво ми е да излизам седми по правопис, след като после не ми дават да си играя с фенерчето, че ако съм знаел, е нямало да реша задачата с кокошката и яйцата.
	— Какво му става на сина ти? — попита мама, като дойде от кухнята.
	— А, нищо! — каза татко. — Синът ти, както се изрази, иска да си чета вестника без осветление.
	— И заради кого? — попита мама. — Кой ли измисли да му купува фенерче?
	— Нищо не съм му купувал! — извика татко. — Той е похарчил парите, без да разсъждава; не съм му казвал да купува тъпи фенерчета! Питам се понякога от кого ли има тоя навик да пилее парите!
	— Фенерчето не е тъпо! — извиках аз.
	— Охо! — каза мама. — Разбрах тънкия намек. Само имай предвид, че чичо ми бе жертва на кризата, докато твоят брат Йожен…
	— Никола` — рече татко, — върви да си играещ в стаята! Нали си имаш стая? Върви там. Трябва да си поговоря с мама.
	Тогава аз се качих в стаята си и си поиграх пред огледалото; заврях си фенерчето под лицето и станах като призрак, после си го пъхнах в устата и бузите ми станаха червени, сложих си го в джоба и така светлото се вижда през панталона, и тъкмо търсех следи от престъпници, когато мама ме повика, за да ми каже, че вечерята е готова.
	На масата май на никого не му беше до смях и затова не посмях да предложа да загасим светлината, докато ядем, само се надявах бушоните да изгорят, както става понякога, та всички да са доволни, че си имам фенерче, а после, след вечеря, да слезем с татко в мазето и да му светя, докато поправя бушоните. За съжаление нищо такова не стана, но за щастие имаше ябълков сладкиш.
	Легнах си и в леглото взех да си чета книга с фенерчето, но мама влезе и ми каза:
	— Никола`, просто си непоносим! Загаси това фенерче и спи! Или всъщност я ми дай фенерчето, ще ти го върна утре сутринта.
	— О, не!… О, не! — извиках аз.
	— Остави му го това фенерче! — извика татко. — Нека да мирясаме малко най-после!
	Тогава мама въздъхна дълбоко, тръгна си, а аз се завих презглава и така с фенерчето беше толкова щуро, че не можете да си представите, и после съм заспал.
	Когато мама ме събуди, фенерчето беше под одеялото, беше изгаснало и не искаше да свети!
	— Разбира се — каза мама. — Батерията се е изтощила, а няма как да се смени. Това е то, здраве да е, иди да се измиеш.
	Докато закусвахме, татко ми рече:
	— Слушай, Никола`, стига си подсмърчал. Нека това да ти е за урок: похарчил си парите, които ти дадох, за нещо съвсем ненужно и то се повреди веднага. Научи се да бъдеш по-разумен.
	Е, довечера татко и мама ще бъдат адски доволни, като разберат колко бях разумен. В училище смених фенерчето, което вече не работи, срещу адски щурата свирка с топче на Рюфюс, която си работи чудесно!


>	Рулетката

	{img:ruletkata.png}
	Жофроа си има адски богат татко, който му купува каквото поиска, и непрекъснато носи страхотни неща в училище.
	Днес пристигна с рулетка в чантата и ни я показа през междучасието. Рулетката е едно колело с изрисувани на него цифри и с едно бяло топче.
	— Колелото се завърта — обясни Жофроа — и като спре, топчето остава срещу някой от номерата; ако човек е заложил, че то ще спре срещу този номер — бам! — печели на рулетката.
	— Много лесно ми се струва — каза Рюфюс. — Сигурно има нещо нагласено.
	— Аз съм виждал как се играе в един каубойски филм — обади се Мексан. — Само че рулетката беше нагласена и тогава младежът извади револвера, изби всички врагове, скочи през прозореца, за да се метне на коня, и препусна в галоп, тъкътък, тъкътък, тъкътък!
	— Ха, знаех си, че има нещо нагласено! — рече Рюфюс.
	— Глупако — каза Жофроа, — може рулетката във филма на тоя глупак Мексан да е била нагласена, това не значи, че и моята рулетка е нагласена!
	— Кой е глупак? — попитаха Рюфюс и Мексан.
	— Аз съм гледал как играят на рулетка в една пиеса по телевизията — рече Клотер. — На една маса имаше килимче с номера, хората слагаха едни жетони върху номерата и адски се ядосваха, когато губеха жетоните.
	— Така е — каза Жофроа, — в кутията, където беше рулетката ми, също има едно зелено килимче с номера и куп жетони, обаче мама не даде да донеса всичко в училище. Нищо де, пак можем да играем.
	И Жофроа заяви, че трябва само да заложим на номерата, а той ще завърта рулетката и който номер излезе, печели.
	— А с какво ще играем — попитах аз, — като нямаме жетони?
	— Ами нали всички имаме парички — рече Жофроа. — Тъй де, какво пък, ще играем с паричките, все едно са жетони. Който спечели, прибира парите на приятелчетата.
	— На мен — каза Алсест, който си ядеше втората филия за междучасието — моите парички ми трябват, за да си купя кифла с шоколад след уроците.
	— Именно де — обади се Жоашен, — ако спечелиш паричките на приятелите, ще можеш да си накупиш сума ти кифли с шоколад.
	— Тъй ли било?! — рече Йод. — Значи избрал дебелият случайно някой номер и ще си накупи кифли с шоколад с моите жетони? Дума да не става! Че това не е игра!
	Алсест не обича да му викат „дебелият“ и адски се ядоса, каза, че ще спечели всички парички на Йод и ще изяде кифлите с шоколад под носа му, и няма да му даде дори да отхапе, и ще му бъде кеф при това, ама ха!
	— Добре — каза Жофроа, — който не иска да играе, да не играе и толкоз! Няма да спорим цялото междучасие! Избирайте си номерата!
	Наклякахме около рулетката, сложихме паричките си на земята и си избрахме номера. Аз избрах 12, Алсест — 6, Клотер — 0, Жоашен — 20, Мексан — 5, Йод — 25, Жофроа — 36, а Рюфюс не си избра нищо и заяви, че не искал да си губи парите заради някаква си там нагласена рулетка.
	— Леле, леле, как ме вбесява тоя! — извика Жофроа. — Казвам ти, че не е нагласена!
	— Докажи го — рече Рюфюс.
	— Хайде де! — извика Алсест. — Почваме ли?
	Жофроа завъртя рулетката и бялото топченце спря срещу номер 24.
	— Как тъй 24? — каза Алсест и стана целият червен.
	— Ха! Казах ви аз, че е нагласена — обади се Рюфюс. — Никой не печели!
	— Напротив, напротив — рече Йод. — Аз печеля! Имах номер 25, а 25 е най-близо до 24.
	— Абе ти къде си играл на рулетка досега? — извика Жофроа. — Заложил си на 25, като не излиза 25 губиш и толкоз! Много моля.
	— Жофроа е прав — каза Алсест. — Никой не печели, почваме отново.
	— Момент — каза Жофроа, — момент. Когато никой не печели, собственикът на рулетката прибира всичко!
	— По телевизията поне беше така — съгласи се Клотер.
	— Никой не те пита — извика Алсест, — това не ти е телевизия! Ако така ще се играе, аз си прибирам жетона и много моля.
	— Нямаш право, изгубил си го — каза Жофроа.
	— А аз съм го спечелил — каза Йод.
	Тогава всички започнахме да спорим, но видяхме, че нашите възпитатели Бульона и господин Мушабиер ни наблюдават от другия край на двора и решихме да спрем.
	— Така — рече Жофроа, — първият път беше на майтап. Започваме отново…
	— Добре — каза Рюфюс. — Залагам на 24.
	— Мислех, че не искаш да залагаш, понеже рулетката ми била нагласена? — учуди се Жофроа.
	— Именно — каза Рюфюс. — Нагласена е да се пада 24, туйто! Нали си пролича.
	Жофроа изгледа Рюфюс, допря пръста си до челото и започна да хлопа с него, а с другата ръка завъртя рулетката. Топчето спря срещу номер 24, Жофроа престана да хлопа и се ококори здравата. Рюфюс се беше ухилил широко и посегна към паричките, но Йод го бутна.
	— Такива да ги нямаме — каза Йод, — няма да прибереш парите. Не игра честно.
	— Аз ли не играх честно? — извика Рюфюс. — Яд те е, че губиш, това е! Заложих на 24 и спечелих!
	— Ти сам каза, че рулетката е нагласена — извика Жофроа. — Не бива два пъти поред да излиза един и същи номер.
	Тогава стана страшно, всички се сбихме и пристигнаха Бульона и господин Мушабиер.
	— Спрете! Тишина! — извика Бульона. — Отдавна ви наблюдавахме двамата с господин Мушабиер. Погледнете ме в очите! Какво сте си наумили? Ммм?
	— Ами играехме си на рулетка и те всички са нечестни — каза Рюфюс. — Аз тъкмо спечелих и…
	— Такива да ги нямаме, не си спечелил — извика Алсест. — Никой да не ми пипа паричките! Много моля!
	— Рулетка! — извика Бульона. — Играете на рулетка в училищния двор! И то на земята?… Та това са монети! Погледнете, господин Мушабиер, тези малки нещастници са залагали пари! Не са ли ви казвали родителите ви, че хазартът е страшен порок, който води до разорение и до затвора? Нима не знаете, че нищо не съсипва така човека, както хазартът? Отдадете ли се веднъж на тази стихия, с вас е свършено, неразумни деца! Господин Мушабиер, идете да натиснете звънеца за края на междучасието; конфискувам рулетката и парите. Всички получавате предупреждение.
	След часовете отидохме при Бульона, както става всеки път, щом ни конфискува нещо, да го помолим да ни върне конфискуваното. На Бульона хич не му беше до смях и ни гледаше вбесен. Върна рулетката на Жофроа, като му каза:
	— Не бих похвалил родителите ви за подаръците, които ви правят. Повече да не съм ви видял в училище с тази смешна и погубваща игра!
	Паричките ни ги върна господин Мушабиер, който явно доста се забавляваше.


>	Посещението на баба

	{img:poseshtenieto.png}
	Много съм доволен, понеже баба идва да ни гостува за няколко дни. Баба е майка на моята майка, много я обичам и тя все ми прави разни щури подаръци.
	Този следобед татко трябваше да излезе по-рано от работа, за да посрещне баба на гарата, обаче баба пристигна сама с такси.
	— Мамо! — извика мама. — Ама ние мислехме, че ще пристигнеш по-късно!
	— Да — каза баба, — само че се качих на влака от петнайсет и четирийсет и седем, а не на онзи от шестнайсет и тринайсет, затова стана така. Сметнах, че не си струва да харча пари за телефон и да ви съобщавам… Ах, че си пораснал, зайченцето ми! Вече си цял мъж! Я ела пак да ме цункаш. Знаеш ли, имам разни изненади за тебе в големия куфар, дето го оставих в хранилището!… Впрочем къде е мъжът ти?
	— Ами той горкият — отвърна мама — тъкмо тръгна към гарата да те посрещне!
	Баба много се смя, като чу това, и още се смееше, когато татко се върна.
	— Ей, бабо! — извиках аз. — Ей, бабо! Ами подаръците?
	— Никола`! Ще млъкнеш ли! Как не те е срам! — рече мама.
	— Право е ангелчето ми — каза баба. — Само че нали никой не ме посрещна на гарата, та аз предпочетох да оставя куфара си в хранилището; много е тежък. Помислих си, зетко, дали няма да можете да го приберете…
	Татко изгледа баба и излезе мълчешком. Когато се прибра, имаше много уморен вид. Куфарът на баба беше много тежък и много голям и татко едва го вдигаше с две ръце.
	— Ама какво носите вътре? — попита татко. — Наковални ли?
	Татко се бе излъгал; баба не носеше наковални, обаче беше взела един конструктор за мен, една картонена игра (такива вече ги имам две), една червена топка, една количка, една пожарникарска кола и един пеещ пумпал.
	— Ама ти наистина го глезиш! — извика мама.
	— Аз, да глезя моя Никола`? Сладуранчето ми? Ангелчето ми? — учуди се баба. — Няма такова нещо! Ела да ме цункаш, Никола`!
	След цунките баба попита къде ще спи, за да си подреди вещите.
	— Леглото на Никола` е много малко — каза мама. — Разбира се, в хола има канапе, обаче си мисля дали няма да ти бъде по-удобно да дойдеш при мен в спалнята…
	— Не, не, няма нужда — каза баба. — На канапето ще ми бъде много добре. Ишиасът ми вече почти не се обажда.
	— А, не, не! — рече мама. — Не можем да те оставим да спиш на канапето! Нали, скъпи?
	— Не можем — каза татко, като гледаше мама.
	Татко качи куфара на баба в спалнята. Докато баба си подреждаше нещата, той се върна в хола и както обикновено седна в креслото и разтвори вестника си, а аз започнах да си играя с пумпала и хич не беше забавно, понеже това е бебешка играчка.
	— Не можеш ли да отидеш с това нещо някъде другаде? — попита татко.
	Върна се баба, седна на един стол, попита ме дали пумпалът ми харесва и дали умея да го пускам. Аз показах на баба, че умея, тя много се изненада и се зарадва, и накрая ми каза да отида да я цункам. После помоли татко да й услужи с вестника, понеже не могла да си го купи на заминаване. Татко стана и подаде вестника на баба, а тя седна в креслото на татко, понеже там светлината е по-добра за четене.
	— Заповядайте на масата! — извика мама.
	Отидохме да вечеряме и беше направо страхотно! Мама беше сготвила студена риба със сума ти майонеза (аз много обичам майонеза), имаше печена патица с грах, сирене, сладкиш с крем и плодове и баба ми позволи да си взема от всяко нещо по два пъти, а след като си изядох второто парче от сладкиша, даже ми даде едно крайче от своето парче.
	— Ще му стане лошо — каза татко.
	— Е, от един път не може да му стане нищо — рече баба.
	После баба каза, че била изморена от пътуването и искала да си легне по-раничко. Тя разцелува всички, после татко каза, че също бил много уморен, пък утре трябвало да бъде в службата си рано сутринта, понеже днес излязъл преди края на работното време да посреща баба на гарата, така че всички си легнахме.
	През нощта ми стана много лошо и най-напред дотича татко от хола. Баба също се събуди, много се обезпокои, каза, че това не е редно, и попита дали детето е водено скоро на лекар. После заспах.
	Сутринта мама дойде да ме събуди, а татко пристигна също в стаята ми.
	— Не може ли да кажеш на майка си да побърза? — попита татко. — Вече стана един час, откак е в банята! Питам се какво прави вътре!
	— Къпе се — каза мама. — Има право да се изкъпе, нали?
	— Ама аз бързам! — извика татко. — Тя никъде не трябва да ходи! Аз трябва да вървя на работа! Ще закъснея!
	— Мълчи — рече мама. — Ще те чуе!
	— Нека ме чуе! — извика татко. — След тази нощ на онова нещастно канапе аз…
	— Не пред детето! — каза мама, като се зачерви цялата и се ядоса. — И изобщо аз много хубаво виждам, че откак тя пристигна, ти целенасочено се държиш зле с нея! Разбира се, когато идват моите близки, винаги става така. За сметка на това брат ти Йожен…
	— Хубаво, хубаво, от мен да мине… — рече татко. — Остави Йожен на мира и кажи на майка си да ти даде самобръсначката и сапуна за бръснене. Ще отида да се измия в кухнята.
	Когато татко дойде за закуска, баба и аз вече седяхме край масата.
	— Побързай, Никола` — каза татко. — Ти също може да закъснееш!
	— Как? — учуди се баба. — Нима ще го пращате на училище след такава нощ? Ами погледнете го! Че той е съвсем бледичък, сладуранчето ми. Нали не се чувстваш добре, зайченце?
	— Ами да — рекох аз.
	— Ето, видяхте ли? — каза баба. — Според мен вие все пак трябва да го заведете на лекар.
	— Не, не — каза мама, която влизаше с кафето. — Никола` ще си отиде на училище!
	Тогава аз се разплаках, казах, че хич не ми е добре и съм адски болен, мама ми се скара, а баба каза, че не искала да се бърка, където не й е работа, обаче нямало да бъде толкова страшно, ако един път не отида на училище и изобщо тя доста рядко имала възможност да види внучето си. Накрая мама се съгласи, но само за тоя път, а иначе никак не й било приятно, пък баба каза да я цункам.
	— Хубаво — рече татко, — аз изчезвам. Ще гледам да не закъснявам тая вечер.
	— Само в никакъв случай не се безпокойте заради мен — каза баба. — Просто си живейте, все едно че ме няма.


>	Правилникът за движение

	{img:pravilnikut.png}
	Случва се, като отиваме на училище, да се събираме по няколко приятелчета и става весело. Зяпаме витрините, спъваме се един друг, събаряме си чантите, а накрая закъсняваме и трябва адски да тичаме, за да стигнем до училище. Така беше този следобед с Алсест, Йод, Рюфюс и Клотер, които живеят близо до нас.
	Претичахме през улицата, за да влезем в училището (звънецът вече беше ударил), обаче Йод спъна Рюфюс, той падна и каза на Йод:
	— Ела тука сега, ако си мъж!
	Да, ама Йод и Рюфюс не успяха да се сбият, понеже полицаят, който стои там и спира колите да не ни сгазят, се ядоса. Той ни извика всички на средата на улицата и ни каза:
	Как може да пресичате така? На какво ви учат в училище? Накрая ще ви сгазят, ако щуреете по платното. Най-много ме учудваш ти, Рюфюс; ще взема да разкажа на баща ти!
	Таткото на Рюфюс е полицай, всички полицаи познават таткото на Рюфюс и понякога това е доста неприятно за Рюфюс.
	— О, недейте, гос’дин Бадул — рече Рюфюс. — Аз няма вече! Пък и беше заради Йод, той ме спъна!
	— Обаждач! — извика Йод.
	— Я ела тука, ако си мъж! — извика Рюфюс.
	— Тишина! — извика полицаят. — Така не може повече, ще се заема с тая работа. Отивайте сега на училище, че закъсняхте.
	Влязохме си в училище и полицаят пусна колите, които чакаха.
	Когато се прибрахме в клас след последното междучасие, учителката ни каза:
	— Деца, няма да учим граматика, както е по програма…
	Всички въздъхнахме с изключение на Анян, който е любимец на учителката и винаги си знае уроците. Учителката почука с линийката по катедрата и продължи:
	— Тишина! Няма да учим граматика, защото преди малко се случи нещо много неприятно. Полицаят, който бди за вашата сигурност, се е оплакал на господин директора. Казал му е, че пресичате улицата като едни малки диваци, тичате и щуреете, застрашавайки по този начин собствения си живот. И аз самата мога да кажа, че често съм ви виждала да тичате безразсъдно из улиците. И тъй, за ваше добро господин директорът ме помоли да проведа с вас урок за Правилника за движение по пътищата. Жофроа, ако това, което говоря, не ви интересува, постарайте се поне да не разсейвате другарите си. Клотер! Какво казах току-що?
	Клотер отиде да застане в ъгъла, учителката въздъхна дълбоко и попита:
	— Може ли някой от вас да ми каже какво представлява Правилникът за движение по пътищата?
	Анян, Мексан, Жоашен, аз и Рюфюс вдигнахме ръце.
	— Е, Мексан? — рече учителката.
	— Правилникът за движение — каза Мексан — е една малка книжка, която се раздава в школите за шофьорски курсове, и човек трябва да я научи наизуст, за да го пуснат да кара кола. Мама има такава. Само че не я пуснаха да кара и тя разправя, че на изпита й задали въпроси, които ги нямало в книжката…
	— Добре! Благодаря, Мексан — каза учителката.
	— … И мама каза, че ще отиде в друга школа, понеже уж й обещали, че ще получи шофьорска книжка и…
	— Казах добре! Седнете, Мексан! — извика учителката. — Анян, свалете си ръката, ще ви вдигна по-късно. Правилникът за движение по пътищата включва правилата, от които зависи сигурността на хората, движещи се по пътищата. Той важи не само за автомобилистите, а и за пешеходците. За да стане някой добър автомобилист, първо трябва да бъде добър пешеходец. Смятам, че всички искате да станете добри автомобилисти, нали така? Да видим… Кой ще ми каже какво се прави, когато трябва да се пресече улица?… Слушам ви, Анян.
	— Ха! — каза Мексан. — Той никога не пресича сам. В училище го води майка му. И го държи за ръка!
	— Не е вярно! — извика Анян. — Идвал съм и сам на училище. И не ме държи за ръка!
	— Тишина! — извика учителката. — Ако продължавате така, ще учим граматика и да не се чудите, че по-късно няма да можете да карате кола като хората. А вие, Мексан, ще спрегнете глагола: „Аз трябва да внимавам, като пресичам улиците, и да се оглеждам дали пътното платно е свободно, а не да излизам на него, тичайки безразсъдно“.
	Учителката отиде до дъската и нарисува четири прави линии, които се кръстосваха.
	— Това е кръстовище — обясни учителката. — За да пресечете, трябва да минете по местата, предвидени за пешеходци, тук, тук, тук и тук. Ако има полицай, ще чакате той да ви направи знак да пресечете. Ако има светофари, трябва да ги наблюдавате и да пресичате само когато срещу вас свети зелено. Във всички случаи трябва да се оглеждате надясно и наляво, преди да стъпите на пътното платно, и най-вече, най-вече никога да не тичате. Никола`, повторете това, което казах.
	Аз повторих и казах почти всичко, освен онова за светофарите, а учителката каза „Добре“ и ми писа петица. Анян получи шестица, а почти всички останали изкараха бележки между три и пет, освен Клотер, който стоеше в ъгъла и каза, че не знаел, че и той трябвало да слуша.
	После влезе директорът.
	— Станете! — каза учителката.
	— Седнете! — каза директорът. — Е, госпожице, преподадохте ли урока за Правилника за движение на вашите ученици?
	— Да, господин директор — каза учителката. — Бяха много послушни и съм сигурна, че много добре го разбраха.
	Тогава директорът се усмихна широко и рече:
	— Много добре. Отлично! Надявам се вече да не получавам оплаквания от полицията относно поведението на нашите ученици. Впрочем ще проверим всичко на практика.
	Директорът излезе; ние си седнахме и звънецът би. Станахме, за да излезем, но учителката ни каза:
	— Не бързайте, не бързайте! Ще слезете кротко и искам да видя как ще пресечете улицата. Да видим дали сте разбрали урока.
	Излязохме от училище с учителката, а когато полицаят ни видя, ни се усмихна. Той спря колите и ни даде знак да преминем.
	— Хайде, деца — каза учителката. — Няма да тичате! Наблюдавам ви оттук.
	Тогава ние пресякохме улицата полекичка, един подир друг, а когато стигнахме до отсрещната й страна, видяхме как учителката разговаря на тротоара с полицая и двамата се смеят, а пък директорът ни гледа от прозореца на кабинета си.
	— Много добре! — извика ни учителката. — Господин полицаят и аз сме много доволни от вас. До утре, деца!
	Тогава всички прекосихме тичешком улицата, за да се ръкуваме с нея.


>	Часът на класния

	{img:chasut.png}
	— Утре — каза ни учителката — ще имаме час на класния с предмети, много специален, всеки от вас трябва да донесе по един предмет, за предпочитане е спомен от някое пътуване. Ще си поговорим за всеки предмет, ще го проучим и всеки от вас ще ни обясни откъде идва той и с какви спомени е свързан. Това ще бъде едновременно час на класния, урок по география и упражнение по изказ.
	— Ама какви предмети трябва да донесем, госпожице? — попита Клотер.
	— Казах ви вече, Клотер — отговори учителката. — Донасяте интересен предмет, който си има история. Преди няколко години един мой ученик донесе кост от динозавър, който чичо му открил, като правил разкопки. Някой от вас може ли да ми каже какво е динозавър?
	Анян вдигна ръка, обаче всички вече си говорехме какви предмети ще донесем, пък учителката вдигаше шум, чукайки с линийката по катедрата, и така и не чухме какво разправяше оня гаден натегач Анян.
	Като се прибрах вкъщи, казах на татко, че трябва да занеса в училище предмет, който да бъде страхотен спомен от някое пътуване.
	— Хубава идея са тия практически уроци — рече татко. — Като гледаш предмета, запомняш завинаги урока. Бива си я твоята учителка, мисли съвременно. Да видим сега… Какво например можеш да занесеш?
	— Учителката каза — обясних аз, — че най-щури са костите от динозавър.
	Татко се ококори адски учудено и ме попита:
	— Кости от динозавър ли? Как пък го измисли! А и откъде да ти измъкна кости от динозавър? Не, Никола`, боя се, че ще се наложи да се задоволим с нещо много по-простичко.
	Тогава аз казах на татко, че не искам да нося простички предмети, а искам да занеса предмети, с които адски да шашна приятелчетата, а пък татко ми отвърна, че нямал предмети, с които да шашна приятелчетата. Тогава пък аз казах, че щом е така, няма за какво да нося неща, дето няма да шашнат никого, и по-добре да не ходя утре на училище, а татко ми рече, че почвало да му омръзва и имал голямо желание да ме остави без десерт, а учителката ми пък какви ги измисляла. Аз пък изритах креслото в хола. Татко ме попита шамар ли искам и мама дотича от кухнята.
	— Какво има пак? — попита мама. — Не мога да ви оставя дори за малко сами, без да станат разправии. Никола`! Стига си плакал. Какво е станало?
	— Станало е такова — рече татко, — че синът ти беснее, понеже отказвам да му дам кост от динозавър.
	Мама изгледа и татко, и мен, и попита дали всички в тази къща са започнали да полудяват. Тогава татко й обясни, а мама ми каза:
	— Стига де, Никола`, няма нужда да се притесняваш. Виж, в шкафа има много интересни спомени от нашите пътувания. Например голямата раковина, която купихме в Бен ле Мер, когато бяхме там през ваканцията.
	— Вярно бе! — рече татко. — Тази раковина е по-интересна от всякакви кости от динозавър!
	Аз казах, че не знам дали раковината ще шашне приятелчетата, но мама заяви, че тя ще им се стори невероятна, а учителката ще ме похвали. Татко отиде да извади раковината, която е много голяма и върху нея е написано „Спомен от Бен ле Мер“. Татко каза още, че ще шашна всички, като разправя за прекарването ни в Бен ле Мер, за екскурзията до Соленоструйния остров и дори за цената на престоя ни там. Не се ли шашнат приятелчетата, значи трудно ще е да ги шашне човек. Мама се разсмя, каза да сядаме на масата и на другия ден тръгнах за училище адски горд с раковината, увита в кафява хартия.
	Като пристигнах в училище, всички приятелчета бяха там и ме попитаха какво съм донесъл.
	— Ами вие? — попитах аз.
	— А, аз моето ще го покажа в часа — отвърна ми Жофроа, който обича да се прави на тайнствен.
	Другите също не искаха да кажат нищо освен Жоашен, който измъкна един нож, ама толкова щур, че не можете да си представите.
	— Служи за рязане на хартия — обясни ни Жоашен, — чичо ми Абдон го донесе от Толедо, подарък за баща ми. Това е в Испания.
	Само дето Бульона — той е нашият възпитател, но всъщност не се казва така — видя Жоашен и му конфискува ножа за рязане на хартия, като каза, че хиляди пъти е забранявал да се носят опасни предмети в училище.
	— Ама, гос’дине — извика Жоашен, — учителката ми каза да го донеса!
	— Тъй ли? — рече Бульона. — Учителката ви ви е помолила да донесете това оръжие тук? Отлично. Не само конфискувам този предмет, но ще ми спрегнете глагола: „Аз не бива да лъжа господин възпитателя, когато той ме разпитва за особено опасен предмет, който съм донесъл тайно в училище“. Излишно е да викате, останалите също да млъкнат, ако не искате да накажа и вас!
	И Бульона отиде да бие звънеца, застанахме в редица и когато влязохме в класната стая, Жоашен още плачеше.
	— Добре започваме — каза учителката. — Е, Жоашен, какво е станало?
	Жоашен й обясни, учителката въздъхна, каза, че не е било много умно да носи нож, но тя щяла да се опита да уреди нещата с господин Дюбон — това е истинското име на Бульона.
	— Добре — каза учителката. — Я да видим какво сте донесли. Сложете предметите пред вас, върху чиновете.
	Тогава всички извадихме донесените предмети: Алсест беше донесъл меню от един ресторант в Бретан, където се наял много добре с родителите си; Йод измъкна пощенска картичка от Лазурния бряг; Анян беше довлякъл книга по география, която родителите му му купили в Нормандия; Клотер носеше извинителна бележка, понеже нищо не открил вкъщи, ама понеже не бил разбрал добре, смятал, че трябва да се донесат кости; Мексан и Рюфюс пък, тъпаците му с тъпаци, бяха донесли всеки по една раковина.
	— Да — каза Рюфюс, — ама аз моята я намерих на плажа, когато спасих един човек, който се давеше.
	— Я не ме разсмивай — извика Мексан. — Първо, ти не можеш дори да плуваш по гръб, и второ, ако си намерил раковината си на плажа, защо на нея пише „Спомен от Плаж Дез Оризон“?
	— Тъй ами! — извиках аз.
	— А да те цапардосам искаш ли? — попита ме Рюфюс.
	— Рюфюс, излезте! — извика учителката. — В четвъртък, вместо да почивате, ще бъдете наказан да стоите в училище. Никола`, Мексан, мирувайте, ако не искате също да бъдете наказани!
	— Аз донесох спомен от Швейцария — рече Жофроа гордо, с широка усмивка. — Това е златен часовник, който баща ми купи там.
	— Златен часовник ли? — извика учителката. — Баща ви знае ли, че го носите в училище?
	— Ами не — отвърна Жофроа. — Ама аз ще му кажа, че вие сте ме помолили да го донеса, и той няма да ми се кара.
	— … Че аз съм ви?… — извика учителката. — Безразсъдно дете! Веднага приберете тази скъпоценност в джоба си!
	— Аз ако се прибера без ножа за рязане на хартия, баща ми адски ще ми се кара — рече Жоашен.
	— Жоашен, вече ви казах, че ще се погрижа за това — извика учителката.
	— Госпожице — извика Жофроа, — не мога да намеря часовника! Пъхнах го в джоба си, както ми казахте, и сега не мога да го намеря!
	— Ама как, Жофроа — рече учителката, — не може да е изчезнал. На земята погледнахте ли?
	— Да, госпожице — отвърна Жофроа. — Няма го.
	Тогава учителката отиде до чина на Жофроа, огледа навсякъде, помоли ни също да огледаме, като внимаваме да не настъпим часовника, а Мексан ми събори раковината и аз го цапардосах. Учителката се развика, наказа ни, а Жофроа заяви, че ако не намерим часовника, ще трябва учителката да говори с баща му, пък Жоашен се обади, че ще трябва да говори и с неговия баща заради ножа за рязане на хартия.
	Всичко обаче се нареди, понеже Жофроа откри часовника в подплатата на сакото си, Бульона върна ножа за рязане на хартия на Жоашен и учителката отмени наказанията.
	Часът беше адски интересен и учителката каза, че покрай предметите, които сме донесли, никога няма да забрави този урок.


>	Съвсем по свойски

	{img:posvoiski.png}
	Днес господин Мушбум ще дойде да вечеря вкъщи. Господин Мушбум е началникът на татко и ще дойде заедно с госпожа Мушбум, а тя е жената на началника на татко.
	От много дни вкъщи се говори за днешната вечеря и сутринта татко и мама бяха много притеснени. Мама беше адски заета, вчера татко я заведе до пазара с колата, а това не се случва често. Според мен е много щуро, все едно е Коледа, особено когато мама казва, че няма да е готова навреме.
	Като се върнах вечерта от училище, къщата беше много особена, съвсем чиста и без калъфи по мебелите. Влязох в трапезарията, масата беше разтегната, с коравата бяла покривка, а отгоре бяха наредени чиниите със злато по края, в които почти никога не ядем. Освен това пред всяка чиния имаше куп чаши, даже от онези, дето са високи и тънки, и много се изненадах, понеже тях никога не ги вадят от бюфета. После ме досмеша, понеже видях, че мама се е объркала и е сложила едни прибори по-малко. Изтичах до кухнята и видях мама да си говори с една госпожа в черно с бяла престилка. Мама беше страшно хубава и с адски добре сресана коса.
	— Мамо! — извиках аз. — Забравила си да сложиш една чиния на масата!
	Мама изпищя и се обърна изведнъж.
	— Никола`! — каза ми мама. — Молила съм те да не крещиш така и да не влизаш в къщата тичешком като дивак. Изплаши ме, само това ми липсва сега.
	Тогава аз помолих мама да ме извини, тя наистина изглеждаше притеснена. После отново й обясних за чинията, дето я няма на масата.
	— Не, никаква чиния не липсва на масата — каза ми мама. — Иди да си напишеш домашните и ме остави на мира.
	— Ама как, една чиния я няма — рекох аз. — Нали сме аз, татко, ти, господин Мушбум и госпожа Мушбум; значи сме петима, а има само четири чинии и като седнем да ядем, ще станат разправии, ако ти, татко, господин Мушбум или госпожа Мушбум си нямате чиния!
	Мама въздъхна дълбоко, седна на табуретката, хвана ме за ръцете, каза ми, че чиниите са си там, да бъда много разумен, една такава вечеря била скучно нещо и затова аз няма да се храня на масата с всички. Тогава аз се разплаках, казах, че хич не е скучна такава вечеря, че напротив, много ще ми е забавно, че ако не ми дадат да се забавлявам с всички, ще се самоубия; тъй де, какво пък сега, ама ха!
	После татко се прибра от службата си и попита:
	— Е, всичко готово ли е?
	— Не, не е готово — извиках аз. — Мама не иска да сложи чинията ми на масата, за да ми е щуро с вас! Не е честно пък! Не е честно! Не е честно!
	— О, наистина не издържам вече! — извика мама. — От толкова дни се занимавам с тази вечеря и се тревожа! На масата няма да седна аз! Това е то! Готово! Аз няма да съм на масата! Ето! Никола` ще е на моето място и толкоз! Абсолютно! Мушбум или не, не издържам вече! Оправяйте се без мен!
	И мама излезе, хлопвайки вратата на кухнята, а аз толкова се учудих, че спрях да плача. Татко си избърса лицето с ръка, използва, че табуретката е свободна, за да седне на нея, и ме хвана за ръцете.
	— Браво, Никола`, браво! — каза ми татко. — Успя да огорчиш мама. Това ли искаше?
	АЗ казах, че не, не съм искал да огорчавам мама, но че искам да ми е щуро на масата заедно с всички. Тогава татко ми каза, че на масата щяло да е много скучно и че ако не ги тормозя и се нахраня в кухнята, утре ще ме заведе на кино, после в зоологическата градина, а после ще отидем някъде да похапнем и ще има и изненада за мен.
	— Може ли изненадата да е синята количка на витрината на магазина на ъгъла? — попитах аз.
	Татко потвърди и тогава аз казах, че съм съгласен, понеже обичам изненадите и да се държа тъй, че татко и мама да са доволни. После татко отиде да извика мама, върна се с нея в кухнята и й каза, че всичко било уредено и че аз съм голям мъж. Мама пък каза, че била сигурна, че съм голямо момче, и ме целуна. Адски щуро. После татко попита може ли да види ордьовъра и госпожата в черно с бялата престилка извади от хладилника един страхотен омар с майонеза отвсякъде, също като оня от тържеството по случай причастието на братовчедка ми Фелисите, когато ми стана лошо. Аз попитах може ли да го опитам, но госпожата в черно с бялата престилка върна омара в хладилника и каза, че това не е за малки момчета. Татко се засмя и рече, че утре сутринта може да хапна от него с кафето, ако остане нещо, но да не разчитам много.
	Сложиха ми да ям на масата в кухнята и ядох маслини, топли наденички, бадеми, волован и малко плодова салата. Доста добре.
	— Добре — каза мама, — сега иди да си легнеш. Да си сложиш чистата пижама, жълтата, и понеже е още рано, можеш да си почетеш. Когато господин и госпожа Мушбум пристигнат, ще дойда да те извикам и ще слезеш да ги поздравиш.
	— Ъъъ… Според теб необходимо ли е? — попита татко.
	— Ама разбира се — каза мама. — Нали сме решили така.
	— Страх ме е Никола` да не обърка нещо — рече татко.
	— Никола` е голямо момче и няма да обърка нищо — каза мама.
	— Никола` — обърна се татко към мен, — тази вечеря е много важна за татко ти. Бъди много учтив, ще кажеш „добър ден“ и „приятна вечер“, ще отговаряш само ако те питат и най-вече да не объркаш нещо. Обещаваш ли?
	Аз обещах, адски странно е, че татко така се безпокои. После отидох да си легна. По-късно чух, че на вратата се звъни, чуха се високи гласове и после мама дойде да ме извика.
	— Сложи си халатчето, дето баба ти го подари за рождения ден, и ела — каза ми мама.
	Тъкмо четях една щура история за каубои и рекох, че много не ми се слиза, но мама ме изгледа с намръщени очи и видях, че не е моментът да щурея.
	Като слязохме в хола, господин и госпожа Мушбум бяха там и щом ме видяха, нададоха сума ти викове.
	— Никола` много държеше да слезе да ви види — рече мама. — Извинете ме, не исках да го лиша от тази радост.
	Господин и госпожа Мушбум отново нададоха сума ти викове, аз подадох ръка, казах „добър вечер“, госпожа Мушбум попита мама изкарал ли съм шарка, господин Мушбум попита дали това голямо момче се учи добре, а аз внимавах, защото татко непрекъснато ме гледаше. После седнах на един стол, докато възрастните разговаряха.
	— Нали разбирате — каза татко, — посрещаме ви съвсем простичко, по свойски.
	— Та тъкмо това е най-приятното — рече господин Мушбум. — Няма по-хубаво нещо от една семейна вечеря! Особено пък за мен, след като съм принуден да ходя по разни банкети с неизбежните омари с майонеза и други префърцунени работи.
	Всички се разкикотиха, после госпожа Мушбум заяви, че й било неудобно, дето така е притеснила мама, която сигурно е толкова заета със семейството. Мама отвърна, че ни най-малко, за нея било удоволствие и много й помогнала прислужницата.
	— Имате късмет — каза госпожа Мушбум. — Аз така се мъча с прислугата! Разбирате ли, при мен просто не се задържат.
	— О, тази жена е истински бисер — рече мама. — Отдавна е при нас, а най-важното е, че обожава детето.
	После госпожата в черно с бялата престилка влезе и каза, че мама може да заповяда. Това адски ме учуди, понеже не знаех, че и мама няма да се храни с всички.
	— Е, Никола`, бягай в леглото! — каза татко.
	Тогава аз подадох ръка на госпожа Мушбум и й казах „довиждане, госпожо“, подадох ръка на господин Мушбум и му казах „довиждане, господине“, подадох ръка на госпожата в черно с бялата престилка и й казах „довиждане, госпожо“ — и отидох да си легна.


>	Томболата

	{img:tombolata.png}
	Днес в края на часовете учителката ни каза, че от училище организирали томбола и обясни на Клотер, че томболата е като лотария: хората получават билети с номера, номерата се теглят на късмет, както при лотариите, и който номер излезе, получава награда, пък наградата щяла да бъде мотопед.
	Освен това учителката обясни, че събраните от продадените билети пари ще се използват, за да се направи игрище, където децата от квартала да спортуват. Това не го разбрахме много добре, понеже и така си имаме един страхотен запустял двор, където жестоко си спортуваме, а там има и една върховна стара кола, макар и без колела, но чудесно се забавляваме с нея, и се питам дали на новото игрище ще сложат кола. А най-щурото с томболата беше, че учителката измъкна от катедрата един куп малки пачки и ни каза:
	— Деца, вие ще продавате билетите за тази томбола. Ще дам на всеки от вас по една пачка с петдесет билета. Всеки билет струва един франк. Ще продадете билетите на вашите родители, на приятелите си и даже, защо не, на хора, които ще срещнете по улицата или на вашите съседи. Не само ще имате удовлетворението да работите за общото благо, но и ще проявите смелост, преодолявайки вашата стеснителност.
	После учителката обясни на Клотер какво е „общо благо“ и ни раздаде по една пачка билети за томболата. Бяхме адски доволни.
	На излизане от училище всички се събрахме на тротоара с пачките номерирани билети и Жофроа ни каза, че ще продаде наведнъж всички билети на татко си, който е много богат.
	— Да де — рече Рюфюс, — ама това не е честно. Хитрото е да продадеш билетите на хора, които не познаваш. Това е щуро.
	— Аз — каза Алсест — ще продам моите билети на колбасаря, ние сме му много добри клиенти и той няма да откаже.
	Всички обаче, общо взето, бяхме съгласни с Жофроа, че най-добре е да продадем билетите на бащите си. Рюфюс заяви, че не сме прави, приближи се до един господин, който тъкмо минаваше, и му предложи билети, но господинът дори не се спря, а ние всички се разотидохме с изключение на Клотер, който се върна в училище, понеже забравил пачката с билети на чина си.
	Прибрах се вкъщи тичешком с пачката билети в ръка.
	— Мамо! Мамо! — извиках аз. — Татко тука ли е?
	— Как да те помоли човек да влизаш в къщата като цивилизовано създание? — попита ме мама. — Не, татко го няма. Какво искаш от татко? Да не си направил пак някоя глупост?
	— Ами не, обаче той трябва да купи билети, за да ни направят игрище, където ще спортуваме всички от квартала, може да сложат в него и кола, и наградата е мотопед, понеже това е томбола — обясних аз на мама.
	Мама ме изгледа с широко отворени от учудване очи и ми каза:
	— Нищо не разбрах от твоите приказки, Никола`. Ще се оправяш с баща си, като си дойде. Сега върви да си пишеш домашните.
	Аз веднага отидох, понеже обичам да слушам мама и знам, че й е приятно да няма разправии. После чух татко да се прибира и слязох долу тичешком с пачката билети.
	— Татко! Татко! — извиках аз. — Трябва да купиш от мен билети, това е томбола, ще сложат кола на игрището и ще можем да спортуваме!
	— Не знам какво му става — каза мама на татко. — Върна се от училище по-възбуден от обикновено. Май са организирали томбола в училището и иска да ти продаде билети.
	Татко се засмя и ме погали по косата.
	— Значи томбола! Забавно — рече той. — Когато аз ходех на училище, бяха организирали няколко. Имаше състезания кой ще продаде най-много билети и аз винаги печелех без проблеми. Истината е, че не бях стеснителен и никога не приемах да ми се отказва. Е, момко, по колко са ти билетите?
	— Един франк — казах аз. — Понеже са петдесет билета, аз направих сметка, излизат петдесет франка.
	Подадох пачката на татко, но той не я взе.
	— По мое време не бяха толкова скъпи — рече татко. — Така, ами добре, дай ми един билет.
	— А, не — отвърнах аз, — не един билет, цялата пачка. Жофроа ни каза, че баща му ще купи цялата му пачка и всички се разбрахме да постъпим така!
	— Не ме интересува как ще постъпи таткото на твоя приятел Жофроа! — заяви татко. — Купувам един билет, а ако не искаш, няма да купя и него! Толкоз.
	— Е, не е честно така! — извиках аз. — Щом всички други бащи купуват пачки, защо ти няма да ми я купиш?
	И се разплаках. Татко адски се ядоса и мама пристигна тичешком от кухнята.
	— Какво става пак? — попита мама.
	— Става такова — отвърна татко, — че не разбирам как може да карат децата да вършат такива неща! Не съм дал детето си в училище, за да ми го превръщат в търговски пътник или в просяк! И изобщо се питам тия томболи законни ли са! Ще ми се да се обадя по телефона на директора на училището!
	— Бих искала малко спокойствие — каза мама.
	— Ама ти — плачех аз към татко, — ти ми каза, че си продавал билети за томбола и че много те е бивало! Защо аз все нямам право да правя това, което правят всички?
	Татка се потърка по челото, седна, дръпна ме до коленете си и после ми каза:
	— Да, разбира се, Никола`, но не беше същото нещо. От нас се искаше да проявяваме инициатива, въобще да се справим сами. Това беше една добра тренировка, която ни подготвяше за тежките житейски бури. Никой не ни казваше просто: „Идете и продайте това на татко си…“.
	— Ама Рюфюс се опита да продаде билети на един господин, когото не познаваше, а той дори не се спря! — рекох аз.
	— Че кой те кара да молиш хора, които не познаваш? — каза татко. — Защо не се обърнеш към нашия съсед Бледюр?
	— Срам ме е — рекох аз.
	— Ами аз ще дойда с теб — засмя се татко. — Ще ти покажа как се прави бизнес. Да не забравиш пачката билети.
	— Не се бавете — каза мама. — Скоро вечерята ще бъде готова.
	Позвънихме при господин Бледюр и господин Бледюр ни отвори.
	— Я! — каза господин Бледюр. — Никола` и онзи!
	— Идвам да ви продам една пачка билети за една томбола, за да ни направят игрище, където да спортуваме, и струват петдесет франка — рекох аз много бързо на господин Бледюр.
	— Абе вие в ред ли сте? — попита господин Бледюр.
	— Какво става, Бледюр? — попита татко. — Говориш тъй, понеже винаги си бил пинтия или си се разорил?
	— Слушай, онзи — отвърна господин Бледюр, — това да не е нова мода да идваш да просиш от хората?
	— Само ти си способен на това, Бледюр, да не искаш да зарадваш едно дете! — извика татко.
	— Не отказвам да зарадвам едно дете — рече господин Бледюр. — Просто отказвам да го поощрявам да поеме по опасния път, към който го тласкат безотговорните му родители. Впрочем защо ти не купиш от него тази пачка?
	— Възпитанието на детето ми е единствено моя отговорност — каза татко — и не ти давам право да съдиш за неща, които са ти напълно чужди! Освен това мнението на един пинтия за мен…
	— Пинтията ти услужва с косачката си за трева всеки път, когато имаш нужда — рече господин Бледюр.
	— Можеш да си задържиш скапаната косачка за трева! — извика татко.
	Двамата започнаха да се бутат и госпожа Бледюр — това е жената на господин Бледюр — пристигна тичешком.
	— Какво става тук? — попита тя.
	Тогава аз се разплаках, обясних й за оная работа с томболата и игрището за спортуване и че никой не иска да ми купи билетите, и че не е честно, и че ще се самоубия.
	— Не плачи, зайченце — рече госпожа Бледюр. — Аз ще ти купя пачката.
	Госпожа Бледюр ме целуна, взе си чантата, плати ми, аз й дадох моята пачка и се прибрах у дома адски доволен.
	Сега най-гадно им е на татко и на господин Бледюр, понеже госпожа Бледюр прибра мотопеда в мазето и не иска да им услужва с него.


>	Емблемата

	{img:emblemata.png}
	Това му хрумна на Йод през междучасието тази сутрин.
	— Ей, момчета — каза той, — хайде, които сме от бандата, да си направим енблема!
	— Думата е „емблема“ — обади се Анян.
	— Никой не те пита, гаден обаждач! — отвърна Йод.
	Анян си тръгна, плачейки, като каза, че не е обаждач и ще му го докаже.
	— А за какво ни е емблема? — попитах аз.
	— Ами за да се разпознаваме — каза Йод.
	— Трябва ни емблема, за да се разпознаваме ли? — попита Клотер, адски учуден.
	Тогава Йод обясни, че емблемата е, за да разпознаваме тези, които са от бандата, и че ще е адски полезно, когато нападаме неприятелите, а на нас идеята ни се стори много щура и Рюфюс каза, че още по-добре би било всички от бандата да имаме униформа.
	— Е, откъде ще намериш униформа? — попита Йод. — А пък и с униформа на нищо няма да приличаме!
	— Значи баща ми на нищо не прилича, така ли? — попита Рюфюс, понеже татко му е полицай, а пък той не обича да се майтапят със семейството му.
	Йод и Рюфюс обаче не успяха да се сбият, понеже Анян се върна с Бульона и посочи Йод с пръст.
	— Той е, гос’дине — каза Анян.
	— Повече да не съм ви чул да наричате вашия другар обаждач! — каза Бульона, който ни е възпитател. — Хубаво ме погледнете в очите! Ясно ли е?
	И си тръгна с Анян, който беше адски доволен.
	— И как да изглежда емблемата? — попита Мексан.
	— Щуро е да е златна — рече Жофроа. — Баща ми има една златна.
	— Златна! — възкликна Йод. — Абе ти да не си луд? Как ще се рисува върху злато?
	Всички решихме, че Йод е прав, и се разбрахме емблемите да бъдат от хартия. После започнахме да обсъждаме каква да бъде емблемата.
	— Моят голям брат — каза Мексан — членува в един клуб и има страхотна емблема с футболна топка и лаврови листа около нея.
	— Лавровите листа са вкусни — каза Алсест.
	— Не — рече Рюфюс, — щуро ще е да има две стиснати ръце, за да е ясно, че сме куп приятелчета.
	— Хубаво ще е — обади се Жофроа — да пише името на бандата „Бандата на отмъстителите“… и два кръстосани меча, и орел, и знамето, и нашите имена в кръг.
	— И лаврови листа — каза Алсест.
	Йод каза, че това са доста работи, но сме му препоръчали хубави неща и щял да нарисува емблемата в час и да ни я покаже през следващото междучасие.
	— Ей, момчета — попита Клотер, — а какво е това емблема?
	После удари звънецът и се качихме в класната стая. Йод го бяха изпитали по география миналата седмица и успя да поработи спокойно. Адски зает беше Йод! Беше си залепил лицето за тетрадката и правеше кръгове с пергела, боядисваше с цветни моливи и беше изплезил език, а ние всички бяхме адски нетърпеливи да видим нашата емблема. После Йод приключи, отдръпна глава от тетрадката, изгледа ни с едно затворено око и имаше страшно доволен вид. И би звънецът за междучасието.
	Когато Бульона разпусна редиците, всички се скупчихме около Йод, който ни показа много гордо тетрадката си. Емблемата беше доста щура. Представляваше кръг с мастилено петно по средата и друго отстрани; вътре в кръга беше синьо, бяло и жълто, а по кръга пишеше:
C>
	ЙЖМАРЖНК
C$
	— Жестоко, а? — попита Йод.
	— Вярно — каза Рюфюс, — ами какво е това петно тука?
	— Не е петно, тъпако — рече Йод, — а две стиснати ръце.
	— Ами другото петно — попитах аз, — и то ли е две стиснати ръце?
	— Не бе — отвърна Йод, — защо ни са четири ръце? Другото си е просто петно. То не се брои.
	— А какво значи „ЙЖМАРЖНК“? — попита Жофроа.
	— Ха — каза Йод, — ами че това са първите букви от имената ни!
	— Ами цветовете? — попита Мексан. — Защо си сложил синьо, бяло и жълто?
	— Нямам червен молив — обясни ни Йод. — Жълтото означава червено.
	— Златна щеше да е по-добра — рече Жофроа.
	— И трябва да има лаврови листа по края — каза Алсест.
	Тогава Йод се ядоса, каза, че не сме свестни приятелчета и че ако не ни харесва, толкова по-зле, ще я караме без емблема, че не си струвало човек да си дава зор и да се мъчи по време на часа, тъй де, какво пък сега, ама ха! Ние обаче всички казахме, че неговата емблема е адски щура, и тя вярно не беше лоша, и бяхме адски доволни, че си имаме емблема, за да разпознаваме кой е от бандата, и решихме да я носим винаги, дори когато пораснем, та хората да разбират, че сме от Бандата на отмъстителите. Тогава Йод каза, че ще направи всички емблеми, като се прибере вкъщи вечерта, и че утре сутринта трябва да си носим карфици, за да си закачим емблемите на яките. Всички извикахме: „Хип, хип, ура!“. Йод пък каза на Алсест, че ще се опита да сложи и малко лаври, а Алсест му даде парченце от шунката от своя сандвич.
	На другата сутрин, когато Йод пристигна в двора на училището, всички изтичахме при него и го попитахме:
	— Носиш ли емблемите?
	— Да — отвърна Йод. — Доста се измъчих, особено като ги изрязвах да са кръгли.
	Раздаде на всеки неговата емблема, а те бяха адски хубави: синьо, бяло и червено, с кафяви неща под стиснатите ръце.
	— Това кафявото какво е? — попита Жоашен.
	— Това са лаврите — обясни Йод, — нямах зелен молив.
	Алсест беше много доволен. Всички си носехме карфици и си забодохме емблемите на яките на саката, и бяхме адски горди, а после Жофроа погледна Йод и го попита:
	— А защо твоята емблема е много по-голяма от нашите?
	— Е, как — каза Йод, — нали емблемата на водача винаги е по-голяма от другите.
	— А кой е казал, че ти си водач, много моля? — попита Рюфюс.
	— Нали аз се сетих за емблемите — каза Йод. — Затова аз съм водач, а на когото не му харесва, мога да го фрасна по носа!
	— Дума да не става! Дума да не става! — извика Жофроа. — Водачът съм аз!
	— Ама че майтап — рекох аз.
	— Всички сте нищожества! — извика Йод. — А и щом е тъй, върнете си ми емблемите!
	— Сега ще видиш какво ще направя с твоята емблема! — извика Жоашен, махна си емблемата, скъса я, хвърли я на земята, стъпка я и плю отгоре й.
	— Точно така! — извика Мексан.
	Всички си скъсахме емблемите, хвърлихме ги на земята и плюхме върху тях.
	— Я да престанете веднага! — обади се Бульона. — Не зная какво правите, но ви забранявам да продължавате. Ясно ли е?
	Щом той си тръгна, ние казахме на Йод, че не е приятелче, че никога в живота си повече няма да му проговорим и че вече не е от нашата банда. Йод отговори, че му е все тая и че тъй или иначе не искал да членува в една банда с нищожества. И си тръгна с емблемата си, а тя е голяма като чиния.
	Сега е лесно да се разпознаваме кои сме от бандата: от бандата сме тия, дето не носим синьо-бяло-червена емблема с изписано около нея „ЙЖМАРЖНК“, с две стиснати ръце по средата и с кафяви лаври отдолу.


>	Тайното послание

	{img:poslanie.png}
	Вчера, докато си пишехме темите по история, в училище стана нещо страшно. Анян, който е първенец на класа и любимец на учителката, вдигна ръка и извика:
	— Госпожице! Този ученик преписва!
	— Не е вярно, гаден лъжец! — извика Жофроа.
	Учителката обаче се приближи, взе листа на Жофроа и листа на Анян, изгледа Жофроа, който започна да плаче, писа му единица и след часа го отведе при директора. Учителката се върна сама в клас и ни каза:
	— Деца, Жофроа направи нещо много лошо; не само преписа от свое другарче, ами се опита да го отрече, като към непочтеността прибави и лъжа. Затова господин директорът наказа Жофроа за цели два дни. Надявам се това да му послужи за урок и да му внуши, че в живота непочтеността не носи добро. А сега си извадете тетрадките, ще пишем диктовка.
	През междучасието ни беше много гадно, понеже Жофроа е приятелче, а когато човек е наказан, става страшно, има разправии с родителите и го лишават от сума ти неща.
	— Трябва да отмъстим за Жофроа! — каза Рюфюс. — Жофроа е член на бандата и трябва да отмъстим на оня гаден натегач Анян. Това ще послужи за урок на Анян и ще му внуши, че в живота не носи добро да се правиш на тарикат.
	Ние се съгласихме напълно с него и Клотер попита:
	— А какво да направим, за да отмъстим на Анян?
	— Може всички да го причакаме след училище — каза Йод — и да го отупаме.
	— Не става — рече Жоашен. — Нали знаеш, той носи очила и не бива да го удряме.
	— Ами ако не му говорим повече? — предложи Мексан.
	— Ха! — каза Алсест. — Ние тъй или иначе почти не му говорим, изобщо няма да забележи, че не му говорим повече.
	— Ама може да му го съобщим — рече Клотер.
	— Ами ако адски се подготвим за следващото съчинение и всички излезем първенци вместо него? — обадих се аз.
	— Абе ти да не си луд нещо? — попита ме Клотер и се похлопа с пръст по челото.
	— Сетих се — каза Рюфюс. — В едно списание четох история, където героят е разбойник и носи маска, краде пари от богатите и ги раздава на бедните, а когато богатите искат да откраднат от бедните, за да си върнат парите, той им праща послание и в него пише: „Никой не се подиграва безнаказано със Синия рицар“. Враговете адски се стряскат и повече не смеят да крадат.
	— Какво значи „безнаказано“? — попита Клотер.
	— Ама ако изпратим послание до Анян — рекох аз, — той ще разбере, че ние сме го написали, дори да се маскираме, и ще ни накажат.
	— Не, господинчо — отвърна Рюфюс. — Знам един номер, видях го в един филм, където бандити пращаха послания и за да не им разпознаят почерка, сглобяваха посланията с букви, изрязани от вестници и залепени на листове хартия, и никой не ги откри чак до края на филма!
	Решихме, че това е адски добро хрумване, понеже Анян толкова щеше да се изплаши от нашето отмъщение, че може би щеше да напусне училището и така щеше да му се пада.
	— А какво ще напишем в посланието? — попита Алсест.
	— Ами примерно — рече Рюфюс — нека да е:
C>
	„Никой не се подиграва безнаказано с Бандата на отмъстителите!“.
C$
	Всички извикахме: „Хип, хип, ура!“.
	Клотер попита какво значи „безнаказано“ и решихме Рюфюс да подготви посланието за утре.
	Когато пристигнахме на училище сутринта, всички се скупчихме около Рюфюс и го попитахме дали носи посланието.
	— Да — каза Рюфюс. — Вкъщи даже станаха разправии, понеже нарязах вестника на баща ми, а баща ми не го бил дочел и ме цапардоса, и не ми даде да ям десерт, а имаше крем карамел.
	После Рюфюс ни показа посланието, пък то беше изписано с куп различни букви и според всички беше страхотно, само Жоашен каза, че не го бивало много и не се четяло добре.
	— Значи какво — извика Рюфюс, — аз не ядох крем карамел и се мъчих като луд с ножиците и лепилото, а тоя тъпак разправя, че не го бивало, а? Другия път ти ще приготвяш посланието, щом е тъй!
	— Тъй ли? — извика Жоашен. — Кой е тъпак бе тъпак?
	И те се сбиха, а Бульона — това е нашият възпитател, ама не се казва така — пристигна тичешком, каза им, че му било омръзнало да ги гледа как се държат като диваци и ги наказа да дойдат в училище в четвъртък и двамата. За щастие не конфискува посланието, понеже Рюфюс го беше дал на Клотер, преди да почне да се бие. В класната стая аз чаках Клотер да ми подаде посланието; понеже седя най-близо до Анян, аз трябваше да сложа посланието на неговия чин, без той да ме види. Така, щом Анян се обърне, щеше да види листа и щеше здравата да се стресне.
	Клотер обаче разглеждаше посланието под чина си и питаше разни неща Мексан, който седи до него. Изведнъж учителката извика:
	— Клотер! Повторете това, което казах!
	Клотер се изправи и не повтори нищо, а учителката каза:
	— Отлично, отлично. Да видим дали вашият съсед е по-внимателен от вас… Мексан, ако обичате, бихте ли повторили това, което казах току-що?
	Тогава Мексан стана и се разплака, а учителката каза на Клотер и на Мексан да спрегнат във всички глаголни форми на изявителното и подчинителното наклонение глагола:
C>
	„Аз трябва да бъда внимателен в час, вместо да се помайвам и да върша глупости, тъй като съм на училище, за да се образовам, а не за да се разсейвам или да се забавлявам“.
C$
	После Йод, който седи зад нашия чин, подаде посланието на Алсест. Алсест ми го предаде и учителката извика:
	— Ама днес съвсем сте побеснели! Йод, Алсест, Никола`! Елате тук и ми покажете тази хартия! Хайде! Не се опитвайте да я скриете, видях ви! Е? Чакам!
	Алсест целият се зачерви, а аз се разплаках. Йод рече, че не бил виновен, а учителката дойде и взе посланието; прочете го, ококори се здравата, изгледа ни и каза:
	— „Никой не се подиграва безнаказано с Бандата на отмъстителите“ ли? Каква е тази главоблъсканица?… О, не искам и да знам, не ме интересува! По-добре е да внимавате в час, вместо да се занимавате с щуротии. А сега и тримата сте наказани да дойдете тук в четвъртък.
	В междучасието на Анян му беше весело. Но гадният му натегач да внимава, докато се весели.
	Както каза Клотер: безнаказано или не, никой не си прави майтап с Бандата на отмъстителите!


>	Жонас

	{img:jonas.png}
	Йод е приятелче, много е силен и обича да удря приятелите си по носовете. Той има по-голям брат, който се казва Жонас и сега е войник. Йод много се гордее с брат си и непрекъснато говори за него.
	— Получихме снимка на Жонас, на нея е с униформа — каза ни той един ден. — Страхотен е! Утре ще ви я донеса.
	Йод донесе снимката и Жонас беше много хубав — с кепе, доволно усмихнат.
	— Ама няма нашивки — каза Мексан.
	— Е, това е, понеже е новобранец — обясни Йод, — обаче нататък сигурно ще стане офицер и ще командва сума ти войници. Във всеки случай си има пушка.
	— А револвер няма ли? — попита Жоашен.
	— Няма, разбира се — каза Рюфюс. — Револвери имат офицерите. На войниците им дават само пушки.
	Това никак не се хареса на Йод.
	— Ти откъде знаеш? — рече той. — Жонас си има револвер, нали ще става офицер.
	— Я не ме разсмивай — каза Рюфюс. — Виж, баща ми има револвер.
	— Да, ама баща ти не е офицер! — викна Йод. — Той е полицай. И баба знае да е полицай и да има револвер!
	— Полицаите са също като офицери — извика Рюфюс. — Освен това баща ми си има и фуражка! Брат ти има ли си фуражка?
	После Йод и Рюфюс се сбиха.
	Друг път Йод ни разправи, че Жонас бил отишъл на учение с полка си, направил страхотни неща, избил сума врагове и генералът го похвалил.
	— На учение не се избиват врагове — каза Жофроа.
	— Не, но е почти същото — обясни Йод. — И пак е много опасно.
	— Я, я! — рече Жофроа. — Щом е само почти, не важи! То така е много лесно!
	— Искаш ли да те фрасна по носа? — попита Йод. — И хем не почти, а съвсем!
	— Опитай се де! — каза Жофроа.
	Йод опита, успя и двамата се сбиха.
	Миналата седмица Йод ни разправи, че Жонас за първи път дал наряд, а щом са го избрали за наряд, това значело, че е най-добрият войник в полка.
	— Че да не би само най-добрите войници в полка да ги слагат наряд? — попитах аз.
	— А как? — отвърна Йод. — Да не мислиш, че ще оставят някой глупак да пази целия полк? Или някой предател, та да пусне врага в казармата?
	— Какъв враг бе? — попита Мексан.
	— Това са направо смехории — каза Рюфюс. — Всички войници подред ги пращат наряд. И глупаците също.
	— Точно така си мислех — рекох аз.
	— Освен това хич даже не е опасно да бъдеш наряд — каза Жофроа. — Това всеки го може!
	— Ами опитай се де — извика Йод. — Стой самичък цяла нощ да си пазиш полка!
	— Много по-опасно е да спасиш някой, който се дави, както направих аз миналата ваканция! — рече Рюфюс.
	— Я не ме разсмивай — каза Йод, — никого не си спасявал, ти си лъжец. И изобщо знаете ли какви сте вие? Всички сте тъпаци!
	Тогава всички се сбихме с Йод, аз получих един силен удар с юмрук по носа, и Бульона, нашият възпитател, ни наказа до един.
	Йод вече започва да става досаден с този свой брат.
	Тази сутрин Йод пристигна много възбуден.
	— Ей, момчета! Ей, момчета! — извика той. — Знаете ли какво става? Тази сутрин получихме писмо от брат ми! Идва си в отпуска! Днес пристига! Сигурно вече е вкъщи! Аз исках да остана да го изчакам, обаче татко не позволи. Обаче обеща да каже на Жонас да дойде на обед да ме вземе от училище! А знаете ли кое е най-жестокото? Ха познайте де!…
	Никой не каза нищо и Йод гордо извика:
	— Дали са му чин! Получил е първи клас*!
	[* Във Франция „първи клас“ се дава на всеки войник, отслужил определен срок. — Б.пр.]
	— Че това не е чин — забеляза Рюфюс.
	— Не било чин — кикотеше се Йод. — Чин е, и още как, сложили са му и нашивка. Нали ни пише!
	— И какво правят те в първи клас? — попитах аз.
	— Ами все едно че са офицери — каза Йод. — Командват сума ти войници, издават заповеди; по време на война водят другите в бой; войниците трябва да му отдават чест, когато минава. Да, господинчо! Войниците трябва да отдават чест на брат ми, когато минава! Ей така!
	И Йод допря ръка до главата си за военен поздрав.
	— Ей, адски щуро! — рече Клотер.
	Всички малко завидяхме на Йод, задето си има брат в униформа с нашивки и всичко живо трябва да му отдава чест. Освен това се радвахме, че ще можем да го видим на излизане от училище. Аз вече съм виждал един-два пъти брата на Йод, обаче на времето, когато още не беше отишъл да служи войник и никой не му отдаваше чест. Той е много силен и много добър.
	— Всъщност след часовете той сам ще ви разправи — каза ни Йод. — Ще ви позволя да поговорите с него.
	Като влязохме в клас, бяхме много възбудени, обаче все пак най-възбуден си беше Йод. Непрекъснато шаваше на чина си и се навеждаше, за да приказва със съседите си по чин.
	— Йод! — извика учителката. — Не зная какво ви става тази сутрин, но сте направо непоносим! Ако продължавате, няма да ви пусна след уроците!
	— О, недейте, госпожице! Недейте! — извикахме всички ние.
	Учителката ни изгледа много учудено, а Йод й обясни, че неговият брат, получил повишение във военната служба, ще го чака след часовете.
	Учителката се наведе, за да вземе нещо от чекмеджето си; ние обаче си я познавахме — като прави така, значи я е напушил смях. После каза:
	— Добре. Само че ще стоите мирни. Особено вие, Йод, вие трябва да бъдете послушен, за да не излагате вашия брат, който е войник!
	Уроците ни се сториха ужасно дълги и когато би звънецът, всички чанти бяха вече закопчани и излязохме тичешком.
	Жонас ни чакаше на тротоара. Не беше с униформа; беше облечен с жълт пуловер и син раиран панталон — това доста ни огорчи.
	— Здрасти бе, главун! — викна той, като видя Йод. — Още си пораснал!
	Жонас целуна Йод по двете бузи, потърка го по главата и се престори, че го удря с юмрук. Много е щур братът на Йод. Как искам да си имам и аз по-голям брат!
	— Защо не си с униформа, Жожо? — попита Йод.
	— Какво, в отпуска и с униформа? Ти се майтапиш! — каза Жонас.
	После ни поогледа и рече:
	— Че това май са твоите приятели! Това тука е Никола`… Онзи, дебеличкият, е Алсест… А това там е…
	— Мексан! — извика Мексан, горд, че Жонас го е познал.
	— Прощавайте — каза Рюфюс, — вие наистина ли сега имате нашивки и командвате на бойното поле?
	— На бойното поле ли? — изкикоти се Жонас. — На бойното поле не, но следя в кухнята беленето на картофи. Зачислен съм към продоволствието. Не е винаги весело, обаче си хапваме добре. Можем да изкрънкваме по някоя добавка.
	Тогава Йод изгледа Жонас, пребледня ужасно и хукна да бяга.
	— Йод! Йод! — извика Жонас. — Абе какво му става? Чакай бе, главун! Чакай ме!
	И Жонас се завтече подир Йод.
	Ние също си тръгнахме, а Алсест каза, че Йод може да се гордее, задето брат му толкова е преуспял в армията.


>	Тебеширът

	{img:tebeshirut.png}
	— Ха сега де! — каза учителката. — Тебеширът е свършил! Трябва някой да отиде да вземе.
	Всички вдигнахме ръце и се развикахме: „Нека аз! Нека аз, госпожице!“. Само Клотер не беше чул. Обикновено за учебни пособия отива Анян, който е първенец на класа и любимец на учителката, но в случая Анян го нямаше, понеже бил хванал грип, така че всички викахме: „Нека аз! Нека аз, госпожице!“.
	— Искам малко тишина! — каза учителката. — Да видим… Вие, Жофроа, идете да вземете, но се връщате веднага, нали? Не се бавете по коридорите.
	Жофроа излезе адски доволен и се върна широко усмихнат с цяла шепа тебешири.
	— Благодаря, Жофроа — каза учителката. — Можете да си седнете. Клотер, излезте на дъската. Клотер, на вас говоря!
	Когато звънецът би, всички излязохме тичешком, освен Клотер, на когото учителката говореше разни неща, както всеки път, когато го изпитва.
	По стълбите Жофроа ни каза:
	— На излизане елате с мен. Ще ви покажа нещо страхотно!
	Всички излязохме от училището и попитахме Жофроа какво ще ни показва, обаче той току се озърташе и рече: „Не тук. Елате!“. Жофроа обича да се прави на тайнствен, това му е дразнещото. Последвахме го, свихме зад ъгъла на улицата, пресякохме, повървяхме още, пак пресякохме и най-сетне Жофроа спря, а ние се скупчихме около него. Жофроа пак се озърна на всички страни, пъхна си ръката в джоба и ни каза:
	— Гледайте!
	А в ръката му имаше — никога няма да познаете — къс тебешир!
	— Бульона ми даде пет къса — обясни ни Жофроа адски гордо. — А аз дадох на учителката само четири!
	— Брей — рече Рюфюс, — и теб си те бива!
	— Вярно — каза Жоашен, — ако Бульона или учителката научат, като нищо ще те изключат от училище!
	Наистина — с учебните пособия няма майтап! Миналата седмица един от големите удари по главата друг от големите с картата, която носеше, картата се скъса и двамата големи бяха наказани.
	— Предателите и страхливците да си вървят — рече Жофроа. — Останалите ще се кефим с тебешира.
	Всички останахме, понеже от бандата не сме предатели и страхливци, а пък и с парче тебешир човек може страхотно да се забавлява и да прави сума ти неща. Веднъж баба ми изпрати една черна дъска, по-малка от тази в училище, и кутия с късове тебешир, обаче мама ми прибра тебеширите, понеже съм ги ръсел навсякъде освен по дъската. Жалко, бяха цветни тебешири, червени, сини, жълти — и аз казах, че щеше да е адски щуро да имаме цветни тебешири.
	— Браво бе! — викна Жофроа. — Аз поемам тука такъв риск, а Никола`, господинчото, не харесва цвета на тебешира ми. Като си толкова хитър, защо не отидеш да поискаш от Бульона цветни тебешири? Върви! Какво чакаш? Тръгвай де! Само говориш, говориш, ама никога нямаше да посмееш да отмъкнеш един тебешир! Знам те аз тебе!
	— Вярно — рече Рюфюс.
	Тогава аз си хвърлих чантата, хванах Рюфюс за сакото и му извиках:
	— Вземи си думите обратно!
	Той обаче не искаше да си вземе нищо обратно и почнахме да се бием, и после чухме един дебел глас, който викаше отгоре:
	— Я веднага да престанете, хулиганчета такива! Бягайте да играете другаде, че ще се обадя в полицията!
	Тогава всички побягнахме, завихме зад ъгъла на улицата, пресякохме, пресякохме още веднъж и чак тогава се спряхме.
	— Като престанете да се правите на тарикати — рече Жофроа, — може все пак да се позабавляваме още с моя тебешир.
	— Ако тоя остане тука, аз си отивам! — извика Рюфюс. — Пука ми за тебешира.
	После си тръгна и докато съм жив, няма да говоря с него.
	— Добре — каза Йод, — какво ще правим с тебешира?
	— Би било добре — предложи Жоашен — да пишем разни неща по стените.
	— Да — каза Мексан. — Можем Да напишем: „Бандата на отмъстителите!“. Така враговете ще знаят, че сме минали оттука.
	— Да, много хубаво — рече Жофроа. — А мен да ме изключат от училище! Много хубаво! Браво!
	— Ами ти си страхливец! — заяви Мексан.
	— Аз ли съм страхливец, дето поех тука такъв риск? Я не ме разсмивай! — отвърна Жофроа.
	— Ако не си страхливец, пиши по стената — каза Мексан.
	— Ами ако после ни изключат всички? — попита Йод.
	— Добре, момчета — каза Жоашен. — Аз си тръгвам. Иначе ще закъснея за къщи и ще има разправии.
	И Жоашен си тръгна, като тичаше адски бързо. Никога не съм го виждал толкова да бърза към тях.
	— Би било добре — каза Йод — да драскаме по плакатите. Нали се сещаш, да рисуваме очила, мустаци, бради и лули!
	На всички това ни се стори адски щуро, обаче наоколо по улицата нямаше плакати. Повървяхме малко, ама все така става — търсиш плакати и не намираш.
	— А аз си спомням за един плакат някъде в квартала… — рече Йод. — С едно момченце, дето яде шоколадов сладкиш с крем отгоре…
	— Да — обади се Алсест. — Знам го. Даже си го бях изрязал от едно списание на майка ми.
	После Алсест заяви, че го чакат вкъщи за следобедната закуска, и изчезна тичешком.
	Ставаше късно и решихме да не търсим повече плакати, а да продължим да се забавляваме с тебешира.
	— Знаете ли какво, момчета — извика Мексан, — можем да нарисуваме дама! Ще я начертаем на тротоара и…
	— Абе ти да не си луд нещо? — рече Йод. — Дамата е момичешка игра!
	— Не е вярно, не е вярно! — каза Мексан и целият се зачерви. — Не е момичешка игра!
	Тогава Йод взе да се криви и запя с тънък глас:
	— Госпожица Мексан иска да играе на дама! Госпожица Мексан иска да играе на дама!
	— Ела да се бием в запустелия двор! — извика Мексан. — Хайде, идвай, ако си мъж!
	Йод и Мексан тръгнаха заедно, но в края на улицата се разделиха. Наистина, докато се забавлявахме с тебешира и туй ми ти, онуй ми ти, неусетно беше станало адски късно.
	Останахме сами, Жофроа и аз. Жофроа се престори, че тебеширът е цигара, а после го сложи между горната си устна и носа, все едно е мустак.
	— Ще ми дадеш ли едно парче? — попитах аз.
	Жофроа завъртя глава отрицателно. Тогава аз се опитах да взема от него тебешира, обаче той падна на земята и се счупи на две. Жофроа беше направо бесен.
	— На` ти! — извика той. — Ей това ще направя с твоето парче! И смачка с пета едното от парчетата тебешир.
	— Така ли? — извиках аз. — Аз пък това ще направя с твоето!
	И прас, смачках с пета неговото парче тебешир!
	И понеже вече нямаше тебешир, всеки от нас се прибра вкъщи.
