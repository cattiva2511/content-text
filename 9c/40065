P>
	Валеше сняг.
	Земята и небето се бяха прегърнали
	и си шепнеха нещо над дърветата.
	Такова беше времето,
	когато излязох снощи от работа
	и дълго скитах из града.
	Всички отпечатани стъпки,
	макар и разнопосочни,
	водеха към една безпричинна радост.
	Върху спрелите автомобили
	се изкорубваха бели хралупи,
	за да закрилят зимния им сън.
	Чак напролет
	щяха да се размърдат оттам
	с весело ръмжене.
	Някой клон внезапно
	се отърсваше върху раменете ми,
	сепнат от мечтата за катеричка.
	Момичетата в тъмните входове
	влизаха да изживеят
	непостижимото след двайсет години —
	белокоси да се целуват.
	Снежинките падаха
	само до височината на уличните лампи.
	По-надолу изчезваха
	сигурно защото се сипеха
	направо в душите ни.
	Ето какво беше времето,
	когато ме съветваха
	да се примиря с несъвършенството,
	защото такова било времето…
@@	1970
P$
