>	Китайски поговорки


>>	Алчността
	Алчният човек няма приятели.


	Дори камъните да се превърнат в злато, хората пак няма да са доволни.


	Златото и среброто са смесени с пръст, докато алчността не ги раздели.


	Водата утолява жаждата и храната засища глада, но никакво количество злато не може да задоволи алчността.


	Алчността се промъква в сърцето, за да открадне покоя на ума.


	Няма по-голямо нещастие от това да си разяждан от алчност.


	Има повече пари на земята, отколкото можеш да спечелиш и повече постове в двореца, отколкото можеш да заемеш.


	Тъй като човек не живее сто години, няма полза да крои планове за хиляда.


	Нашите нужди са малко, но желанията ни растат, колкото повече неща притежаваме.


	Когато всички зайци бъдат изловени, ловецът ще сготви кучето си.


	Алчният човек е готов да умре за богатство.


	Любовта е сляпа, а алчността ненаситна.


	Онзи, който граби, губи.


	Мазнината се пържи и изгаря себе си.
	_Тълкувание: Има алчни хора, които превръщат своята ненаситност в инструмент на собственото си унищожение._


>>	Амбицията
	Онзи, който жертва съвестта си заради своята амбиция, гори картина, за да получи пепел.


	Ако човек има амбиция, нещата ще се случват.


	Някои от онези, които копнеят за богатство и почести, сами се погубват, докато ги преследват.


	Осем моряци — седмина искат да въртят руля.


	За да се издигнеш високо, прикрий амбицията си.


>>	Бедите
>>	Несгоди. Трудности. Криза
	Който се радва на чужда беда, ще плаче от своя.


	Бедата е огледало, което разкрива истинската ти същност.


	Несгодите ни отнасят в дълбоки води не за да ни удавят, а за да ни пречистят.


	Бедите ни учат на най-скъпоценните уроци на живота.


	Когато паднеш в яма, или умираш, или излизаш от нея.


	Хубавите неща не идват по две; нещастията никога не идват сами.


	Бедите идват заради натрупало се зло, щастието идва като отплата за доброто.


	Когато Небето изпраща беди, възможно е да се спасиш; когато сам извикаш нещастието — спасение няма. (Заемка от Менций*)
	[* Менций (372–289 г. пр.н.е.) — прочут китайски философ, последовател на Конфуций. — Б.пр.]


	Дори в безизходицата има изход.


	Онова, което не можеш да избегнеш, посрещни с добре дошло.


	Готви се за бедата, докато още не е напъпила.


	Кризата е възможност, яхнала опасен вятър.
	_Анотация: Китайската дума за криза се изписва чрез йероглифа за „опасност“ пред йероглифа за „възможност“._


	Когато всичко е наред, не се сеща да прикадява тамян, но когато дойде беда, не пуска краката на Буда.
	_Тълкувание: Тази поговорка се използва за човек, който те търси само когато има проблем._


>>	Бедните и богатите
	Бедните се надяват на благоволението на богатите; богатите се надяват на благоволението на Небето.


	Богатият планира за утрешния ден, бедният за днешния.


	Богатите трупат пари, бедните трупат години.


	По-трудно е да си богат, без да се хвалиш, отколкото да си беден, без да се оплакваш.


	Богатите гледат години напред, бедните мислят само за онова, което е под носа им.


	Онзи, който има богатство, има причина да плаче; онзи, който си няма нищо, се радва на добър сън.
	(Подобна: Бедният има душевен мир; богатият — грижи.)


	Към богатите се отнасят с почит, дължима на хора с трийсет години по-стари от тях.


	Бедният, който общува с богатите, скоро ще бъде твърде беден, за да си купи дори и гащи.


	Човек с пари е дракон, а без пари нищожество и нищо повече.


	Богатството се трупа от малките начинания; бедността е резултат от лошо направени сметки.


	Бедният не трябва да се кара с богатите; нито богатият с държавните сановници.


	Истински богатият човек нехае за дрехата си.


	Онзи, който е търпелив в бедност, може да стане богат.


	Чистата бедност винаги е щастлива, докато нечистото богатство носи много скърби.


	Ако си беден, дори да живееш на най-оживеното тържище, никой няма да пита за теб; ако си богат, дори да живееш в сърцето на най-високите планини, ще откриеш, че имаш далечни роднини, за които дори не си чувал.


>>	Бедността
	Онези, които познават бедността, я пият в мълчание.


	Онзи, който е недоволен, вече е беден.


	В бедността научаваме стойността на нещата.


	Човек не обеднява, защото е ял или се е обличал, а заради това, че е сбъркал в плановете си.


	По-добре да умреш десет години по-рано, отколкото да живееш в бедност.


	Колкото по-беден е човек, толкова повече дяволи среща.


	Много добри хора могат да бъдат намерени под опърпана шапка.


>>	Безкрайността
	Десет хиляди реки се вливат в морето, но то никога не се препълва.


>>	Благодарността
	За капката вода трябва да се отплатиш с цял извор.


	Ако споделяш богатството на един човек, опитай се да направиш тегобите му по-леки.


	Когато обличаш дрехите си, помни труда на тъкача; когато слагаш храната на масата си, помни труда на орача.


	По-добре другите да бъдат неблагодарни към мен, отколкото аз да бъда неблагодарен към другите.


	Когато пиеш вода от кладенеца, никога не забравяй кой го е изкопал.


	Забрави обидите, но никога не забравяй добрината.


>>	Благодеянието
	Най-доброто време да посадиш дърво е било преди трийсет години. Второто най-добро време е днес.


	Прави добро, независимо от последствията.


	Ако имаш пари и ги използваш за добро дело, те няма да бъдат изгубени.


	Вратата на милосърдието е трудна за отваряне и трудна за затваряне.


	Има щастие в правенето на добро и едно скрито достойнство в добродетелните дела.


	Великата благодат идва от Небето, а малката от другите хора.


	Милостинята, която е дадена явно, се отплаща тайно.


>>	Благополучието
	При благополучие мисли за беда, при беда никога не мисли за благополучие.


	Благополучието ни печели приятели, нещастието ги пропъжда.


	Мъдрите се възползват добре от сполуката. Благополучието се определя от Небето.


>>	Благородството
	Чистото злато не се страхува от огъня.


	Тигърът ражда тигър.


	Сърцето на благородния човек е щедро и снизходително, сърцето на низкия е себелюбиво и зло.


	Животът на благородния човек е в служба на Небето.


	Възвишеният човек не е изпълнен със страх, дори да е беден.


	И беднякът може да крие благородно сърце.


>>	Богатството
	Човекът създава богатството, а не богатството човека.


	В сравнение с онези над мен, аз имам по-малко, но в сравнение с онези под мен, аз имам повече.


	Големите богатства зависят от съдбата; с трудолюбие можеш да се надяваш само на малки облаги.


	Заможен е онзи човек, в чиято къща можеш да видиш дърва за огрев, ориз, масло, сол, сос, оцет и чай.


	Умът предпазва един човек, богатството и честта пазят цялото семейство.


	Богатството не е нищо друго, освен тор, и е полезно само когато го разстелеш.


	Онзи, който трупа богатство по нечестен път, няма да му се радва дълго.


	Хората загиват в преследване на богатството, тъй както птицата намира смъртта си, докато си търси храна.


	Нечестно спечеленото богатство е само сняг, напръскан с гореща вода; непочтено придобитите земи са като пясъчна плитчина край реката.


	Конят не може да качи тегло, без да яде допълнително зоб през нощта; човекът не може да забогатее без допълнителни приходи над редовната му заплата.


	Хората точат ножа, защото не обичат да е тъп, но когато стане остър, той понякога ги порязва. Хората се молят за богатство, защото не обичат малките приходи, но когато го натрупат, то им носи нещастие.


	Жадувай богатство и няма да го имаш, не мисли за него и късметът сам ще ти го донесе.


	Богати са сандъците на алчните хора, не те самите.


	Богатството е нещо, на което достойният човек гледа с безразличие; смъртта е нещо, на което посредственият човек придава, голяма важност.


	Богатството служи на мъдрия, но властва над глупака.


	Богатите имат къса памет.


	Богатството е сън в нощта. Славата е чайка, носеща се над водата.


	Трябва ли да трупам богатство и да го множа? Ако синовете ми ме превъзхождат, те няма да се нуждаят от него. А ако не, няма да го заслужават.


	Ако от небето валяха перли и нефрит, премръзналите и гладните нямаше да могат да се облекат и нахранят с тях.


	Златото е безполезно, среброто е безполезно; и ти, мъртвият, не можеш да ги задържиш.


	Колкото по-голям е покривът ти, толкова повече сняг ще задържа.


	Човек ухажва нещастието, перчейки се с богатството си.


	Когато почтен човек натрупа голямо богатство, то отнема от мъдростта му. Когато недостоен човек натрупа голямо богатство, то увеличава пороците му.


	Нивите на богатата фамилия Чан и къщите на семейство Ли днес принадлежат на семейство Чиен, а утре ще бъдат собственост на семейство Лу.


	Богат — да, разточителен — не.


	Разбойникът на едро отваря банка.


	Когато реката е пълна, и кладенецът е пълен.


	Богатство или покой — скърби или сигурност.
	_Тълкувание: Когато човек е твърде богат, винаги се страхува да не бъде ограбен. И ако си спечелиш твърде много врагове, винаги ще бъдеш в опасност, където и да отидеш._


	Богатството не стига до третото поколение.
	_Тълкувание: Рядко богатството на едно семейство трае до третото поколение. Второто може да е видяло с колко труд е спечелено то, но третото забравя това._


	Високото дърво привлича вятъра.
	_Тълкувание: Богатият изкушава изнудваните и използвачите._


>>	Боговете
>>	Висши сили. Небето
	С всеки дъх, който Той ти дава, помни Бог.


	Всичките хиляди и милиарди богове са само един Бог.


	Хората не могат да живеят без богове; а боговете без хората са безполезни.


	Хората осигуряват силата на боговете; боговете осигуряват силата на хората.


	Почитайте боговете така, все едно наистина съществуват. Ако не ги почитате, те са просто парчета глина.


	Небето властва над всички неща и затова не си правете труд да се молите. Времето, прекарано в кроежи на планове, е пропиляно.


	Нашият шепот тътне в ушите на Небето; нашите тайни злодеяния проблясват в очите на боговете.


	На човек е свойствено да крои планове; осъществяването им е работа на Небето.


	Онова, което човек не вижда и не знае, Небето вижда и знае.


	Човек вижда само настоящето, Небето вижда и бъдещето.


	Небето още не е създало човек, за когото земята да не е осигурила гроб.


	Сърцето на хората е сърцето на Небето.


	Човек зависи от Небето, тъй както корабът от лоцмана.


	Можеш да мамиш хората, но не можеш измами Небето.


	Човек не притежава силата да се отплаща за даровете на Небето.


	Човек не може да помръдне дори и сантим, без да бъде побутнат от пръста на Небето.


	В пътищата на Небето няма пристрастие.


	Моята работа е да полагам върховно усилие, а за успеха на начинанието си се уповавам на Боговете.


	На Небето е присъщо да благославя добрите и да наказва злите. (Заемка от „Шу Чин“, „Книга на историята“.)


	Лесно е да вярваш в небесните закони, но толкова е трудно да ги спазваш.


	Боговете знаят предварително нечестивите помисли на човешкото сърце.
	(Подобна поговорка: Преди мисълта да се е родила в ума ти, боговете вече я знаят.)


	Небето изпълнява желанията на добрите и радостта извира непринудено в сговорните домове.


	Боговете наказват както вярващите, така и невярващите.


	Небето вижда ясно и възнаграждава бързо.


	Ако нямаше богове и демони по света, хората щяха да вършат всякакви неща.
	_Тълкувание: Без страха от боговете, човек би бил неуправляем._


>>	Борчовете
	Онзи, който възпира желанията си, избягва дълга.


	Когато човек обеднее, си спомня старите дългове към него.


	Йероглифът _чиен_ (дълг) притиска главата на йероглифа _джен_ (човек).


>>	Бунтовете
	Разбойничеството и бунтовете често са последица от бедността.


	Когато един военачалник стяга армия срещу бунтовници, главната му задача е да хване водача на размирниците.


>>	Вайкането
	Малките беди са главната причина за нашето неспирно вайкане. Хората се препъват не в планини, а в камъни.


	Да скърбиш за онова, което нямаш, е все едно да пилееш онова, което вече имаш.


	Две ведра със сълзи няма да излекуват удареното място.


	Не проливай сълзи, преди да си видял ковчега.


>>	Величието
	Високата лампа далече свети.


	Високите кули се измерват с дължината на хвърляната от тях сянка, великите хора — с броя на завистниците им.


	Човек, който не може да търпи малките несгоди, никога няма да постигне велики неща.


	Големият човек има три отличителни белега: бидейки добродетелен, той никога не се тревожи; бидейки мъдър, той никога не е объркан; бидейки смел, той никога не се страхува.


	Истински великият човек никога не се разделя с детската простота.


	Великите хора имат воля за успех; слабите — само желания.


	Малките хора знаят, че са малки; великите хора никога не подозират своето величие.


	Онзи, който отдава почит на великите, подготвя собственото си величие.


	Величието идва само когато славата не засенчи истината.


	Големият човек умее да се огъва и променя.


	Голямото дърво улавя вятъра.
	_Тълкувание: Тази поговорка символизира могъщия и силен човек, който в живота си неизбежно среща враждебност и съпротива заради своето величие._


>>	Верността
	Кучето никога не изоставя господаря си заради неговата бедност; синът никога не се отрича от майка си заради простоватата й външност.


	Добрият слуга не говори лошо за бившия си господар.


>>	Веселието
>>	Смях. Празници
	Колиба, в която се смеят, е по-добра от дворец, в който плачат.


	Да пием днес, докато имаме вино, защото утрешните скърби могат да бъдат изстрадани утре.


	Смехът е музиката на душата. Човек никога не е беден, ако може да си позволи да се смее.


	Усмивката ще ти донесе десет години повече живот.


	Не всеки ден е празник с фенери.


	Да се веселим с онези, които обичаме.


>>	Високомерието
	Надменността може да струва цяло състояние.


	Високомерието често прикрива някаква слабост.


	Сянката ти винаги е по-голяма от теб самия, когато й се любуваш под лунната светлина.


	Достойният човек е голям, без да бъде горделив; посредственият човек е горделив, без да бъде голям.


	Надменността влече със себе си загуби, скромността — печалби.


	Предразсъдъкът и високомерието са брат и сестра.


>>	Вкусовете
	Различните цветя изглеждат красиви на различните хора.


	Всички обичат агнешко, но всеки го харесва сготвено по различен начин.


>>	Властта
	Колкото по-малко власт има човек, толкова повече му харесва да я използва.


	Глупавите хора бъркат властта с величието.


	Власт, наложена с потисничество, не може да продължи дълго.


	Не злоупотребявай с властта. Да го сториш, е толкова лошо, колкото да не се възползваш от нея.


	Използвай власт, за да обуздаеш власт.


	Сланата никога не попарва тревата под голямо дърво.
	_Тълкувание: Винаги е разумно да търсиш подкрепата на могъщи и властни хора._


>>	Водачите
	Хората гледат с почит достойните за пример — така както гледат и планините.


	Лодката без гребла се носи по течението.


	Не сплашвайте — възлагайте.


	Онзи, който е надмогнал себе си, е достоен да бъде водач.


	Ако има силен военачалник, няма да има слаби войници.


	Отговорността е цената на водачеството.


	Истинският водач може да изтегли нишка коприна от заплетена купчина.
	_Тълкувание: Истинският водач може да възстанови реда от хаоса._


	Виж вятъра, завърти руля.
	_Тълкувание: Бъди напълно безпристрастен и загърби всякаква себичност, за да те следват._


	Човек, способен да седи, гледайки на юг.
	_Тълкувание: Според китайците само един владетел или водач е достоен да седи, гледайки на юг, който се смята за най-благоприятната посока на света._


>>	Войната
>>	Войници. Армии
	След голяма война непременно ще има гладни години.


	Десетки хиляди кости ще се превърнат в прах, докато един военачалник си спечели слава.


	Колкото повече пот лееш по време на мир, толкова по-малко ще кървиш по време на война.


	По-добре е да си куче в мирни времена, отколкото човешко същество в размирици.


	Всеки човек е като песъчинка, но армията е като златен блок.


	Не похабявай добро желязо за гвоздеи или добри мъже за войници.


	Нека онзи, който не знае какво е война, да отиде на война.


	Всичко е честно по време на война.


	Мечовете и оръдията нямат очи.


	Най-добрите войници не са войнствени.


	Армиите се поддържат хиляда дни, за да бъдат използвани в един.


>>	Волята
	Ако има твърда воля, и планината би станала поле.


	Там, където не липсва воля, няма да липсват и възможности.


	Ако краката му изневерят, той се бие на колене.


	Онзи, който е роб на чувствата си, не може да бъде господар на волята си.


	По-лесно е да преклониш тялото, отколкото волята.


>>	Враговете
	Който не може да се съгласи с враговете си, е под тяхна власт.


	Огънят, който разпалваш за врага си, често обгаря повече теб, отколкото него.


	Не е нужно да отмъщаваш — тялото на врага ти само ще дойде пред прага ти.


	По-добре сто неприятели извън дома, отколкото един вътре.


	Ако човек няма врагове, щастието го е подминало.


	Смелият неприятел е по-добър от малодушния приятел.


	Истинският мъж не говори срещу враговете си.


	Наблюдавай противника си и ще откриеш нови начини да го победиш.


	Да биеш вълка със стебло от тръстика.
	_Тълкувание: Тази поговорка описва ситуация, при която всеки от противниците се страхува от другия. Вълкът мисли, че тръстиката може да е смъртоносно оръжие, докато човек се страхува, че вълкът може да се досети за хитростта му._


>>	Времето
	Загубеното злато може да се намери, загубеното време — никога.


	Времето и приливът не чакат никого.


	Частица време струва колкото напръстник злато, но не можеш да купиш частица време с напръстник злато.


	Времето лети като стрела, дните и месеците като совалката на тъкачен стан.


	Парчето нефрит няма никаква стойност, минутата време е безценна.


	Утрото не знае делата на вечерта.


	Трудно е да простиш на онези, които крадат от времето ти.


	Отлагането е крадец на време.


	По-късно е, отколкото си мислиш.


	Не пилей сърцето си.
	_Тълкувание: Тоест, не пилей времето и парите си._


	Всичко с времето си.


	Четири неща не се връщат: изречената дума, изстреляната стрела, изминалият живот и пропуснатата възможност.


	Веднъж щом излееш водата от ведрото, вече трудно ще я върнеш обратно.


	Понякога е късно да поправяш потъващата лодка насред морето.


	Няма безкраен пир под слънцето.


	Има време да се родиш и време да умреш.


	Откъсни цветето, когато е готово да бъде откъснато.


	Когато е узрял, плодът сам ще падне.


	Когато конят ти е на ръба на пропастта, вече е твърде късно да дърпаш юздите.


	Когато лодката ти е по средата на реката, вече е твърде късно да спреш теча.


	Прави всичко в подходящия момент, и един ден ще изглежда като три.


	Не ставай монах или монахиня на стари години.
	_Тълкувание: Тази поговорка загатва, че не е разумно да променяш професията си и да се заемаш с неща, за които не си подготвен._


>>	Възможно и невъзможно
	Морето не може да бъде изгребано с чаша.


	Не можеш да засенчиш светлината на слънцето с ръка.


	Пръстите ти не могат да бъдат еднакво дълги.


	Няма игла с два остри върха.


	Не се опитвай да вземеш луната от дъното на морето.
	_Тълкувание: Тази поговорка се казва, когато някой се опитва да постигне невъзможното. Друга възможно тълкование е, че трябва да подходиш към проблема си директно, а не отдалече._


>>	Възможността
	Дори Боговете не могат да помогнат на онези, които не се възползват от открилата се възможност.


	Онзи, който добива умения, сам ще си създаде възможности.


	Умът е в това да разпознаеш открилата се възможност.


	Оптимистът вижда възможността във всяка беда, песимистът вижда бедата във всяка възможност.


	Годината зависи от пролетта, денят от сутринта, щастието на семейството от съгласието, а щастливият живот от трудолюбието.


	Гледай на бедата като на скрита възможност.


	Възможността е като улавянето на слънчевите лъчи.


>>	Възнаграждението
	Онзи, който не получава надницата си, ще потърси начин сам да си плати.


>>	Възрастта
	Младите и дръзките все бързат, докато старите и опитните правят нещата бавно.


	Младостта може да гледа само напред, докато старостта може да гледа и назад.


	Не прекарвай нито ден нехайно, младостта не се връща.


	В студа на есенните дъждове една малка птичка в бадемовите клони пее: „О, всяка минута от младостта е скъпоценно късче злато!“


	Жълтото злато и белите перли, макар и красиви като истината, не могат да откупят обратно гарвановите къдрици от младостта.


	Начервената красавица не може да се мери с цвета на младостта.


>>	Възпитанието
>>	Обноски. Поведение
	Дай някому риба и той ще я изяде за един ден. Научи го да я лови и ще я има за цял живот.


	Законите контролират малките хора, а доброто възпитание — големите.


	Мъдростта, добродетелта, щедростта и честността без добро възпитание са несъвършени.


	Ако обичаш сина си, бъди щедър в наказанията; ако мразиш сина си, научи го да не си дава зор.


	Обноските правят човека.


>>	Външният вид
	Ще намериш отплата, ако се грижиш за дрехите и шапката си.


	Обличай се добре и всички врати ще бъдат отворени за теб.


>>	Вярата
	Хора без вяра в себе си не могат да оцелеят.


	Когато човек каже „да“, неговият чи (личен бог, жизнена сила) също казва „да“.


	Ако не вярваме в думите си, каква е ползата от тях?


	Дай най-доброто от себе си и остави останалото на Небето.


>>	Героите
	Героят се бои само да не дойде болест и да му отнесе силата.


	Има много хора по света, но героите са малко. Героите идват след сто битки.


>>	Гладът
	Човек по-често се чуди как да намери храна, а не как да я смели.


	Гладът е голям учител.


>>	Гледната точка
	Беше ме яд, че нямам обувки. После срещнах човек, който нямаше крака.


	Сега, когато ми изгоря плевнята, мога да виждам луната.


	Не можеш да видиш гората заради дърветата.


	Селският стопанин се моли за дъжд, пътникът за хубаво време.


	Ловецът никога не вижда планината, нито търговецът морето.


	Само онзи, който прекосява река нощем, знае цената на дневната светлина.


	Удавникът не го е грижа за дъжда.


	Духовете се страхуват от хората много повече, отколкото хората от тях.


	Еднокракият никога не се спъва.


>>	Глупостта
	Четиридесетгодишният глупак наистина е глупак.


	Глупакът се сражава със собствената си сянка.


	На глупака и щастието е глупаво.


	Който пита е глупак за пет минути, а който не пита, остава такъв за цял живот.


	Когато пръст сочи луната, глупакът гледа пръста.


	Безумие е да правиш едно и също нещо по един и същи начин и да очакваш различен резултат.


	Лесно е да убедиш умен човек, но да вразумиш глупака е трудно начинание.


	Човек най-много се нуждае от чувството си за хумор, когато спори с глупак.


	Празният ум е отворен за всякакви внушения, така както планинската клисура връща всички звуци.


	Когато слепец води слепци, накрая всички ще се озоват в някоя крайпътна яма.


	Вдигнал камък, па го пуснал на краката си.


	Търсил магарето, докато му гледал задника.


	Когато едно куче залае по нещо, останалите лаят по него.


	Не събаряй източната стена, за да поправиш западната.


	Рибата вижда стръвта, а не куката.


	Колкото си по-глупав, толкова си по-щастлив.


	Нарисувал змия, па й добавил крака.
	_Тълкувание: Често, след като свършат нещо, хората правят някаква глупост, която разваля всичко._


	Откраднал камбана със запушени уши.
	_Тълкувание: Тази поговорка осмива онези, които си заравят главата в пясъка, мислейки си, че така другите няма да ги видят._


	И жабата в кладенеца вижда небето.
	_Тълкувание: Тази поговорка води началото си от баснята за една птица, която се навела да пийне вода от един кладенец, в който живеела жаба. Между тях тръгнал спор за това как изглеждало небето, което, разбира се, било съвсем различно в очите на двете животни. Оттук този израз е нарицателен за хора, които имат твърде ограничена и наивна представа за нещата._


>>	Гневът
	Качиш ли се веднъж на гърба на тигъра, вече трудно ще слезеш оттам.


	Онзи, който кипи от гняв, не може да бъде прав.


	Не създавай от гняв онова, за което нямаш разумна причина.


	Не преобръщай небето и земята.
	_Тълкувание: Израз, чиято цел е да успокои някой, който е избухнал в пристъп на гняв._


	Черният му дроб гори.
	_Тълкувание: Китайците вярват, че гневът тръгва от черния дроб и затова този израз се казва по адрес на човек, който кипи от гняв._


	Който ръчка огъня, сам се изгаря.
	_Тълкувание: Тоест, човек често си навлича неприятности, когато се поддава на гнева си._


>>	Господари и слуги
	Онзи, който потиска другите, винаги е страхливец.


	Умни хора често са слуги на глупци.


	Дали ще дойдеш при мен, си е твоя работа, но ако го сториш, служи покорно.


	Не вземай на работа красиви слугини.


	Храни болния слуга, но никога мързеливия.


	Работникът взима три десети от труда си, а господарят му седем десети.


	Не изпускай от поглед веждите и лицето.
	_Тълкувание: Ако си слуга, трябва да следиш внимателно промените в настроенията на господаря си._


	Излезеш ли навън, виж какво е времето; затвориш ли вратата след себе си, гледай лицето.
	_Тълкувание: Смисълът на тази поговорка е същият като на горната._


>>	Гостите
	Когато гостите си отидат, домакинът най-сетне намира покой.


	Когато чуеш сврака пред къщата си, скоро ще имаш гости.


	Не се страхувай от много гости, една гъска ще отговори на всичките им желания.


	Когато човек не кани гости вкъщи, малко ще бъдат и домакините, които ще го поканят в дома си.


	Забавлявай гостите си, но не ги задържай.


>>	Грехът
	Когато си сам, мисли за греховете си; когато си сред хората, забрави чуждите грехове.


	Не виното — хората сами се опиват; не порокът — хората сами се подмамват в греха.


	Случайното нарушение се нарича грешка; предумишленото — грях.


	Грехът тръгва от малките прегрешения.


	Кой е безгрешен сред смъртните?


	Грехът е коренът на скръбта.


>>	Грешките
	Грешките се случват, когато бързаш и никога, когато вършиш нещата бавно.


	Заради един-единствен грешен ход често губиш цялата игра.


	Заради една мигновена грешка се разкайваш цял живот.


>>	Грубостта
	Грубите думи и прибързаните доводи никога не са решили нищо.


	Никакво лекарство не може да излекува простия човек.


	Ако си груб, когато искаш да те упътят, може да не стигнеш там, закъдето си тръгнал.


>>	Дао
	Дао може да бъде нежен или силен, мек или твърд, ин или ян, непонятен или ясен. Той може да обхване небето и земята. И е достатъчен за всички неща.


	Ако сърцето ти не е чисто, няма да можеш да видиш Дао.


	Ако се препираш за дреболии, ще пропуснеш голямото Дао (смисъла на нещата).


	Когато Дао вдигне крак, демоните вдигат сто.
	_Тълкувание: Дао (истината) е неотлъчно следвано от злото._


>>	Даровете
	Глупакът съди за хората по даровете, които му дават.


	Онзи, който носи дарове, никога не го бичуват.


	Макар да залоства вратата си заради дългове, той ще вземе назаем, за да не остане без подарък.


	Отвръщай на дара с дар.


	Подари меч със скъпоценни камъни на воин, кутия с руж на жена.


>>	Двуличието
>>	Лицемерие
>>	Притворство
	Онзи, който идва при теб с някаква история за другите, си има свои лични сметки за уреждане.


	Ако някой е съгласен с теб за всичко, не му вярвай; а онзи, който се прехласва да те хвали е двуличен.


	Пази се от човека с уста на Буда и сърце на змия.
	(Подобна: Колкото по-сладка е устата, толкова по-отровно е сърцето.)


	Не се доверявай на прекомерната доброжелателност и честност.


	Всички хора са добросърдечни, докато ги помолиш за помощ.


	Никога не кади фалшив тамян пред истински бог.


	Лошо е да кажеш „да“ на един човек в лицето му и „не“ зад гърба му.


	Тръгнал с тамян в едната ръка и копие в другата.


	Често зад добрите обноски се крие зъл човек.


	Майсторът на идоли никога не е идолопоклонник.


	Отвън светец, отвътре дявол.


>>	Делата
	Не се страхувай, че лошо си казал, страхувай се, че лошо си направил.


	Ако един не направи нещо, след това двама няма да почиват.


	Да загърбиш добрите дела и да ги оставиш несвършени, е равносилно на това да ограбиш сам себе си.


	Не е трудно да говориш за добри дела — трудно е да ги вършиш.


	По-добре стори добро дело близо до дома си, отколкото да ходиш далече да кадиш тамян.


	Онзи, който казва, че нещо не може да бъде направено, не трябва да прекъсва онзи, който го прави.


	По-добре се залови да си направиш мрежа, отколкото да тъгуваш по рибата на брега на езерото.


	Вратата на добрите дела е трудна за отваряне — но веднъж отворена, трудно се затваря.


	Великата стена, дълга хиляди ли, все още си стои, но Чин Ших Хуан, който я е построил, отдавна го няма.


	Да узнаеш как се прави нещо, не е трудно — трудно е самото му правене.


	Ако искаш да научиш нещо, построй кораб.


	Моли се на Бог, но продължавай да гребеш към брега.


	Или не се захващай с нещо, или захванеш ли се, го довърши.


	Едно семейство строи стена, други две се радват на защитата й.


	Съди за човека по делата на ръцете му.


	Малко помощ струва повече от цял тон съчувствие.


	Думите са само водни мехури, но делата са капки злато.


	Днешните неща трябва да бъдат свършени днес.


	Течащата вода никога не се разваля; около пантите на вратата никога не се завъждат мравки.


	Един мразовит ден не може да скове земята с три стъпки лед.
	_Тълкувание: Големите дела не могат да бъдат свършени за кратко време._


	Старият кон в конюшнята все още копнее да пробяга хиляда ли в галоп.
	_Тълкувание: Всеки, независимо от възможностите си, копнее за големи дела._


	Седнал да чака заека да се блъсне в дървото и така да го хване.
	_Тълкувание: Вместо да чакаш да се случи невъзможното, трябва сам да вземеш нещата в ръцете си._


	Съдбата се влияе от добрите дела.
	_Тълкувание: Тази поговорка има двояко значение. От една страна, смисълът й е, че можеш да си подсигуриш добра съдба, вършейки добри дела и от друга, че делата на едно поколение оказват въздействие върху съдбата на следващото._


>>	Добродетелите
	Добродетелта никога не живее сама. Тя винаги има съседи.


	С добродетел не можеш да бъдеш съвсем беден; без добродетел не можеш да бъдеш истински богат.


	Онзи, който управлява с моралното си превъзходство, може да бъде сравнен с Полярната звезда, която грее на небето, докато всички други звезди й отдават почит.


	Ако храната и облеклото са в изобилие, благоприличието и добродетелите ще ги последват.


	Онзи, който е зъл и не е унищожен, със сигурност има някаква скрита добродетел.


	Пътят на добродетелта прилича на изкачването на стръмна планина; пътят на порока прилича на пропадане в пропаст.


	Ако перлата бъде захвърлена в мръсотията, тя няма да загуби чистотата си; ако добрият човек живее бедно, сърцето му няма да бъде покварено.


	Ако хартиеният параван бъде разкъсан, рамката му ще остане; ако добрият човек изпадне в недоимък, ще му остане неговата добродетел.


	Дори съдбата ти да не е благосклонна, пак трябва да подхранваш добродетелите си.


	Спящият дракон някой ден ще се възкачи на небето.


	Говори за добродетелите на другите, сякаш са твои; и за пороците им, сякаш ти трябва да бъдеш наказан за тях.


	Никое цвете не може да запази цвета си сто дни, нито човек добродетелта си хиляда дни.


	Добродетелта е началото на щастието; порокът — предвестникът на нещастието.


	Добродетелните хора са съкровището на царството.


	По-добре бедност, отколкото дом без добродетел.


	Богатството украсява дома, добродетелите човека.


	Добродетелта е коренът, богатството — резултатът.


>>	Доброто
	Имай в сърцето си зелено дърво и на него ще долети сладкопойна птичка.


	Ако можете да научите някого на добро и не го правите, изгубвате брат.


	Добрите хора забравят доброто, което са сторили.


	Доброто, което правим днес, е утрешното щастие.


	Който е достатъчно мъдър да прави добро на другите, сам си осигурява благополучие.


	Не забравяй малките добрини и прощавай малките грешки.


	Един добър човек повече на земята е по-добре от още един ангел на небето.


	Да знаеш кое е правилно и да не го правиш, означава, че ти липсва решителност.


	Небето не мами добрите хора.


	Забрави добрините, които си сторил; помни онези, които са ти правили.


	Дай на онези, които се нуждаят, и говори на онези, които разбират.


	Прави добро и добри дни ще ти бъдат добавени.


	Добрите хора ги мамят така, както добрите коне ги яздят.


	Добрата дума топли три зими.


	Посади добро и то ще покълне.


	Добро сърце, добра награда.


	Когато водата се оттегли, камъните ще се появят.
	_Тълкувание: Доброто винаги го има, дори в началото да не се вижда._


>>	Доброто и злото
	Вратата, зад която е скрито доброто, трудно се отваря; вратата, зад която е скрито злото, трудно се затваря.


	Заради едно-единствено добро дело сто злини трябва да бъдат забравени.


	Доброто движи възвишения човек, а изгодата низшия.


	Колкото и висока да е планината, тя не може да затули слънцето.


	Добрият късмет може да вещае нещастие, което на свой ред може да е скрита благословия.


	Добрите дела никога не напускат дома; лошите отекват на разстояние от хиляда ли.


	Ако се ръководиш от лоши принципи, извършваш грях срещу Небето и Земята; ако думите и делата ти са добри, ще оставиш пример за синове и внуци.


	Доброто, което се прави, за да бъде видяно, не е истинско добро; злото, което се страхува да не бъде видяно, е истинско зло.


	Онзи, който върши зло, макар и жив, вече е мъртъв; онзи, който е вършил добро, макар и мъртъв, още е жив.


	Хората са добри или лоши заради пътя, по който поемат, и тяхното щастие или нещастие зависи от самите тях.


	Да научиш кое е добро, и хиляда дни не стигат; да научиш кое е лошо, дори и един час е твърде много.


	Да познаеш доброто като добро и злото като зло — това е истинското знание.


	Нещастието и щастието нямат врата; хората сами си навличат едното и си спечелват другото.


	Онзи, който не познава злото, не може да оцени доброто.


	Отплатата за доброто и злото е като сянката, която следва човека.


	Напиши в пясъка злото, което са ти сторили. Издълбай в камък добрините, които искаш да запомниш.


	Богат или беден, бъди доволен от жребия си; защото глупак е онзи, който не може да се смее над себе си.


	Отказът да съучастваш в злото е равносилен на подкрепа за доброто.


	Вярата движи добрия човек, печалбата — злия.


	Избягвайки онова, което е зло, ние намираме онова, което е добро.


	Едно щастие разпилява хиляда скърби.


	Небето знае доброто и злото, притаени в сърцето.


	И доброто, и злото остават на наследниците ми.


	Веднага щом стигнеш до средата на тъмна гора, започваш да излизаш от нея.


	Добрият, който върши добро, открива, че денят не му стига; лошият, който върши зло, също открива, че денят не му стига. (Заемка от „Шу Чин“, „Книга на историята“.)


	Доброто и злото не сполитат хората случайно, защото Небето изпраща щастието и нещастието според поведението им. (Заемка от „Шу Чин“, „Книга на историята“.)


	Където има желязо, има и ръжда.


	Добродетелта и порокът, мъдростта и глупостта не са наследствени.


	При добруване винаги помни злото, което е останало зад теб.


	Отливът трябва да достигне най-ниската си точка, преди водата да започне да приижда отново.


	Ако връвта има един край, със сигурност има и друг.


	Прави добро, жъни добро; прави зло, жъни зло.


	Доброто лекарство е горчиво на вкус.


	Колкото по-тъмна е нощта, толкова по-ярки са звездите.


	От казан с индиго не можеш да извадиш бяло платно.
	_Тълкувание: Добрите хора не могат да бъдат намерени сред лошите._


	Ако няма насрещен вятър, хвърчилото не може да се издигне.
	_Тълкувание: Противодействието ни дава възможност да се издигнем до нови висини._


>>	Доверието
	Онзи, който се доверява на прекалено много хора, често губи вярата си във всички.


	Всички добри взаимоотношения между хората се опират на доверието.


	По-добре е да си твърде доверчив, отколкото твърде подозрителен.


	Там, където има доверие, няма нужда от доказателства.


	Да ти се доверяват, означава да те обичат.


>>	Домът
	Лесно е да събереш пари, трудно е да намериш добър дом.


	Никой не може да каже за един дом: „Тук няма беди“.


	Където намираш утеха, там е твоят дом.


	Най-щастливите намират покой и хармония в собствения си дом.


	Положението на един народ е видно по домовете, в които живее.


>>	Достойнството
	Да умреш от глад не е толкова страшно — страшно е да изгубиш достойнството си.


	Онези, които се уважават, ще бъдат почитани; но онези, които се подценяват, ще бъдат презирани от света.


	Когато тигърът умре, той не губи достолепието си.


	Любовта и достойнството не живеят заедно.


>>	Дрехите
	Дрехата, макар и парцалива, си върши добре работата.


	Дрехите не трябва да бъдат и сантиметър по-дълги; обувките не трябва да бъдат и милиметър по-тесни.


>>	Думите
	Както светлината на една-единствена звезда обагря хребетите на дълга планинска верига, така една-единствена необмислена дума може да помрачи достойнството на цял един живот.


	Добрите думи може да са кратки и прости, но отекват в паметта ни завинаги.


	Ако винаги помниш думите, които си изрекъл, тогава нищо няма да може да наруши покоя ти.


	Голямото красноречие не може да направи черното бяло.


	Ако една дума не помогне, после и десет хиляди могат да се окажат безполезни.


	Раната от остър нож ще се затвори, но омразата, родена от лоша дума, никога няма да умре.


	Без повод и пословица не се казва.


	Правдивите думи може да не са приятни; приятните думи може да не са правдиви.


	Думите са гласът на сърцето.


>>	Дългът
	Докато си монах, работата ти е да удряш камбаната всеки божи ден.


	Да си изпълним дълга и да чакаме волята на Небето.


>>	Егоизмът
	Всеки ръчка огъня под собственото си гърне.


	Бий си своята камбана и си продавай своите свещи.


>>	Езикът
	Не целият език е в книгите и не всички мисли са в езика.


	Езикът е единственият инструмент, който става по-остър с постоянна употреба.


	В езика се спотайва дракон. Не се вижда кръв и въпреки това убива желанията.


>>	Желанията
	Общите копнежи са общи сили.


	Всички котки обичат риба, но ги е страх да си намокрят лапите.


	Ако желанията бяха коне, просяците щяха да яздят.


	Ако човек не се подчинява на сърцето на Небето, Небето няма да изпълни желанията му.


	Макар небето да се издига високо, човешките желания стигат още по-високо. И дори от кладенеца му да блика вино за продан, човек пак ще плаче за изгубеното зрънце.


	Да напълниш една долина, е по-лесно, отколкото да удовлетвориш човешкото желание.


	Хиляда жълтици няма да са достатъчни да купиш всичко, което искаш.


	Загърби желанията си и сърцето ти ще намери покой.


	Не се приучвай да желаеш онова, което не заслужаваш.


	Ако са малко желанията ти, ще бъдеш и по-здрав.


	Желанията на ума и сърцето са като кон и маймуна, впрегнати в една каруца.
	_Тълкувание: Тази поговорка загатва, че духовните и емоционалните желания на човек са в конфликт и често теглят в различни посоки._


>>	Жените
	Ако у жената няма талант, това вече е добродетел.


	Сто мъже могат да направят лагер, но е нужна жена, за да създаде дом.


	Една жена, която казва възрастта си, е или твърде млада, за да има какво да губи, или твърде стара, за да има какво да спечели.


	Невястата, приета в един дом, е като току-що купен кон, който се нуждае от обяздване.


	Нито отровата в зелената уста на змията, нито тази в жилото на стършела може да се сравни с отровата, която жената таи в сърцето си.


	Неомъжената жена се подчинява на баща си; омъжената — на мъжа си.


	Момичетата се женят, за да угодят на родителите си; вдовиците — за да угодят на самите себе си.


	Дори едно момиче да изглежда плахо като мишка, трябва да си нащрек за тигъра в него.


	Късметлията среща приятел, човекът с лош късмет — красива жена.


	Добродетелта става съпруга, красотата — наложница.


	Красивата жена не се нуждае от руж и червило, за да бъде красива.


	От всички качества на една жена доброто сърце е най-ценното.


	Добродетелната жена ще направи несгодите на мъжа си по-леки за носене.


	Красивата жена в една къща е враг на всички по-обикновени на вид.


	Три десети от хубостта й се дължат на характера й, а седем десети на роклята й.


	Красивите жени са обречени на нещастие.


	Девет жени от десет са ревниви.


	Малко са скърбите на онзи, чиято жена е добродетелна.


	С една усмивка тя превзема град; с две — царство.
	_Анотация: Жената, за която се отнася тази поговорка, е Хси Ших, наложница на Фу Ча, цар на древната държава Ву. Тя била толкова красива и господарят й бил толкова запленен от прелестите й, че заради нея пренебрегнал държавните дела и страната му потънала в разруха. Поговорката днес се използва като предупреждение за бедите, които може да донесе съблазнителната усмивка на една красавица._


>>	Жестокостта
	Жестокостта е ключът към солидните постижения на хората.


	Жестокостта е силата на злите.


>>	Животът
	За пари не може да се купи живот.


	Животът е отчасти онова, което правим с него, и отчасти онова, което правят приятелите, които сме си избрали.


	Животът е ходене насън. Смъртта е завръщане у дома.


	Границата между живота и смъртта е само колкото лист хартия.


	Императорът е богат, но не може да си купи и една година повече живот.


	Съмнението и умопомрачението принадлежат на земята; яснотата и истината на Небето.


	На всеки, комуто Небето е отредило раждане, земята ще осигури гроб.


	Животът не е низ от приятни моменти, а от трудности, които изискват нашата сила решимост и усилен труд.


	Да пропуснеш да спасиш живот, когато си можел, е едно от най-големите престъпления.


	Животът никога не може да даде сигурност; той може само да обещае възможност.


	Раждане, старост, болест, разочарование, смърт — кой може да избегне тези неща?


	Буболечките и мравките също копнеят за живот и се боят от смъртта.


	Кой столетник е имал 36 000 дни наслади?


	Човек се ражда без знание, а когато се сдобие с него, вече е остарял.


	Животът е ехо; онова, което изпращаш, се връща при теб.


	Човек си тръгва с празни ръце, когато свърши работата си на земята.


	Яздим бамбукови пръчки като момчета и кога погледнем — вече сме побелели.


	Животът и позорът никога не са равни на смъртта и славата.


	Човешкият живот в действителност е едно представление.


	Човешкият живот е блещукащ мехур.


	Животът е подобен на преход.


	Животът е сън, но не ме буди.


	Обичай целия живот.


>>	Завистта
	Реколтата на другите винаги е по-добра, но не и децата им.


>>	Загубата
	Изтърваната риба е винаги голяма.


	Смяташ, че си изгубил коня си? Кой знае, може пък той да доведе цял табун със себе си.


	Загубата е следствие от печеленето на пари.


	Почти си успял? Това е твоята загуба.


>>	Заемът
	За да си осигуриш кавга, дай пари на приятел.


	Ако искаш да се радваш на благоволението на ближните си, продавай на вяра и никога не си събирай парите.


	Дай пари назаем на човек, който няма да ти се издължи, и ще си спечелиш омразата му.


	По-евтино е да дадеш малка сума, отколкото да заемеш цяло състояние.


	По-лесно е да хванеш тигър в планините, отколкото да намериш пари назаем.


	По-добре двайсет процента готови пари, отколкото трийсет на кредит.


	Аз ще преживея тази гладна година, но когато дойде моето добро време, ще ти бъде трудно да ме срещнеш.


	Заемът е като изяден ориз. Скоро бива забравен.


>>	Законът
>>	Адвокати. Съдии. Съдилища
	Княз, нарушил закона, заслужава наказание като простия човек.


	Да тръгнеш на съд, е все едно да си загубиш кравата заради котката.


	Законите са непотребни, когато хората са чисти, и са неприложими, когато са покварени.


	От десет довода, въз основа на които един магистрат може да реши един случай, девет остават неизвестни за хората.


	При писането на закони строгостта е задължително условие; при прилагането им — милостта.


	Положението на един клиент спрямо адвоката му и съдията е същото като на гъска между две лисици.


	Приживе се пази от съдебно дело, а след като се споминеш — от ада.


	Законът по естествен начин възпира импулсите на човешките сърца.


>>	Занаятите
	Да дадеш на сина си занаят, е по-добре от това да му дадеш хиляда жълтици.


	Учените говорят за книги, касапите говорят за прасета.


	Свещениците се връщат в храма, търговците — в магазина.
	_Тълкувание: Всеки занаят си има своите особености._


>>	Здравето и болестите
	Когато сърцето е спокойно, тялото е здраво.


	Лекарствата могат да лекуват само лечимите болести, и то невинаги.


	Ако ядеш редовно и по малко храна, дори да си болен, ще се сдобиеш с ново здраве.


	Болестта идва месец подир месец. А с нея идват и нещастията.


	Когато болестта се върне, никакво лекарство не може да я излекува.


	За да удължиш живота си с година, на всяко ядене яж с един залък по-малко.


	И най-вълшебното лекарство не може да излекува онзи, чиято болест се дължи на постоянно негодувание.


	При опасна болест повикай трима доктори.


	Доброто здраве е благо, което не може да бъде купено с пари.


	Когато тялото е здраво, и колибата със сламен покрив е удобна.


	Няма по-голямо богатство от здравото тяло и щастливото сърце.


	По-добре е да предотвратиш болестта, отколкото да я лекуваш.


	Болестта може да изпразни всяка кесия.


	Пригоди лекарството към болестта.


	Бори се с отровата с отрова.


>>	Злословието
	С тояга може да се нарани само тялото, а злите думи проникват в душата.


	Клеветата не може да унищожи честния човек — когато наводнението отмине, скалата пак си е там.


	За кой човек не се говори зад гърба му? И кой не е говорил за някого пред другите?


	Не се страхувай, когато хората говорят лоши неща зад гърба ти; страхувай се, когато правят лоши неща.


	Клеветата може да помрачи и най-добрата кауза.


	Безпочвените клевети не пречат на мъдрите хора.


	Когато коренът е дълбок, яростта на вятъра остава незабелязана; могат ли полегатите лунни лъчи да смутят покоя на едно дърво?


	Тълкувание: Не обръщай внимание на клеветите.


>>	Злото
	Ако никога не си извършил нещо зло, не трябва да се притесняваш, че някоя нощ демони ще потропат на вратата ти.


	Ако не искаш другите да научат какво си сторил, по-добре не го прави изобщо.


	Бедността и разрухата в крайна сметка съответстват на злото в човека и неговото лукавство, защото това са качества, които Небето не може да допусне да вземат надмощие.


	Цветето отваря цвета си по един и същи начин, където и да расте; луната пръска светлината си поравно над всички планини и реки. Злото съществува само в сърцето на човека.


	Онези, които сеят раздори, за да нараняват хората, подготвят капаните за собствената си гибел.


	Морето на злото (тоест светът) е огромно. Склони глава (тоест разкай се) и ще видиш брега.


	Да вършиш зло, е равносилно на това да нарушаваш законите на Небето.


	Да общуваш с лоши хора, е все едно да живееш на рибен пазар — човек свиква с миризмата. (Подобна поговорка: Да дружиш с лоши хора, е все едно да спиш сред ножове и саби; дори да не се нараниш, постоянно се страхуваш.)


	Вредите от огъня, водата и разбойниците се простират само до тялото; но гибелните учения съкрушават ума.


>>	Знанието
	Глупакът не пита; който пита, не е глупак.


	Човек печели повече знание от провалите си, отколкото от успехите си.


	С опита ще дойде и знанието. А вдъхновението ще го последва.


	Знанието е безгранично, но човешките възможности имат предел.


	Чети задълбочено и можеш да откриеш, че всяка поговорка струва хиляда кюлчета злато.


	След три дни без четене разговорът става безвкусен.


	Ако човек не е просветлен отвътре, коя лампа ще му покаже пътя? Ако намеренията ти не са почтени, каква полза има да повтаряш молитви?


	Знанието е съкровище, което следва притежателя си навсякъде.


	Не се тревожи, ако бъдеш разбран погрешно. Тревожно е, ако ти не разбираш нещо.


	Неизорани ниви — празни стомаси; непрочетени книги — празни глави.


	Правим свещта заради светлината, която ни дава; четем книгата заради мъдростта, която ни носи; светлината осветява тъмната стая; мъдростта просветлява човешкото сърце.


	Научи се да си служиш с четка за писане и никога няма да се налага да ползваш просешка тояга.


	Онзи, който притежава знание, притежава и сила.


	Ако не се качиш на планината, няма да можеш да видиш равнината.


	За да стане стоманата чиста, човек трябва да я претопява сто пъти.


	По-добре да научиш едно нещо добре, отколкото да знаеш сто повърхностно.


	Запали фенер на пътя и пътниците няма да се лутат в тъмното.


	Ако пълниш главата си, вместо джобовете, никой няма да може да те ограби.


	Богатството, когато се използва — намалява. Знанието, когато се използва — расте.


	Златото си има цена, но знанието е безценно.


	Зарови се в старите уроци, за да откриеш нови неща.


	Да не обичаш да четеш, е същото, като да не можеш да четеш.


	Знанието внася тревога в живота.


	Знанието не може да бъде погълнато наведнъж.


	Знанието е по-ценно от дома и земята.


	Да учиш, означава да се учиш.


	Не се плъзгай по повърхността така, както водното конче целува водата.
	_Тълкувание: Тази поговорка загатва за необходимостта да търсим дълбокия смисъл на нещата._


>>	Игрите
	Онези, които играят, са слепи, страничните наблюдатели виждат по-ясно.


	Човек с висок морал е онзи, който може да изгледа цяла игра на шах, без да направи никакъв коментар.


>>	Идеите
	Идеите разширяват ума и никога не му позволяват да се върне към предишните си размери.


	По-могъща от армия е идеята, чието време е дошло.


>>	Изкуството
	Славеят не пее, защото има отговор. Той пее, защото има песен.


	Има картини в стихове и стихове в картините.


	Езикът може да нарисува онова, което окото не може да види.


	Музиката весели сърцето и стопля духа.


	Евтините изкуства подбуждат към похот. (Заемка от „Книга на промените“)


	Онзи, който обича музиката, знае как да смекчава собствените си скърби.


>>	Изкушенията
	Когато ковчежето стои отворено, и праведният може да сгреши.


	Обърни гръб на изкушението, и умът ти ще бъде в покой.


>>	Изпитанията
	На всеки петстотин години идва ера на изпитания за богове, демони и безсмъртни.


	Изпитанията са скрити дарове.


>>	Индивидуалността
	Камила сред стадо овце.
	(Подобна поговорка: Жерав сред ято пилета.)


>>	Искреността
	Човек без искреност е като шлаката от желязото, в която няма и частица стомана.


	Сто отказа са по-малко мъчителни от едно неискрено „да“.


	Искреността ще се сблъска с подозрения; верността ще понесе клевети.


	Перодръжката на езика трябва да се топва в мастилото на сърцето.


	Да бъдеш искрен с лицемерните, е опасно.


	Не гледай позлатеното лице, а лицето на Буда.


	Искреността дава криле на силата.


	Никой не може да успее без искреност.


	Искреността въплъщава всички добродетели.


>>	Истината
	Ако стоиш прав, не се бой, че сянката ти е крива.


	Укриването на истината изпълва живота с натрапчиви страхове и смут.


	Заради любовта към парите истината често мълчи.


	Красноречието убеждава, но истината печели вярност.


	Всяка секта си има своята истина, всяка истина си има своята секта.


	Да казваш само половината от истината, е все едно да даваш живот на нова лъжа.


	Онзи, който знае истината, може да умре удовлетворен.


>>	Кавгите
	Кавгите са същото като да сечеш вода с меч.


	Обръщай големите свади в малки, а малките карай да затихнат напълно.


	Кавгите не могат да избегнат присъдата на общественото мнение.


	Не можеш да пляскаш с една ръка, и за кавгата са необходими двама души.


	Онзи, който нанася първия удар, признава, че е изгубил спора.


>>	Кармата
	Благословиите на сегашния живот са се трупали в минало съществувание.


	Така както пшеничното зърно се пази от предишни години, така хората са заслужили децата си от предишни съществувания.


	Добрите дела в този живот се ползват в следващия.


>>	Книгите
>>	Литература. Писменост


	Няма нищо по-дълбоко от книгите и нищо по-висше от мисълта на човека.


	Прочетох хубава книга — сдобих се с приятел; прочетох я втори път — срещнах стар приятел.


	Литературните достойнства зависят от съдбата, геомантските* влияния, личните способности и обучението.
	[* Геомантията е система за гадаене, опираща се на особеностите на земната повърхност. — Б.пр.]


	Книгата е градина, която носиш в джоба си.


	В книгата е скрита къща от злато.


	Затворената книга не е нищо друго, освен хартиен калъп.


	Отворената книга е балсам за ума.


	Хартията и перото могат да отнемат човешки живот, без да е нужен меч.


	Макар думите да приличат на вятъра, изписаните листа остават следа.


>>	Коварството
	Лесно е да избегнеш копие, което идва отпред, но е трудно да се опазиш от стрела, която долита отзад.


	От другата страна на стената винаги има уши.


	Сладките думи често прикриват отрова и жлъч.


>>	Компромисът
	Който иска да бере рози, трябва да изтърпи тръните.


	Онзи, който открива важността на компромиса, се сдобива с мъдрост.


	Компромисът винаги е временно постижение.


>>	Конфликтите
	Дългото пътуване е изпитание за коня; продължителният конфликт е изпитание за приятелството.


	Уреди един конфликт бързо и ще избегнеш сто други.


	Избягването на конфликт също е победа.


	Не могат да живеят под едно и също небе.
	_Тълкувание: Израз, отнасящ се за ожесточени врагове, които не могат да съществуват на едно и също място и време._


>>	Кражбата и крадците
	Щом не си се боял да откраднеш, не се бой и от боя.


	Онзи, който краде пилета денем, ще краде крави нощем.
	(Подобна поговорка: Онзи, който краде игли като млад, ще краде злато като остарее.)


	Крадците крадат при дъжд, но не и когато вали сняг; не под ясна луна, а когато вее вятър.


	Разбойниците ги ограбват крадци.


>>	Красивото
	Страна, в която цветята са толкова скъпи, че да бъдат лукс, все още не е научила първите принципи на цивилизацията.


	Част от уханието остава по ръката, която бере цветя.


	Онова, което е красиво, невинаги е добро. Но онова, което е добро, винаги е красиво.


	Човек гледа цветя цяла година, за да ги види как цъфтят само няколко дни.


	Онзи, който търси красота с чисто сърце, намира онова, което е търсил.


	Истинската красота е вечна и не може да бъде унищожена.


>>	Късметът
	Късметът се променя веднъж на десет години.


	Късметът има изменчиво сърце и къса памет.


	Добрият късмет е благо за мъдрите, но е проклятие за глупците.


	Колелото на късмета се върти за всеки.


	Добрият късмет намира благоприятни ветрове навсякъде.


	Човекът без късмет напразно ще търси някой да му даде заем.


	Онова, което в началото изглежда като беда, по-късно може да се окаже сполука.


	Когато те споходи късмет, всеки ще знае къде живееш.


	Животът на един човек е предопределен от Небето, но късметът си е изцяло негов.


	Ако си роден с късмет, не е нужно да кроиш планове; а ако сърцето ти е добро, не е нужно да постиш.


	Онзи, който случайно се сдобие с много пари, или ще бъде много щастлив, или много нещастен.


	Дори и Жълтата река има своите по-бистри дни. Как е възможно тогава човек да бъде съвсем без късмет?


	Късметът и цветята не траят вечно.


	Късметът идва предрешен под много маски и затова е важно да го разпознаеш.


	Когато сполуката флиртува, усмивката й може да струва скъпо.
	_Тълкувание: Бъди предпазлив към обещанията за бързи печалби, които изискват малки инвестиции._


	Трийсет години — източен бряг, трийсет години — западен бряг.
	_Тълкувание: Източният и западният бряг в тази поговорка са синоними на доброто и злото. Идеята е, че късметът на един човек и съдбата му се променят с времето._


>>	Лакомията
	Нека очите ти да не са по-големи от стомаха ти.


	Чревоугодникът става търговец, а мързеливецът — свещеник.


	Всички хора презират лакомника, защото той се отказва от важните неща, за да угажда на апетитите си.


>>	Ласкателството
	Не слушайте никога ония, които говорят лошо за другите и добро за вас.


	Глупакът съди за хората по даровете, които му правят.


	Най-добрата форма на ласкателство е да овладееш изкуството на слушането.


	Онзи, който няма сребро в кесията си, трябва да има сребро на езика си.


	Ако ласкаеш всички, кой ще ти е враг?


	Ласкателството е болест; укорът — лекарство.


>>	Лечителите
	Най-добрите лекари предотвратяват болестта, посредствените лекуват наближаващата болест, а неопитните онази, която вече е дошла.


	Неопитните лекари лекуват главата на болестта, а онези, които имат късмет — опашката й.


	Непохватните лекари убиват хората със скрита кама.


	Невежият доктор не е по-добър от убиеца.


	И най-умният доктор не може да излекува сам себе си.


	Младите доктори пълнят гробищата.


	Природата е по-добър лечител от некадърния лекар.


>>	Лошите хора
	Ако един човек е зъл, хората се боят от него, но Небето не. Ако един човек е добродетелен, хората го потискат, но Небето не.


	Когато плъх пресича улицата, всички крещят „Ударете го!“.
	_Тълкувание: Лошите хора са мразени от всички._


>>	Лъжата
	Истината трябва да върви по прав път, докато лъжата пътува по вятъра.


	Лъжи онези, които стоят над теб; безполезно е да мамиш онези, които са под теб.


	Не красотата подмамва хората. Хората сами се лъжат.


	Измамата често не струва цената, която човек плаща за нея.


>>	Любовта
	Сърдечната болест се лекува със сърдечни лекарства.


	Целувките са като пиенето на солена вода — колкото повече пиеш, толкова повече ожадняваш.


	Когато обичаш един човек, обичаш и враните на покрива му.


	Да обичаш, означава да помниш. Онзи, който не е забравен, не е мъртъв.


	Голямата любов ни прави способни на голяма смелост.


	Всеки може да чуе песента ви, но само онези, които ви обичат, могат да чуят въздишката ви.


	Любовта разкрива себе си така естествено, както слънчогледът гледа към слънцето.


	Очите на влюбения виждат Хси-Ших* в своята любима.
	[* Хси-Ших, 506 — ?, една от прочутите красавици на древен Китай. — Б.пр.]


	Любовта не забелязва как времето минава.


	Красотата е скрита в очите на любимата.


	Любов толкова рядка като двойка лотоси на едно стебло.
	_Тълкувание: Аналогия на вярна и всеотдайна любов._


>>	Малко и голямо
>>	Малко и много
	Малката мравка бент разваля.


	Всяко стръкче трева има своя дял от небесната роса.


	Една искра може да запали огън, който да опожари цялата степ.


	Малките хора се мислят за малки; великите хора никога не знаят, че са велики.


	Погледнат през очите на кучето, всеки изглежда малък.


	О, яйца, никога не се бийте с камъни.


	Малката пробойна накрая потапя и най-големия кораб.


	Може ли някой да угаси запалена грамада с дърва само с чаша вода?


	Малките беди са причината за повечето от нашите стенания. Хората се препъват не в планини, а в камъни.


	Дракон, който е заседнал в плитчините, става за посмешище на скаридите.


	Една миша дърдонка разваля цяло гърне с оризова каша.


	Дори и силният вол не може да се защити от мухите.


>>	Милостта
	Глупавият човек не познава милостта.


	Да покаже милост, е дълг на всеки човек.


>>	Минало, настояще и бъдеще
	И най-хубавият утрешен ден няма да ни върне вчерашния.


	В голямата неизвестност на събитията нищо не е сигурно, освен миналото.


	Древните не виждат днешната луна. Но днешната луна е огрявала нощта на древните.


	Наблюдавай настоящето, но размишлявай над миналото; без миналото не би имало никакво настояще.


	Както огледалото показва лицето на един човек, така в миналите векове може да бъде видяно настоящето.


	За да разбереш какъв си бил, виж какъв си сега; за да разбереш какъв ще бъдеш, виж какво правиш.


	Миналите събития са бистри като огледало, а бъдещето е замъглено, като че ли е покрито с матов лак.


	В огледалото на миналото можеш да видиш лицата на бъдещите векове.


	Всичко в миналото е умряло вчера; всичко в бъдещето се ражда днес.


	Размишлявай над миналото и ще познаеш бъдещето.


	Можеш да бъдеш предпазлив за бъдещето, но не и за миналото.


	Ако човек иска да опознае миналото и настоящето, трябва да прочете пет каруци с книги.


	Една свещ, колкото и ярко да гори, не може да освети утрешния ден.


	В днешното момче можеш да видиш бъдещия мъж.


	Шегувай се за настоящето, позовавайки се на миналото.


>>	Мирът
	Ако има светлина в душата, ще има красота в човека. Ако има красота в човека, ще има хармония в дома. Ако има хармония в дома, ще има ред в страната. Ако има ред в страната, ще има мир по света.


	За да има мир, цялата истина не трябва да бъде казвана през цялото време.


	Мирът идва само тогава, когато господства разумът.


>>	Мислите
	Да се учиш, без да размишляваш, е глупаво; да размишляваш, без да се учиш — също.


	Рибите, макар и дълбоко във водата, могат да бъдат хванати с въдица; птиците, макар и високо в небето, могат да бъдат простреляни; но скритите мисли на човек не могат да бъдат достигнати.


	Великите мисли могат да станат велики дела.


	С нашите мисли ние трябва да построим света.
	_Анотация: Думи, приписвани на Буда._


>>	Мъдростта
	Борът остава зелен през зимата… Мъдростта е изпитание.


	Мъдрите се приспособяват към обстоятелствата така, както водата приема формата на каната.


	Началото на мъдростта е да започнеш да назоваваш нещата с истинските им имена.


	Пътят на просветените не оставя следа — той е като пътя на птиците върху небесния свод.


	Едва в часа преди зората сънят на хората е най-дълбок; едва когато дойде старостта, идва и мъдростта.


	Някога имах сила, но нямах мъдрост; сега имам мъдрост, но нямам сила.


	Без да се качиш на планината, не можеш да се любуваш на височината на небето; без да слезеш в долината, няма да почувстваш възторга от дълбочината на земята; без да чуеш сентенциите, оставени от древните царе, няма да познаеш достойнствата на мъдростта.


	Както елата и кипарисът устояват на суровата зима, така сияйната мъдрост не се плаши от трудности и заплахи.


	Напълно безполезно е да се учиш на мъдрост и да живееш глупаво.


	За да разбереш предварително какво ти е нужно в живота, слушай какво имат да ти кажат старите хора — ако пожелаят да го направят.


	Онзи, който разбира, не говори; онзи, който говори, не разбира. (Подобна поговорка: Онзи, който знае най-много, говори най-малко.)


	Приеми съдбата си, изпълнявай дълга си, бъди доволен от положението си и се подчинявай на гласа на Небето.


	Нека думите ти да бъдат малко и другарите ти подбрани; така ще избегнеш разкаянието, угризенията, скръбта и срама.


	Не храни трескави надежди за онова, което още не е станало; не съжалявай напразно за онова, което вече е минало.


	Онзи, който не се вслуша в съвета на стар човек, един ден ще стане просяк.


	Когато пиеш вода, помни извора.


	Яж три пъти на ден и очаквай с нетърпение времето за лягане.


	По-добре е да харесваш онова, което имаш, отколкото да имаш онова, което харесваш.


	И боговете, и демоните почитат думите на мъдреците.


	Мъдреците са написали безброй думи, за да събудят спящите хора.


	След хиляда години думите на мъдреците все още са верни.


	Чудото не е да летиш във въздуха или да ходиш по водата, а да ходиш по земята.


	Красотата е мъдростта на жените. Мъдростта е красотата на мъжете.


	Аз чувам и забравям. Виждам и помня. Правя и разбирам.


	Модрите хора могат да бъдат научени. Учените хора могат и да не бъдат мъдри.


	Мъдрият човек знае кога да се прави на глупак.


	Ние остаряваме бързо, но поумняваме бавно.


	Човек се ражда с ума си, но мъдростта се придобива.


	Природата, времето и търпението са тримата най-велики лечители.


	Всяко стръкче трева си има своята капка роса.


	В момент на криза хората отглеждат мъдрост.


>>	Мъже и жени
	Глупавият съпруг се страхува от жена си; благоразумната съпруга се подчинява на мъжа си.


	Всички мъже обичат богатството, виното и жените.


	Красивите жени обикновено имат зла участ; умните мъже рядко са красиви.


	Мъжът си има неговата сила, а жената нейната.


>>	Мълчанието
	Бързо отваряй очи, бавно отваряй уста.


	Винаги печелиш, като не казваш нещата, които не е нужно да казваш.


	Ако един мъж си държи устата затворена, думите му стават пословични.


	Затвори си устата, както би затворил бутилка; пази си мислите, както би пазил град.


	Мълчанието осъжда по-сполучливо от гръмките обвинения.


	Мълчаливият глупак може да мине за мъдър мъж.


	Няма по-висша мъдрост от мълчанието.


>>	Мързелът
	За да станеш трудолюбив, са нужни три години, за да станеш ленив — само три дни.


	Човек се уморява най-много, докато стои без работа.


	Със сигурност ще се провалиш, ако се осмелиш да отлагаш; и ще изгубиш утрешния ден, ако си изгубил днешния.


	Бездейно прекараните години пречат на човек през целия му живот.


	Онзи, който чака печена патица сама да долети в устата му, ще чака много дълго време.


	Достойнството и славата никога не спохождат мързеливия.


	Не е нужно голямо усилие да гледаш как човек носи тежък товар.


>>	Мярата
>>	Умереност. Мерило
	Не можеш да очакваш и двата края на захарната тръстика да са еднакво сладки.


	Който не знае мярка, ще скърби и при богатство.


	Не използвай брадва, че да махнеш мухата от челото на приятеля си.


	Не прави всичко, което можеш; не харчи всичко, каквото имаш; не вярвай на всичко, което чуеш; не казвай всичко, което знаеш.


	Ако искаш да изореш нивата по права линия, не се ориентирай по близкото дърво, а по далечната звезда.


	Не пали гората, за да прогониш вълците.


	В работата и сделките, в прилагането на власт, в говоренето и в наслажденията — никога не отивай прекалено далеч.


	Трънът пази розата, наранявайки само онези, които посягат на цвета.


	Би ли използвал касапски нож, за да разрежеш грахово зърно?


	За да живееш дълго и добре, бъди умерен.


	Вдигни платното си една стъпка и ще получиш десет стъпки вятър.


	Никога не се опитвай да хванеш две жаби с една ръка.


	Претъпканият курник дава малко яйца.


	Да прекалиш с нещо, е толкова лошо, колкото и нещо да не ти достига.


	Не гаси огън с чаша вода.
	_Тълкувание: Безполезно е да полагаш незначителни ресурси за решаването на голям проблем._


>>	Навиците
	Сънувах хиляда нови пътища… Събудих се и тръгнах по стария си път.


	Лошите навици са трудни за поправяне. Човек не може да изправи крив клон.


	Навиците в началото са паяжини, накрая — корабни въжета.


	Първият път е услуга, вторият път — правило.


>>	Надеждата
	И слепият петел се надява да клъвне зрънце.


	Човек може да живее, когато не му остава нищо друго, освен надеждата. Нито едно друго животно не може.


	Бъди в готовност за благоприятни ветрове.


>>	Наказанието
>>	Наказание — награда
	Наградите поощряват доброто, наказанията потискат злото.


	Когато наказваш или награждаваш, забрави кой ти е приятел или враг.


	Далечните наказания се стоварват върху потомците на сгрешилия; близките — върху самия него.


	Доброто или злото, което творим, ще намери своята отплата. Въпросът е само кога.


	Макар мечът на справедливостта да е остър, той няма да погуби невинния.


	Онзи, който се бои от закона, няма да го нарушава; онзи, който се страхува от наказание, ще го избегне.


	Човек мисли за наказанието, а не за добродетелта.



>>	Науката и учените
	От десет хиляди професии най-възвишена е тази на учения.


	Учените са богатството на една страна и най-пищното украшение на един пир.


	Бедността е общата съдба на учените.


	Учените от миналото са учели, за да усъвършенстват себе си. Днешните учени учат, за да впечатлят другите.


	Ученият е запознат с всички неща, без да си прави труда да излиза от дома си.


>>	Находчивостта
	Находчивостта осветява пътя към успеха.


	Дясното и лявото винаги могат да стигнат до извора на реката.


	Тълкувание: Находчивият човек намира изход дори и от най-тежката ситуация.


>>	Началото
>>	Начало — край
	Кулата, която се извисява високо в небето, има своята основа в земята.


	Началото и краят протягат ръце едни към други.


	Пътуването от хиляда ли започва с една-единствена стъпка.


	Най-трудната стъпка е тази през прага.


	С доброто начало идва и добър край.


>>	Неблагодарността
	Онези, които са пуснати безплатно в театъра, първи освиркват.


	Животните са по-благодарни, когато им направиш добрина, от хората.


	Събаря моста веднага щом мине по него.
	_Тълкувание: Има хора, които ти обръщат гръб веднага щом се възползват от теб._


>>	Невежеството
	Нощ без луна и звезди е като безпросветен ум.


	Разумният човек сам си взема решения, а невежият следва общественото мнение.


	Презира знанието и кара всекиго да плаща за невежеството му.
	_Тълкувание: Тази поговорка загатва, че неграмотността е социален недъг, за който обществото плаща висока цена, ако не вземе мерки да го поправи._


>>	Недоволството
	Вини себе си, ако нямаш нито клони, нито листа; не обвинявай слънцето в пристрастие.


	Искай много от себе си и малко от другите и няма да негодуваш по цял ден срещу света.


	Нито роптай срещу Небето, нито обвинявай хората.


>>	Недостатъците
	Само с чуждите очи можем да видим своите недостатъци.


	Мисли за собствените си недостатъци през първата част от нощта, когато си буден, и за недостатъците на другите през останалата част, докато спиш.


	И най-глупавият човек е особено проницателен за злосторствата на другите; и най-умният човек е твърде непрозорлив за собствените си недостатъци.


	Затвори си устата и не говори за недостатъците и слабостите на другите; и защо ти трябва да говориш за своите на тях?


	Диамантът с дефект е по-ценен от камъчето без несъвършенства.


	Недостатъците на истинските хора са като затъмненията на слънцето и луната.


	Човек не познава собствените си слабости, така както волът не съзнава огромната си сила.


	Малките слабости са тези, от които тръгва грехът.


	Отнасяй се към недостатъците на другите така меко, както към своите.


	Само двама души са съвършени — мъртвият и нероденият.


	Докато не поправиш себе си, не можеш да поправяш другите.


	Мухите никога не кацат на яйце без пукнатина.


	Иска конят му да е добър, ама и да не яде сено.


	Крий счупената си ръка в ръкава.
	_Тълкувание: Не показвай слабостите и тайните си._


>>	Непредпазливостта
	Глупаво е да мислиш само за настъпление и никога за отстъпление.


	Има хора, които нехаят за днешния ден и само кроят планове за бъдещето.


	Плъх, който гризе опашката на котката, сам си търси белята.


	Онзи, който трепери да не изпусне малкото, често недовижда голямото.


>>	Нерешителността
	Онзи, който твърде дълго обмисля всяка своя стъпка, винаги ще стои на един крак.


	Нерешителността поражда смут.


	Не стъпвай едновременно в две различни лодки.
	_Тълкувание: Тази поговорка внушава, че е по-добре да избереш посока и да не поглеждаш назад._


	Опънал лъка, но не пуска стрелата.
	_Тълкувание: Някои хора не подкрепят заплахите си със съответните действия._


>>	Несигурността
	Днешният ден не гарантира утрешните дела; лягането за сън не гарантира, че утре ще станеш отново.


	Онова, което е сутринта, не е сигурно какво ще бъде вечерта; онова, което е вечерта, не е сигурно какво ще бъде на сутринта. Съдбите на хората са несигурни като ветровете и облаците на небето.


	Несигурността подхранва предпазливостта.


>>	Неуспехът
	Едно дърво пада не заради клоните или листата си, а заради изгнилите си корени.
	_Тълкувание: Солидната основа е гаранция за успеха._


	Провалът не е в това да паднеш, а в отказа да станеш.


	Избягвай провала и ще избегнеш и успеха. Провалът е майка на успеха.


>>	Нещастието
	Нещастието влиза в онази врата, която са му отворили.


	От хората с малък талант, но с високо положение и от онези с малко познание, но с големи планове малцина избягват нещастието.


	Онзи, който е сполетян от беда, е злочест, но онзи, който се страхува от бедата, преди да е дошла, е дваж по-злочест.


	Трите най-големи нещастия в живота са на младини да погребеш баща си, на средна възраст да изгубиш жена си и на старини да нямаш син.


	Нещастията сломяват боязливите души, докато големите умове надмогват бедите.


	Да преследваш нещастния, е все едно да хвърляш камъни по някой, който е паднал в кладенец.


	Човек не пие отрова, за да утоли жаждата си. Тълкувание: Не бъди разрушителен в трудни времена.


>>	Низостта
	По-добре хич да не те бъде, отколкото да бъдеш нищо.


	Човек сам прави себе си жалък, преди да бъде презрян от другите.


	Не гледай другите с очите на куче.


	Плъхът познава пътя на плъховете.


>>	Нуждата
	И най-плахата душа става дръзка, притисната от нуждата.


	Необходимостта поражда сила и постоянство.


	Нуждата ни принуждава да правим лоши сделки.


>>	Обещанията
	По-добре сто пъти да откажеш, отколкото да не изпълниш едно обещание.


	Обещанията, дадени при буря, се забравят в тихо време.


	Онзи, който не може да обещае нищо, е беден човек.


>>	Обичаите
	Всяко място си има свои обичаи.


	Когато става дума за обичай, не прави нито повече, нито по-малко.


	Където и да отидеш, говори езика на съответното място.


	Когато влезеш в една страна, попитай какво е забранено; когато влезеш в едно село, попитай какви са обичаите; когато влезеш в един дом, попитай за имената на обитателите му. (Заемка от „Книга на обредите“)


>>	Обичта
	Едно цвете не може да разцъфти без слънчева светлина, нито една градина без обич.


	По-добре вечеря с треви, където има обич, отколкото пир с ненавист.


	Да обичаш живите същества, е същото като да обичаш себе си.


>>	Общността
>>	Сътрудничество.
>>	Общество. Общи дела
	Има ли те — нищо не се е прибавило, няма ли те — нищо не се е изгубило.


	Зад всеки способен човек винаги има други способни хора.


	Само когато всеки донесе своя наръч дърва, може да се накладе голям огън.


	Да помагаш на другите, означава да помагаш на себе си.


	Ако сърцата на трима души бият като едно, жълтата земя ще се превърне в злато.


	Една-единствена нишка коприна не прави конец. Едно-единствено дърво не прави гора. Една-единствена греда не може да поддържа сама цялата къща.


	Без мъдростта на учените селякът не може да бъде управляван; без труда на селяка учените не могат да бъдат нахранени.


	Да покаже съчувствие към хората, облекчавайки тежестта на данъците, е задължение на владетеля; да предложат личното си имущество, пренебрегвайки личното в полза на общественото, е задължение на хората.


	Хората, а не стените правят града.


	Което е добро за кошера, е добро и за пчелата.


	Дървеният материал за храма не идва от едно дърво. (Подобна поговорка: Мост не се строи от едно парче дърво.)


	Мравките могат да преместят дори огромна планина.


	Общият двор никой няма да помете.


	Общият кон всички го яздят.


	Има пътища, по които не можеш да пътуваш сам.
	_Тълкувание: Някои начинания задължително изискват подкрепата на други хора._


	Сила, сила, сила — сътрудничество.
	_Анотация: Китайската дума за „сътрудничество“ се изписва със символа за сила, повторен три пъти._


>>	Омразата
	Омразата разяжда съда, в който стои.


>>	Опасностите
	Когато човек реши да рискува живота си, десет хиляди души не могат да го спрат.


	Когато котката я няма, мишките излизат да се протегнат.


	Трудно е да слезеш от гърба на тигъра. (Подобна: Онзи, който буди тигър, се излага на опасност.)
	_Тълкувание: Веднъж щом се впуснем в някакво трудно начинание, вече трудно ще можем да се откъснем от него._


	Колкото по-дълго продължава нощта, толкова по-дълги ще бъдат сънищата ни.
	_Тълкувание: Колкото по-дълго стоим в неблагоприятна позиция, на толкова повече рискове ще бъдем изложени._


	Хартиеният тигър не издържа на поглед отблизо.
	_Тълкувание: Някои опасности не са истински, което може да бъде установено само когато ги погледнем отблизо._


>>	Опитът
	Чуждият опит е кладенец, от който малцина пият.


	Новороденото теле и от тигри не се бои; като му пораснат рога, ще се страхува и от вълк.


	Скъпоценният камък не може да се полира без триене, нито пък човек може да се усъвършенства без изпитания.


	Опитът е гребен, който природата дава на хората, когато оплешивеят.


	Ухапе ли те веднъж змия, докато си жив се страхуваш, дори като зърнеш въже.


	Опитът е суров учител, защото първо те изправя на изпит, а след това ти предава урока.


	Опитът не е благ учител, но винаги казва истината.


	Онези, които познават бурята, се боят от затишието преди нея.


	Само онзи, който е пътувал по пътя, знае къде са дълбоките дупки.


	Ако си близо до ковач, научи се как да изправяш гвоздеи; ако си близо до дърводелец, научи се как да използваш трион.


	Да прочетеш десет хиляди книги, не е толкова полезно, колкото да пропътуваш десет хиляди ли.


	Да видиш нещо веднъж, е по-добре, отколкото да ти го кажат сто пъти.


	Колкото по-стар е джинджифилът, толкова по-люта е подправката.


	Онзи, който е видял малко, се диви на много.


	Без опит няма да получим пълно познание.


	Онзи, който учи, знае по-малко от онзи, който прави.


	Старият кон знае пътя.


>>	Оскърблението
	Убийството може да бъде простено, оскърблението никога.


	Само онзи, който може да преглътне обидата, е истински човек.


	Ако си обиден на някого, трябва да му кажеш за какво.


>>	Отлагането
	Чакай, докато Жълтата река се избистри и на колко години ще бъдеш тогава?


	Продупчила си ушите едва преди сватбата.
	_Тълкувание: Тази поговорка съдържа критика срещу отлагането. Човек не трябва да отлага нещата за последния момент, защото понякога става прекалено късно._


>>	Отмъщението
	Онзи, който търси отмъщение, да копае два гроба едновременно.


>>	Относителността
	Човешкият ум може да направи от рая ад и от ада рай.


	Тревата се бои от сланата, сланата се бои от слънцето.


	Дървеният чук удря длетото; длетото разцепва дървото.


>>	Паметта
	И най-добрата памет не е толкова добра, колкото избледнялото мастило.


	Лесно е да обвиняваш паметта си, когато си сбъркал в преценката си.


>>	Парите
	Парите могат да трогнат дори боговете.


	Ако имаш пари, можеш да накараш и дявола да бута воденичния ти камък.


	Макар и да имаш пари, не можеш да купиш онова, което не е за продан.


	Бъди господар на парите си, не техен роб.


	С пари хората могат да бъдат купени за най-низки начинания.


	Онези, които презират парите, в крайна сметка ще живеят на гърба на приятелите си.


	Съди за човек не по способността му да прави пари, а по умението му да ги задържи.


	Парите карат и слепия да прогледне.


	Онзи, който се жени за пари, трябва да си ги заработи.


	На пълната кесия никога не й липсват приятели.


	Евтините неща не са добри, добрите неща не са евтини.


	Онзи, който няма пукната пара, няма никаква сила.


	Макар да имаш пари, не ги изхарчвай на дванайсетия месец.


>>	Пестеливостта
	Пестеливият човек става свободен човек.


	Дори да живееш близо до гората, не пилей дървата си за огрев.


	Било то студена или гореща, не пилей водата, защото и едната, и другата е придобита с човешки труд.


	Дори да си много богат, кърпи половината дрехи, които носиш.


	Бъди пестелив в добри времена и не се плаши, когато дойде беда.


	Онзи, който не е скъперник, не е богат.


	Нито строй богати къщи, нито ламти за тучни ниви.


	Намаляването на разходите води до свобода на действията.


	Пестеливостта е майка на благополучието.


	Данъците са установени, но разходите не.


	Пести сега или страдай по-късно.


>>	Печалбата
	Големи печалби, големи рискове.


	Не се облагодетелствай от бедите на другите.


	Ако не излязат дребни пари, няма да влязат големи пари.


	Човек трябва да загуби червей, за да хване риба.


	Малките печалби правят кесията тежка.


	Ако хората не печелеха, кой би ставал рано?


	Онзи, който иска малки печалби, едва ли ще сключи голяма сделка.


	Да изгубиш овца, но да спечелиш вол.
	_Тълкувание: Понякога малката загуба върви ръка за ръка с голямата печалба._


	Губиш алебарда, но печелиш копие.
	_Тълкувание: Понякога има ситуации, в които колкото печелиш, толкова и губиш._


>>	Пиянството
	Когато се появи виното, мъдростта си отива.


	Наблюдавай пиян човек, когато си трезвен, за да се откажеш от пиянството.


	Лекарството може да излекува лъжлива болест; виното не може да прогони истинската мъка.


	Ако видиш във виното си отражението на човек, който не е в полезрението ти, не го пий.


	Три чаши вино помагат на човек да разбере великите учения; пълното опиянение прогонва хиляда тревоги.


	Няма вино — няма гости.


>>	Плановете
	Когато хората говорят за бъдещето, боговете се смеят.


	Всички вчерашни планове отлетяха с надигането на северния вятър през нощта.


	Преди да се хванеш да оправяш света, първо се огледай три пъти в дома си.


	Дао без планове няма да успее; плановете без Дао няма да успеят.


	Планът на един човек е къс; на двама — дълъг.


	Неуспехът при планирането е план за неуспеха.


	Планирай годината си в ранна пролет, деня си — призори.


	Човекът има хиляди планове, Небето само един.


>>	Победите и пораженията
	Победата принадлежи на най-упорития.


	Най-голямата победа е избягнатата битка.


	Бий се само когато можеш да победиш; отстъпи, когато не можеш.


	Онзи, който настъпва, може да се бие, но онзи, който отстъпва, може по-добре да се погрижи за себе си.


	Победата има сто бащи, но поражението е сирак.


	Поражението не е горчиво, ако не го преглътнеш.


	Корубите от костенурки, бамбуковите фиданки*, демоните и божествата не определят победата; нито положението на звездите — кое е отляво и кое отдясно, кое е отпред и кое отзад решават изхода от едно сражение.
	[* Предмети, използвани от гадателите в древен Китай. — Б.пр.]


>>	Пожеланията
	Да си благословен с мир и сигурност през всичките четири сезона.


	Дано щастлива звезда винаги да огрява пътя ти.


	Дано винаги да е пролет за теб!


	Да си щастлив като човек, който спи на високи възглавници!


	Дано щастието ти да е по-голямо от океана и да живееш много, много години!


	Ако наистина сме добри приятели, пий до дъно на един дъх… Ако не — отпий само малко глътка и ще си бъдем чужди.


	Дано сърцата ви да са като едно и да побелеете заедно!
	_Анотация: Пожелание към младоженци._


	Спокойно плаване в работата!
	_Анотация: Пожелание за успех в някакво начинание._


	Попътни ветрове през целия път!
	_Анотация: Пожелание към някой, който тръгва на дълъг път._


	Дано да живееш дълго като южната планина и да се радваш на щастие, щедро като източното море!
	_Анотация: Китайските пожелания за дълголетие обикновено се съчетават с пожелания за щастие, защото дългият живот без щастие е товар._


>>	Позорът
	Най-хубавото нещо е да си уважаван, а следващото най-добро нещо е да си обичан. Лошо е да си мразен, но още по-лошо е да си опозорен.


	По-добре си кърпи дрехите като жена на бедняк, отколкото да прекарваш живота си като конкубина на богаташ.


>>	Поколенията
	За да научиш какво те чака по пътя напред, питай онези, които се връщат от него.


	Всяко поколение жъне онова, което е сяло предишното.


	Да забравиш предците си, е все едно да си ручей без извор, дърво без корен.


	Поколението е като бърз кон, който прелита през процеп.


	Поколенията на хората следват едно след друго като вълните на придошла река.


	Едното поколение засажда дърветата, другото получава сянката. (Подобна поговорка: Едното поколение слага началото на пътя, другото пътува по него.)


	Бащиния дълг го плаща синът.


	Вълните на река Чанджиан отзад изтласкват тези отпред.


	Тълкувание: Всяко ново поколение надминава предишното.


>>	Покорството
	Ако всекиму се кланяш, кланяй се ниско. Подчинението е по-добро от уважението.


>>	Покоят
>>	Спокойствие. Отмора
	Самотата е приятна само когато си в мир със себе си.


	Земната слава и удоволствията са разрушителни за добродетелта на ума; тревожните мисли и опасенията са пагубни за здравето на тялото.


	Покоят и спокойствието струват хиляда жълтици.


	Във врявата на пазара има пари, но в усамотението има покой.


	Двете думи „покой“ и „отмора“ струват хиляда унции злато.


	Ако една нощ не се наспиш добре, след това десет дни ще се чувстваш зле.


>>	Политиката
	Когато нещата тръгнат на зле, хората започват да говорят за политика.


>>	Порокът
	Избавиш ли се от един порок, ще добиеш десет добродетели.


	Избягвайки от един порок, ние понякога попадаме в ноктите на друг.


	Не смятай никой порок за безобиден като основание да му се поддадеш; не гледай на никоя добродетел като на незначителна като основание да й обърнеш гръб.


	Каква сила може да спаси нацията, тръгнала към ада — там, където богатството е добродетел и пиянството е забавление!


	Покварата неизбежно влече със себе си трудности. (Заемка от „Книгата на промените“)


>>	Постоянството
	За да извървиш и най-трудния път, трябва да правиш само по една стъпка към даден момент, но никога да не спираш.


	Постоянството е водата, която издълбава камъка.


	За да преместиш голяма планина, започни с преместването на малките камъни.


	Когато изкачваш планина, не прави нито стъпка назад.


	За да се изкачиш по една стълба, трябва да започнеш от най-долу.


	Да се откажеш от нещо по средата, означава да се провалиш напълно.


	Неочакваните дарове на Небето са хубаво нещо, но силата на постоянството печели наградата.


	Няма нищо трудно на света. Просто на хората понякога им липсва постоянство.


	Ако имаш неотклонна цел, ще минеш през скала до изворите на морето.


	Девететажната пагода се издига чрез постепенно натрупване на тухли.


	Металната пръчка, ако бъде методично изпилена, се превръща в игла.


	Като мравки, които гризат кокал.
	_Тълкувание: Метафора, която описва група хора, заели се с тежка задача, която изисква изключителна упоритост._


>>	Празнословието
	Ако говориш прекалено много, сигурно вече си направил грешка.


	Да говориш много без определена цел, е все едно да се покатериш на дърво, за да хванеш риба.


	Някои хора искат да бъдат хвалени до края на дните си за това, че веднъж са направили нещо добре.


	Кучето има много приятели, защото си размахва опашката, а не езика.


	За някои хора юздата за езика би била полезна вещ.


	Дългият език е стълба, по която се качват бедите.


	Главата може да бъде отсечена, но езикът не може да бъде удържан.


	Всички беди започват с отварянето на устата.


	Водата и думите лесно се леят, но е трудно да ги върнеш обратно.


	Двама сладкодумци, нито един добър слушател. Отвън шумно, отвътре празно.


	Приказките не готвят ориз.


>>	Практичността
	По-добре да запалиш свещ, отколкото да проклинаш тъмнината.


	Язди си мулето, докато си търсиш кон.


	Далечна вода близък огън не гаси.


	Куцата котка е по-полезна от бързия кон, когато къщата гъмжи от мишки.


	Без ориз дори и най-умната домакиня не може да готви.


	Нито харчи глупаво, нито работи напразно.


	Работникът, който иска да си свърши работата добре, трябва първо да наточи инструментите си.


	Не запускай своята нива, за да плевиш чуждата.


	Коли магарето, след като си е свършило работата на мелницата.


	Дружи с търговците — и богатството ти ще расте. Дружи с благородниците — и богатството ти ще си отиде.


	Първо намисли какво трябва да бъде направено, после решенията ще дойдат сами.


	Първо облекло и храна, после благоприличие и правда.


	Една птица в ръката ти струва повече от сто в гората.


	В нарисуваната вода не плуват риби, на бродираните цветя им липсва живот и ухание.


	Достойнствата на една къща не са в пищните зали, а в това, че тя те пази от времето навън; достойнствата на дрехите не са в тяхната цена, а в това, че задържат топлината ти; достойнствата на храната не са в нейната рядкост, а в това, че засища апетита ти; достойнствата на една жена не са в красотата й, а в нейната добродетел.


	Не е нужно да палиш свещ при ясно слънце.


	Не съди за коня по седлото му.


	Не убивай кокошката заради яйцето.


	Огън с хартия не се гаси.


	И старата метла си има своята цена.
	_Тълкувание: Не се отказвай от предишни контакти и познанства, които са ти помагали в миналото._


>>	Прахосничеството
	Онова, което се печели с усилен труд, се изяжда с удоволствие.


	Да се откажеш от пестеливостта заради разточителството, е лесно; да се откажеш от разточителството заради пестеливостта, е трудно.


>>	Предвидливостта
	Който може да предвижда събитията три дена напред, ще бъде богат хиляда години.


	Ако мислиш за една година напред, сей ориз; ако мислиш за десет — сади дървета; ако мислиш за цял живот — дай на хората знание.


	Да правиш догадки, е евтино, но ако стигнеш до грешно решение, ще ти струва скъпо.


	Да се замислиш за последствията, е лесно, разкаянието е трудно.


	Покрий си покрива, преди да дойде дъждовния сезон; изкопай си кладенеца, преди земята да се напука от суша.


	За да избегнеш трудностите, опитай да си построиш кораба двайсет години преди да ти е нужен.


	Храната и фуражът трябва да предшестват армията и конете.


	Не бързай да се радваш, че някой си отива, преди да видиш кой ще го замести.


	Дръж си водоемите пълни и ще бъдеш подготвен за суша; обработвай си земята добре и тя ще ти дава достатъчно, за да издържаш семейството си.


	Онзи, който не трупа богатство и не си създава врагове, може да спи спокойно и да пътува безопасно.


	Не обиждай крокодила, докато минаваш през реката.


	Цяла година се пази от глад; цяла нощ се пази от крадци.


	Онзи, който отказва да гледа напред, ще изостане назад.


	Ако искаш обяд, не ругай готвача.


	Не строй върху пясък онова, което искаш да е дълготрайно.


	Докато живееш сигурно и спокойно, не забравяй за опасностите.



>>	Предпазливостта
>>	Благоразумие.
>>	Бдителност
	Който два пъти се оглежда, нищо не губи.


	Предпазливостта и мълчанието са доверените приятели на мъдростта.


	Онези, които не притежават благоразумие, ще бъдат застигнати от нещастието.


	Не гледай къде си паднал, а къде си се подхлъзнал.


	Ако искаш да пробваш дълбочината на един поток, не използвай и двата си крака.


	Бъди винаги така внимателен, все едно влизаш в битка или пресичаш мост.


	Мисли, преди да кажеш нещо, и не казвай всичко, което мислиш.


	Когато всичко е наред, бъди нащрек; когато дойдат беди, не губи ума си.


	Да знаеш кога да говориш, е по-важно от това да умееш да говориш красиво.


	Колкото по-малко авантюри, толкова по-малко тревоги; колкото по-малко познанства, толкова по-малко кавги.


	Не се доверявай на показната честност и се пази от проявите на прекомерна доброта.


	Богомолката хваща скакалеца, но не вижда птицата зад него.


	Когато си в безопасност, не забравяй опасностите; когато цари мир, не забравяй бунтовете.


	Не казвай какво си видял; когато те питат, отговаряй, че не знаеш; не се бъркай в работите на другите и ако нямаш какво да правиш, прибери се бързо у дома.


	Трябва много да внимаваш да не предизвикваш мандарини, клиенти и вдовици.


	Когато се бият маймуни, могат да те напръскат с кал; когато се борят тигри, можеш да бъдеш наранен.


	При падане най-малко се нараняват онези, които летят ниско.


	Ако не искаш да те измамят, питай за цената в три магазина.


	Преобърнатата каруца отпред предупреждава онзи отзад.


	Когато говориш на пътя, помни, че може да има хора в тревата.


	Предположенията няма да ти донесат нищо друго, освен тревоги.


	Не ти струва нищо да хвърлиш още един поглед.


	Добрата птица избира дървото си.


	Заключвай си врата и не подлагай на изпитание честността на съседа си.


	Онзи, който стъпва тихо, стига далече.


	Погреби тяло в снега и скоро то ще излезе на бял свят.
	_Тълкувание: Хората често прибягват до несръчни опити да прикриват действията си, които в повечето случаи им струват скъпо._


	Ако палиш свещ, ще използваш восък.
	_Тълкувание: Внимавай за последствията от действията си._


>>	Предразсъдъците
	Предразсъдъците произлизат от невежеството.


	Ако вятърът духа от една посока, дървото ще расте наклонено.


	Онова, което детето научи в люлката, ще отнесе със себе си в гроба.


>>	Престъплението
	Тигърът никога не се връща при недоизядената си плячка.


	Простъпките никога не трябва да бъдат прощавани трети път.


	Ако убийство бъде простено, Небето трудно ще го понесе.


	Убийството може да бъде простено, но правосъдието не трябва да го оставя ненаказано.


	Не се оставяй да те хванат с боя по пръстите.
	_Тълкувание: Поговорка, която служи като предупреждение към онези, които могат да бъдат заловени да крадат или да вършат други лоши неща._


>>	Преходността
	Великата стена се простира на хиляди _ли_, но къде е Ши Хуанг-Ти, който я е построил?


	Когато си по-щастлив от обичайното, трябва да бъдеш подготвен за голяма беда. След прекомерната радост идва скръб. Когато си се ползвал от благоразположението на императора, трябва да си готов да изпаднеш в немилост. Когато всичко е спокойно, трябва да мислиш за опасности. Когато достигнеш върховете на славата, позорът ти ще бъде още по-голям. Ако завоюваш големи успехи, провалът ти ще бъде още по-стремглав.


	Земите и имотите са суета, толкова за кратко ги задържат хората. Златото и среброто са суета, мъртвите не могат да ги отнесат със себе си. Жените и децата са суета, на онзи свят никога няма да ги срещнеш отново.


	Прелестните девойки са като пролетни дървета — но годините летят като совалката на тъкачния стан.


	Преди човек да осмисли живота си, той вече е преминал.


	Побелелите ни кости скоро ще лежат под зеления чим и бляскавото злато едва ли ще може да ни откупи черните къдрици от младостта.


	Постовете и сановете са като пяната върху водата.


>>	Привързаността
	Прибързаността постига малко.


	Когато си много щастлив, не обещавай никому нищо. Когато си много гневен, не отговаряй на писма.


	За онзи, който чака, мигът изглежда година.


	Ако много бързаш, никога няма да стигнеш там, където си тръгнал.


	Малкото нетърпение проваля големите планове.


	Няма да накараш филизите да израснат по-бързо, като ги дърпаш.
	_Тълкувание: Трябва да оставяш нещата да следват естествения си ход. Ако си прекалено нетърпелив нещо да се случи, резултатът може да е обратен на онова, което очакваш._


>>	Примерът
	По-добре един път да покажеш, отколкото сто пъти да кажеш.


	Не писъкът, а полетът на дивата патица кара ятото да литне и да я последва.


	Хората следват примера на онези над тях.


	Заложи себе си като мерило.


	Убий един, за да предупредиш сто.


	Ако един клон не помръдне, още много други ще останат неподвижни.
	_Тълкувание: Ако някой не застане начело на едно начинание, няма да се намерят и последователи._


>>	Природата
	Огънят и водата нямат чувства и пристрастия.


	Градинските цветя са по-големи, полските цветя са по-силни.


	Огънят, запален от човек, се нарича огън; от небето — бедствие.


	Когато просветва от изток, слънцето ще бъде червено; когато просветва от запад, очаквай дъждове; когато просветва от юг, ще вали все повече и повече; когато просветва от север, ще вее южният вихър.


	Дъгата на изток ще бъде последвана от хубав ден; на запад — от дъждовен.


	Водата може не само да носи кораба на повърхността си, но може и да го потопи.
	_Тълкувание: Природата може и да ти помогне, и дати навреди._
	_Алтернативно тълкувание: Хората могат да издигнат някого на власт, но могат и да го свалят._


>>	Приспособимостта
	Една-единствена снежинка може да огъне листото на бамбука.


	По-добре да се превиеш под напора на вятъра, отколкото да го пориш.


	Всяка дреха ще прилегне на онзи, който е гол.
	_Тълкувание: Човек трябва да се адаптира към обстоятелствата и да използва всяка възможност._


	Младият клон се огъва толкова пъти, колкото го огънеш.
	_Тълкувание: Младите по-лесно се приспособяват към промените._


>>	Причина и следствие
	Ако вятър повее от пещера, това не е без причина.


	Вятърът, който вее в кулата, е предвестник за надигаща се буря в планината.


	Всяко следствие си има причина. Реките си имат извори, дърветата — корени.


>>	Приятелството
	Верният приятел е въплътеният образ на божество.


	Избирай си за приятел някой, който е по-добър от теб. Ако е такъв като теб, по-добре карай без приятел.


	Хиляда чаши вино не стигат, когато се срещнат истински приятели, но и половин изречение е твърде много, когато умовете стоят далече един от друг.


	Трудно ще спечелиш приятел за година, но е достатъчен само час, за да обидиш онзи, когото вече имаш.


	Да срещнеш приятел в далечна страна, е като радостта от дъжда след дълга суша.


	Когато разбиранията и характерът се срещнат, и най-далечните хора ще намерят приятелство; когато това не стане, и най-близките роднини ще стигнат до вражда.


	Без ясно огледало жената не може да разбере как изглежда лицето й; без истински приятел мъжът не може да види грешките в действията си.


	С истински приятел дори и водата е достатъчно сладка.


	По-добре да изгубиш облог, отколкото добър приятел.


	Добрият приятел те заслонява от буря.


	По-лесно е да ходиш на гости на приятели, отколкото да живееш с тях.


	Когато говориш с приятел, нека думите ти да бъдат правдиви.


	Може да не те е грижа много за хората, но се нуждаеш от приятел.


	Любовта е сляпа, приятелството си затваря очите.


	Не е лесно да се спре пожар, когато наблизо няма вода; приятелите под ръка са по-добри от далечните роднини.


	Колкото са по-нови дрехите, толкова по-добре; колкото са по-стари приятелите, толкова по-добре.


	Няма по-голяма радост от това да спечелиш нов приятел; няма по-голяма мъка от това да си разделен от приятелите си.


	От всички познанства най-добро е онова, при което всеки познава сърцето на другия.


	Бляскавото злато е изобилно в сравнение с побелелите приятели.


	Церемонията е димът на приятелството.
	_Тълкувание: Придържането към добри отношения е част от приятелството, защото дори и то изисква известна дипломатичност._


	Да изпращаш въглища в снега, е по-добре, отколкото да добавяш цветя в броката.
	_Тълкувание: Приятелите, които ни ласкаят, когато се справяме добре, добавят цветя в скъпа тъкан, тоест правят нещо, без което може. Докато истинските приятели ни носят въглища в студено време, или с други думи, помагат ни в труден час._


	Коренът на лотоса може да бъде скършен, но копринените му нишки остават непокътнати.
	_Анотация: Метафора за дълго и вярно приятелство._


>>	Проблемите
	На никой дом не може да бъде окачена табела: „Тук няма проблеми.“


	Ако обичаш лесните неща, ще срещаш трудности.


	Винаги е по-лесно един човек да реши проблема на друг човек.


	Решаваш един проблем и сто други чакат на опашката.


	Не се опитвай да оправиш нещата на една хапка.
	_Тълкувание: Популярна поговорка, чиято препоръка е да не се търсят прости решения на сложни проблеми._


	Когато кракът те сърби от вътрешната страна на обувката, почесването отвън не носи голяма утеха.
	_Тълкувание: Ако не подходиш към проблема директно, усилията ти няма да донесат резултат._


>>	Прозорливостта
	Предвидената опасност е наполовина избягната.


	В дни на охолство, винаги мисли за бедност. Не допускай да те настигне недоимък и да си спомняш с тъга за времето, когато си бил богат.


	По-добре да предвидиш бедата и да я предотвратиш, отколкото да поправиш зло, което вече е сторено.


	Ако човек не мисли за онова, което е далече, скоро ще бъде застигнат от скръб.


	Бъди на кон, когато тръгнеш да си търсиш по-добър.


	Човек, който може да предвижда събитията, никога няма да бъде беден.


>>	Промените
	Късметът на човек трябва първо да се промени отвътре.


	Всички неща се променят и ние се променяме с тях.


	Модата е тиранин, който диктува безкрайни промени.


	Спокойното сърце се пригажда към много промени.


	Ако си беден, промени се и ще преуспееш.
	_Тълкувание: Когато си без средства, търси промяна и възможностите ще дойдат._


>>	Противоположностите
	Тигрите и сърните не се разхождат заедно.


	В най-студения кремък има горещ огън.


	Земята за мъртвите е като златото за живите.
	_Тълкувание: Тази поговорка загатва, че късметът и благополучието си имат своята обратна страна._


>>	Прошката
	Прошката е дело на сърцето.
	_Тълкувание: Думата „прошка“ на китайски се изписва с два символа: думата „действие“ („дело“) написана над йероглифа на думата „сърце“._


>>	Пътят
	Върви бавно, но никога не спирай.


	Намери си подслон, преди да се мръкне, а когато пропее петелът, погледни какво е времето.


	Онзи, който може да използва езика си, може да стигне навсякъде.


	Винаги има някаква причина за тревога, независимо дали пътуваш с кораб или на кон.


	Независимо дали бързаш, или не си даваш зор, пътят пред теб е еднакво дълъг.


	Слез от коня, когато минаваш по мост и никога не се препирай с лодкаря.


	Планините не спъват пътуването толкова, колкото реките.


	Ако можеш да стигнеш по суша, не пътувай по вода.


	Да оставиш дома си, е по-лесно, отколкото да се върнеш.


>>	Работата
	Набързо свърши маловажното, за да имаш време за важното.


	Не можеш да вършиш прекалено много работи едновременно, защото се оказваш в положението на човек, който се бори с тикви във водата — докато се опитваш да задържиш една от тях, малко по-нататък изскача друга.


	Калпавият работник обвинява инструментите си.


	Никой не знае колко трудно е едно нещо, докато не се опита да го направи.


	Ако двама души хранят кон, той ще бъде мършав; ако двама души поправят лодка, тя ще протече.


	Ако чакам съвършенството, книгата ми никога няма да бъде завършена.


	Има време да хвърляш мрежите си и време да ги сушиш.


	Ако си струва да направиш нещо, струва си да го направиш добре.


	Започваме работа с изгрева на слънцето, отдъхваме със залеза.


	Времето минава лесно за онези, които са затънали в работа.


	Често най-заетият човек има свободно време.


	Твърде многото зидари правят къщата крива.


	Всички котки обичат риба, но се боят да си намокрят лапите.


	Един може да пречи на мнозина.


	Един монах може сам да си носи ведрото с вода, а двама може да си поделят товара. Но ако станат трима, ще останат жадни.
	_Тълкувание: Колкото по-малко работници, толкова по-добре._


	Огънят не произвежда огън. Той превръща всичко в пепел.
	_Тълкувание: Човек не трябва да се преуморява прекалено много._


	Сечи, преди да изглаждаш; дялай, преди да полираш.
	_Тълкувание: Когато правиш нещо, почни с по-грубата работа и остави най-фините неща за най-накрая._


>>	Радостта
	Едничка радост разпилява хиляди скърби.


	Усмивката ще ти донесе още десет години живот.


	Радостта не е кон. Не можеш да я впрегнеш. Една радост прогонва сто скърби.


	Няма радост без сянка на тъга.


>>	Разговорът
	Умението да слушаш добре е толкова силно средство за въздействие, колкото и умението да говориш добре, и е най-съществената част от разговора.


	Един-единствен разговор с мъдър човек струва колкото един месец ровене в книгите.


	Двама сладкодумци не струват колкото един добър слушател.


	Срещайки било хора, било дяволи, говори така, както говорят те.


>>	Раздялата
	Онова, което окото не вижда, сърцето за него не жали.


>>	Разрухата
	Падналият фар е по-опасен от подводна скала.


>>	Растежът
	Не се страхувай, че ще напредваш бавно, страхувай се да не стоиш на едно място.


	Онзи, който не е доволен от себе си, ще расте; онзи, който не е уверен в правотата си, ще научи много неща.


	Животът израства от скърбите и бедите, а смъртта — от охолството и насладите. (Заемка от Менций)


	В момчето можеш да видиш мъжа; в момичето — жената.


	Пътуването е наградата.


	Да изминеш хиляда ли на ден.
	_Тълкувание: Тоест, да постигнеш голям напредък за кратък период от време._


>>	Раят и адът
	Към рая има път, но никой не пътува по него; адът няма порта, но хората са готови да копаят, за да се доберат до там.


	По-добре да идеш в рая в дрипи, отколкото в ада в коприна.


	Раят и адът са в сърцето.


>>	Редът
	Редът се движи бавно, но сигурно, а хаосът винаги бърза.


	Онези, които сеят раздор, за да навредят на други хора, слагат капаните на собствената си гибел.


	Улицата ще бъде чиста като райските чертози, ако всеки човек измете пред вратата си.


>>	Религиите
	Човекът с широки възгледи вижда истините в различните религии; тесногръдият вижда само различията.


	Човек без религия е като кон без юзда. Затворите винаги са затворени и въпреки това са пълни; храмовете винаги са отворени и въпреки това са празни.


	Не кади фалшив тамян пред истински бог.


	Ако сърцето е правоверно, то не се страхува от ерес.


	Заради един син, който става монах, девет поколения отиват в рая.


>>	Решителността
>>	Непоколебимост.
>>	Твърдост
	Работата се страхува от решителния човек.


	Решителността и бедите са стари противници.


	Мъж без решителност е като незакален меч.


	Решимостта е независима от възрастта, но без нея човек живее напразно сто години.


	За да въртиш добра търговия, не ти трябва нищо друго, освен решителност; за да стане голяма — нищо друго, освен отдаденост.


	Който притежава решителност, може да си осигури добър живот; без нея, човек трябва да си изкарва хляба с пот на челото.


	Отвори ръката си, за да грабнеш луната от небето; гмурни се в морето, за да хванеш морско чудовище.


	Ако не убиеш един човек без колебание, той ще ти остане враг до гроб. (Подобна поговорка: Ако удариш змия, без да я убиеш, тя ще се обърне и ще те ухапе.)


	Онзи, чието сърце не е доволно, не може да взима добри решения.


	Бъди решителен и работата е свършена.


	Докато се превръщала в дракон, рибата с блестящи люспи никога не изгубила своята решимост.
	_Тълкувание: Препратка към легендата за рибата кои*, която плувала срещу течението на Жълтата река, докато се превърнала в дракон._
	[* Вид златиста шаранова риба. — Б.ред.]


>>	Родината
>>	Народ. Нация
	Който е живял за народа, той живее вечно.


	Възходът и упадъкът на една нация зависят от всеки един от гражданите й.


	Ако мой сънародник бъде бит, аз ще стана по-слаб след това.



>>	Родители и деца
	Има три случая на непочитание към родителите — да нямаш потомство е най-страшният от тях.


	Животът на едно дете е като лист хартия, върху който всеки човек оставя драскулки.


	За да разбереш любовта на родителите си, трябва сам да отгледаш деца.


	Родители, които се страхуват да тропнат с крак, обикновено имат деца, които стъпват по пръстите им.


	В бедно семейство се ражда предан син; в смутна държава на власт идва честен сановник.


	Има едно-единствено красиво дете на света и всяка майка има такова.


	Ако искаш децата ти да имат спокоен живот, накарай ги да изтърпят малко глад и малко студ.


	Когато бащите не знаят милост, синовете отлитат надалече.


	Добър баща — предан син; предан син — добродетелна снаха.


	Не е добър син онзи, който обича жена си повече от майка си; не е мъдра майка онази, която мрази снаха си заради сина си.


	Защо онзи, който не почита родителите си приживе, жали за тях, след като умрат?


	Едно и също дърво може да дава и сладки, и кисели плодове; една и съща майка може да има и добри, и лоши деца.


	Не ограничавай децата си до наученото от теб, защото те са родени в друго време.


	Ако обичаш децата си, научи ги на трудолюбие и умереност.


	Когато правото е на негова страна, дори един син може да поправи баща си.


	Онзи, който има синове, не може дълго да остане беден; онзи, който няма такива, не може дълго да остане богат.


	Добри родители — щастливи женитби; добри деца — хубави погребения.


	Избягалият син — блестящ скъпоценен камък; избягалата дъщеря — камък, изгубил блясъка си.


	Когато един баща хвали сина си, той възхвалява себе си.


	Служи на родителите си така, както би служил на Небето.


	По-лесно е да управляваш народ от син.


	От хилядите добродетели синовната почит е първата. (Подобна поговорка: Синовната почит движи небето и земята.)


	Когато един баща иска синът му да умре, той умира.


	Уважението към родителите е най-висшият дълг на гражданския живот.


	Бащата живее и след смъртта на сина си.


	Перла от стара стрида.
	_Тълкувание: Изтърсак; дете, родено от стари родители._


>>	Роднините
	Роднините са добри, когато живеят далеч, а съседите — зад висока ограда.


	Няма нищо по-трудно на света от това да се сдобиеш с брат.


	В деня, в който конят ти умре и изгубиш парите си, всичките ти роднини стават непознати.


	Макар братята да са много близки роднини, разликата в състоянието им може сериозно да ги отдалечи.


	Влизай в партньорство с брат, в битка — с баща и син.


	Дори братята си водят точни сметки.


>>	Родството
	Синовете на тигъра не са кучета.


	Колкото и свирепа да е тигрицата, тя никога не яде малките си.


	Драконите раждат дракони, а фениксите мътят феникси.


>>	Самолюбието
	Мухата в собственото му око е по-голяма от слона в съседното поле.


	Кой е най-големият лъжец? Онзи, който говори най-много за себе си.


	Прекалената любезност със сигурност прикрива самомнителност.


	Самомнителният човек вижда празен свят, в който няма други хора.


>>	Самонадеяността
	Водата навлиза най-напред в лодката с висок нос.


	И добрите ездачи понякога падат от конете.


	Ако си несигурен, се чувстваш неловко; ако си сигурен, изглеждаш нелеп.


	Високият уличен фенер осветява далечното, но не и онова, което е наблизо.


>>	Самопознанието
	Познай себе си, за да познаеш другите, защото сърцето бие като всяко сърце.


	Онзи, който познава другите, е умен, но онзи, който познава себе си, е просветен.


	Онзи, който познава и себе си, и другите, винаги ще триумфира.


>>	Самостоятелността
	Слушай всички, късай перо от всяка преминаваща гъска, но не следвай никого безусловно.


	Онзи, който разчита само на себе си, ще се сдобие с най-голямото щастие. (Заемка от „Книгата на обредите“)


	Онзи, който сам си е господар, не търпи друг над себе си.


	По-добре отиди сам, отколкото да изпратиш някого.


>>	Самохвалството
	Големият военачалник не е нужно да се хвали.


	Не можеш да постигнеш много като се потупваш по гърба.


	„Моят баща беше учен човек!“, похвалил се глупакът. „Моята майка беше кобила!“, обявило мулето.


>>	Светът
>>	Космос. Вселена
	Светлината на всички звезди не може да се сравни с тази на луната.


	Светът вечно се променя, като облак.


	Светът е като игра на шах, която се променя с всеки следващ ход.


>>	Свободата


	Ако човек прави само онова, което се изисква от него, е роб. Ако прави повече от онова, което се иска от него, е свободен човек.


	Умереността прави човека независим.


	Да бъдеш напълно свободен един ден, означава да бъдеш безсмъртен за един ден.


>>	Сдържаността
	Мъдростта се постига, когато се научиш да си държиш езика зад зъбите.


	Управлявай себе си и ще можеш да управляваш света.


	Моментната липса на въздържаност може да те накара да се разкайваш цял живот.


	Ако искаш да контролираш себе си, трябва по-често да се порицаваш.


	Сдържаността строи крепост в ума.


>>	Сезоните и времето
	Едва когато дойде зимата, откриваме, че борът и кипарисът са вечнозелени дървета.


	С въртенето на слънцето и луната се редуват студ и жега. (Заемка от „Книгата на промените“.)


	Растенията предусещат идването на пролетта преди хората.


	Когато есента дойде, хълмовете се покриват с великолепие; когато пролетта дойде, всяко кътче се изпълва с благоуханието на цветя.


	Годината се страхува от средата на есента, както месецът от пълната луна.
	_Тълкувание: Това е така, защото оттам насетне и годината, и месецът отиват бързо към своя край._


>>	Семейството
>>	Брак. Съпрузи
	Когато лодката на един човек се преобърне и мачтата му се счупи, той е беден за известно време; но когато един мъж се ожени за лоша жена, той е беден за цял живот.


	Един мъж може да е десет години по-стар от жена си; но тя не трябва да е нито година постара от него.


	Човешките отношения се делят на пет групи*, но тези между мъжа и жената са първи по ред.
	[* Съпруг и съпруга, родител и дете, братя и сестри, владетел и поданици, приятели. — Б.пр.]


	Великите обреди възлизат на три хиляди, но този на бракосъчетанието е най-важният.


	Дори и най-находчивата съпруга не може да сътворява чудеса от килер, в който няма ориз.


	Управлявай семейството си така, както готвиш дребна риба — много внимателно.


	Ако човек е в хармония със семейството си, той е намерил тайната на успеха.


	Съпругът и съпругата са като птици в гората — когато дойде беда, те отлитат в различни посоки.


	Мъжът и жената нямат вражди, които могат да надживеят нощта.


	Най-ценното качество на мъжа е верността; на жената — покорството.


	Мъж и жена в съвършено съзвучие наподобяват на музиката на арфа и лютня.


	Ако има липса на съгласие между членовете на едно семейство, други хора ще се възползват от това, за да им навредят.


	Когато в страната цари смут, търси добър генерал; когато семейството е бедно — добродетелна съпруга.


	Когато между мъжа и жената има истинска любов, те остават щастливо свързани до края на дните си.


	Ако не бяха врагове, те нямаше да станат съпруг и съпруга.


	Грозните жени и глупавите слугини са безценни богатства.


	Хубавите слугини и красивите наложници застрашават щастието на едно семейство.


	Избираш си жена заради нейната добродетел; избираш си наложница заради нейната красота.


	Облечи се, за да посрещнеш родителите си, съблечи се, за да посрещнеш мъжа си.


	Женените двойки си казват хиляди неща без думи.


	Борбата за надмощие постепенно разрушава щастието на едно семейство.


	Когато семействата се карат, съседите им се присмиват.


	Злата жена и своеволният син не се подчиняват на никакъв закон.


	Всяко семейство си има своето свето писание, което постоянно рецитира.


	По-лесно е да управляваш царство, отколкото семейство.


	Семейството, което трупа добродетел, ще има изобилие от щастие; семейството, което трупа порок, ще има изобилие от нещастия. (Заемка от „Книгата на промените“)


	Ако ругаеш жена си вечерта, ще спиш сам през нощта.


	Порасналото дърво разпростира клоните си нашироко; нарасналото домакинство трябва да се раздели.


	Сънувай погребение и ще чуеш за сватба.


	Добрият мъж не се жени за добра жена, а прокаженият се жени за разцъфнал клон.


	В разваленото гнездо няма здрави яйца.


	Щастлива е жената, която умира преди мъжа си; и е нещастна онази, която си отива след него.


	Мъжът и жената са малко небе и земя.


	Съпружеството е катинар.


>>	Силата
	Веригата не е по-силна от отслабената си брънка.


	„Опитвам“ е дума на смелостта, но „мога“ е дума на силата.


	Използвай сила, за да обуздаеш сила.


>>	Скромността
	Можеш да бъдеш скромен, без да си мъдър, но не можеш да бъдеш мъдър, ако не си скромен.


	Скромността върви ръка за ръка с изгодата, а високомерието води до разруха.


	Великият човек не се мисли за такъв. Неговата скромност е онова, което го отделя от другите.


	Небе, земя, хора и духове — всички обичат смирените, а не гордите; на смирените е дадено щастие, на надменните — злочестина.


>>	Скръбта
	Човек не живее и сто години, а скръбта стига за хиляда.


	Един ден на скръб е по-дълъг от месец на радост.


	Не можеш да спреш птиците на тъгата да прелитат над главата ти, но можеш да им попречиш да свият гнездо в косите ти.


	Няма лек за скритата скръб.


	Скърбящите сърца винаги са неспокойни.


	Когато ухото не чуе, сърцето избягва скръбта.


	Скръбта е детето на прекомерно много радост.


	Удоволствията са плитки, скърбите дълбоки.


>>	Слабостта
	Всеки досъбаря падащата ограда.


	Бедни са хората без дарби. Слаби са хората без стремежи.



>>	Славата
	За човек да се прослави е толкова опасно, колкото за свинята да затлъстее.


	Славата е писък на прелитащ ястреб; славата е уханието на планински мъх, разровен от сърна.


	Онзи, който преследва славата, трябва да пожертва честта.


	Керемидите са напукани и ледът се топи.
	_Тълкувание: Тази поговорка загатва, че нечия слава вече е отминала._


>>	Сладострастието
	Похотта и алчността нямат граници. Сластолюбието е нож, който реже кокала. Безделието поражда сладострастие.


>>	Слуховете
	Мълвата влиза в едно ухо и излиза от много усти.


	Брътвежът на един човек често се повтаря от мнозина.


	Скалъпената история бързо става истина в устите на стотици.


	Онова, което казва един, може да е лъжа; онова, което казват сто, може да е истина.


	Ако няма вятър, няма и вълни.
	_Тълкувание: Тази поговорка допуска, че слуховете могат да имат някакво основание._


>>	Смелостта
	Смелият пред меч глава не скланя.


	Дори и заекът ще хапе, когато бъде притиснат в ъгъла.


	Страхливците имат блянове, смелите имат прозрения.


	Успехът и късметът следват смелите.


	Не съди онзи, който се опитва и не успява, а онзи, който не успява да се опита.


	Кавалерийските коне ликуват във вихъра на битката.


	Всички смели мъже са мъртви.


>>	Смъртта
	Много е научил онзи, който знае как да умре.


	Смъртта е винаги неочаквана за неподготвения.


	Когато се родим, не носим нищо; когато умираме, не взимаме нищо.


	Когато човекът взима от земята, цари веселие и смях; когато земята погълне човека, се надигат ридания и вопли.


	Преди животът да започне, е била измислена смъртта.


	Зле е живял онзи, който не знае как да умре добре.


	Целият живот трябва да умре и умирайки да се върне в земята.


	Добрият човек гледа на смъртта като на завръщане.


>>	Способностит
>>	Талант. Дарба
	Заложбите на един човек не трябва да бъдат спънка за напредъка му.


	Геният може да бъде познат по неговата детска простота.


	Ограниченията са просто бариери, създадени вътре в умовете ни.


	Онзи, който пилее таланта си, се отказва от онова, с което е бил благословен.


	Скритите заложби не облагодетелстват никого.


	Добрият плувец се познава едва когато лодката потъне.


	Точно както тамянът не ухае, преди да бъде запален, талантът не може да бъде познат, преди да бъде използван.


	Половината от талантите ти са дадени от природата; другата половина са придобити.


	Дарбата сама по себе си е нищо, ако я няма възможността.


	Всеки човек, който показва способности, може да прескочи драконовата порта.
	_Анотация: Понятието „драконова порта“ е синоним на научна степен._


	Точно както правите дървета първи биват отсечени, така сладководният кладенец първи бива пресушен.
	_Тълкувание: Способните хора биват използвани първи._


	Контролирай вятъра, насочвайки платната си в правилната посока.
	_Тълкувание: Фокусирай усилията си върху усъвършенстването на талантите си и ще бъдеш по-добре подготвен, когато дойдат тежки времена._


>>	Справедливостта
	Справедливият човек в минута на опасност става още по-прям и чистосърдечен.


	Отплащай се за неправдата с правда, а за доброто с добро.


	Точните везни и верните мерки не вредят никому.


>>	Срамът
	По-добре червено лице, отколкото черно сърце.
	_Тълкувание: Тази поговорка подсказва, че понякога е по-добре да си честен и да изпитваш срам, отколкото да си безскрупулен и да нехаеш за каквото и да било._


>>	Старо и ново
	Пази старото, но познавай новото. Не строй нов кораб от старо дърво.


>>	Старостта
	Хората остаряват, перлите пожълтяват и няма лек за това.


	Възрастта и времето не чакат хората.


	На седемдесет човек е свещ под вятъра, на осемдесет — скреж върху керемидите на покрива.


	Както зреещите жита се страхуват от гибелните ветрове, така старостта се бои от сиромашията с треперещи колене.


	Не се присмивай на някого, че е стар, защото старостта ще застигне и теб.


	Човекът сам прави себе си на глупак. Той се моли за дълъг живот, а се бои от старостта.


	Когато пролетта дойде, повехналите дървета отново се разпукват в цветове, но старите не могат да станат отново млади.


	Побелелите коси не изчезват напълно със старците, защото ги виждаме отново и на младите глави.


	Старият човек, който е готов да си тръгне, прилича на слънцето, залязващо зад планинските хребети.


	Къща, в която живее стар човек, притежава съкровище.


	Пчелите не кацат на повехнали цветя.


>>	Страстите
	Човешките страсти са като вода. Щом водата веднъж потече, тя не може лесно да бъде спряна. Щом веднъж се даде воля на страстите, те не могат лесно да бъдат обуздани.


>>	Стратегията
	Онзи, който е мъдър в стратегията, носи армия в главата си.


	Във война измамата никога не може да бъде прекалено голяма.


	Знай ограниченията си и търси укритие, докато можеш.


	Не удряй муха, която каца на главата на тигър.


	Използвай атаката като тактика на защитата.


	Не оставай на открито, когато врагът е скрит.


	Когато си подготвен, трудностите не идват.


	Когато неколцина пазят тесен проход, десет хиляди не могат да преминат.


	За да победиш сто пъти от сто сражения, изучи себе си и противника си добре.


	Ако противникът ти те дразни, играейки добре, помисли дали да не възприемеш неговата тактика.


	Най-големият победител е онзи, който сломява врага си, без нито един удар.


	Най-добрите тактици никога не са импулсивни; най-добрите водачи никога не са надменни.


	Опъни лъка си, но не пускай стрелата, защото заплахата, която тя носи, е по-ефективна от самото попадение.


	Онзи, който е победил гнева си, е победил и врага си.


	Не извеждай в правило нещо, което по-късно ще се обърне срещу теб.


	От всички стратегии да знаеш кога да се оттеглиш, е най-добрата.


	Всеки портал е и вход, както и изход.


	Прати варварите да спрат варварите.


	Убий пилето преди маймуната.
	_Тълкувание: Първо убий по-слабия противник, за да уплашиш по-силния._


	Веднъж щом дървото падне, маймуните по него ще се разбягат.
	_Тълкувание: За да ликвидираш група хора, атакувай връзката между тях или водача им и те ще се разпръснат._


	Не вдигай камък само за да го пуснеш на крака си.
	_Тълкувание: Не прави промени само заради промените и не предприемай опасни неща, от които може да няма никаква полза._


	Когато водата се вдигне и лодката ще се вдигне.
	_Тълкувание: Общувай с могъщи хора, за да се издигнеш в живота._


	Риба, която не е уловена с кука, може да бъде уловена с мрежа.
	_Тълкувание: Тази поговорка загатва за важността на алтернативните подходи._


	Стой на върха на планината и гледай как тигрите се бият.
	_Тълкувание: Понякога най-добрата стратегия е да наблюдаваш сблъсъка на двама противници, които се борят за надмощие._


	Бий тревата, за да уплашиш змиите.
	_Тълкувание: Можеш да изкараш противника си от скривалището му и да го накараш да отстъпи, предприемайки правилните стъпки._


	Трима обикновени обущари са равни на един блестящ стратег.
	_Тълкувание: Смисълът на тази поговорка е, че по време на война трябва да се обединят всички налични ресурси, колкото и малки да са те._


	Заеми висока позиция, за да спечелиш надмощие.
	_Тълкувание: Високата позиция в битка осигурява най-добра информация и затова е най-благоприятна._


	Използвай всяка стъпка като своя опора.
	_Тълкувание: Истинският стратег винаги е предпазлив и при настъпление разчита на малки акции и ходове._


>>	Страхът
	В очите на страхливия всичко изглежда голямо — и опасностите, и трудностите.


	Онзи, който се страхува да раздруса зара, никога няма да хвърли шестица.


	Човек не може да откаже да яде само заради възможността да се задави.
	_Тълкувание: Не бива да се отказваш да правиш нещо само заради това, че можеш да се провалиш._


>>	Суетата
	Онзи, който обърне гръб на света, ще се сдобие с яснота на мисълта и проникновение за нещата.


	Суетата на света и удоволствията са разрушителни за добродетелния ум. Тревожните мисли и опасенията са вредни за здравето на тялото.


>>	Съвестта
	От всички важни неща първото е да не изневеряваме на съвестта си.


	Ако никога не си правил нищо лошо, не е нужно да се страхуваш, че някоя нощ духове ще почукат на вратата ти.
	(Подобна поговорка: Чистата съвест не се бои от среднощно почукване.)


	Изневери на съвестта си и ще разрушиш щастието на цял един живот.


	Тъй като е невъзможно да угодим на хората за всичко, единствената ни грижа трябва да е да запазим съвестта си чиста.


	Говори за съвест и няма да има какво да ядеш.


	Никога не прави нещо, което съвестта ти не може да понесе.


	Гузната съвест е врагът отвътре.


	Чистата съвест е най-здравата броня.


>>	Съветите
	Ако силата ти е малка, не носи тежки товари. Ако думите ти са безполезни, не давай съвети.


	Въпреки че силният цяр е неприятен за вкуса, той е добър за болестта; въпреки че искреният съвет е неприятен за ухото, той е полезен за поведението.


	Съвет, даден в подходящия момент, е по-добър от жълтица, дадена в неподходящо време.


	Онези, които най-много се нуждаят от съвет, са най-малко склонни да се вслушат в такъв.


>>	Съдбата
>>	Предопределение
>>	Карма
	Приеми като добре дошло онова, което не можеш да избегнеш.


	Посееш ли мисъл, ще пожънеш действие; посееш ли действие, ще пожънеш привичка; посееш ли привичка, ще пожънеш характер; посееш ли характер, ще пожънеш съдба.


	Човек може да излекува много болести, но не и съдбата си.


	Овцата няма никакъв избор, когато е в челюстите на вълка.


	Небето знае и земята знае — как е възможно аз да знам?


	Небето предопределя съдбата ни, но човек може да удължи или да съкрати дните си на този свят.


	Онова, което е предопределено да бъде твое, винаги ще се връща при теб.


	Водата може да потопи лодката и да я държи на повърхността си. Съдбата й е в ръцете на онзи, който я управлява.


	Когато и сърцето, и съдбата са прави, човек се радва на благополучие до старини. Когато сърцето е право, а съдбата е грешна, боговете трябва да бдят над него. Когато съдбата е права, а сърцето е грешно, той ще падне по средата на пътя си. Когато и сърцето, и съдбата са грешни, животът му ще мине в боричкане със скърбите и немотията.


	Всички събития са поотделно предопределени, преди да се случат. Докато се носим по реката на живота, напразно се терзаем. Нищо не произтича от интригите на хората и целият ни живот е предначертан от провидението.


	През житейския си път ще срещнеш опасности, които трудно ще избегнеш, и ще се случат неща, които ще бъдат извън твоя контрол.


	Съдбите на хората са несигурни като ветровете и облаците на небето.


	Нищо не следва предположенията на човека, целият му живот е предопределен от съдбата.


	Цялата ни съдба е предрешена без никакво допитване до нашата воля.


	Жена, богатство, деца, заплащане — всички тези неща са предначертани.


	Мрежата на Небето е голяма и широка, но нищо не минава през нея.


	Никакво разстояние не може да раздели онези, които са свързани от съдбата; никаква близост не може да събере онези, които съдбата разделя.


	Съдбата води онези, които са готови да се борят, но трябва да побутва онези, които не са.


	Нечестните придобивки не могат да обогатят онези, които са орисани да бъдат бедни.


	Често човек среща съдбата си точно там, където се крие, за да я избегне.


	Човек не може да помръдне и един сантим, без да бъде побутнат от пръста на Небето.


	Щастието си има своя основа и нещастието своя утроба.


	Ако не можеш да промениш съдбата си, промени отношението си.


	Комуто Йен Уан* е орисал да умре по време на третата стража, никога няма да доживее до петата.
	[* Китайско божество на смъртта, привнесено като част от будистката митология. — Б.пр.]


>>	Съмнението
>>	Подозрителност.
>>	Недоверчивост
	Не карай хората да те подозират — когато минаваш през бостана на съседа си, не се навеждай да си вържеш обувката.


	Подозрението преследва вятъра и улавя сенките. Сърцето, изпълнено с подозрения, не може да намери покой.


	Подозрителният ум вижда много демони.


	Човек става нерешителен от подозрения и чувство за вина.


	Ако се съмняваш в човека, не започвай с него работа, а ако започнеш — не се съмнявай.


	Големи съмнения — дълбока мъдрост. Малки съмнения — малка мъдрост.


	По-добре е да вярваш в прекалено много неща, отколкото в прекалено малко.


	По-добре да бъдеш скептичен, отколкото доверчив.


	Съмнението може да бъде по-жестоко от действителността.


>>	Сънищата
	Да вярваш в сънища, означава да прекараш целия си живот на сън.


	Ако сънувам, нека никога не се събудя; ако съм буден, нека никога не заспя.


	Когато тревогите са малко, и сънищата са малко.


>>	Сърцето и душата
	Устата ти да е остра като кинжал, но сърцето ти да е меко като тофу*.
	[* Традиционно китайско ястие, от пресечено соево мляко. — Б.пр.]


	Небето ти е дало душа, земята ще ти даде гроб.


	Смъртта на сърцето е най-тъжното нещо, което може да ти се случи.


	Сърцата на хората са единственият легитимен фундамент на империята.


	Небето може да бъде измерено, земята може да бъде проучена; единствено сърцето на човека не можеш да опознаеш.


	Можеш да нарисуваш шарките на тигъра, но не и костите му; можеш да нарисуваш лицето на един човек, но не и сърцето му.


	За да се пригодиш към всички неща, разшири сърцето си.


	Докато е жив, човек не познава душата си; след като умре, не познава трупа си.


	Онзи, който е ограничен във вижданията си, не може да има голямо сърце.


	Ти си единственият, който може да спаси духа си.


	Доброто сърце притежава царство.


	Грижи се за сърцето.
	_Тълкувание: Тази поговорка загатва за необходимостта да бъдем съпричастни с другите._


	Най-лошият затвор може да бъде собственото ти сърце.
	_Тълкувание: Онзи, който не може или отказва да обича, се превръща в тъмничар сам на себе си._


	Тънко сърце — дебело сърце.
	_Тълкувание: За китайците „тънкото сърце“ символизира внимателния човек, стремящ се към съвършенство, докато небрежните и недодялани хора според китайските разбирания имат „дебело сърце“._


>>	Съседите
	Обичай съседите си, но не събаряй оградата.


	По-добре добри съседи наблизо, отколкото роднини надалече.


	Проучи съседите си, преди да си избереш дом.


	Ако искаш да разбереш истината за един човек, разпитай съседите му.


	На път трябва да имаш добри другари; у дома трябва да имаш добри съседи.


	Да имаш добър съсед, е като да намериш съкровище.


	Падналото дърво ще полегне на съседното.


>>	Тайните
	Приятелят ти има приятел, но вашата тайна си е само ваша.


	Нищо не е по-тежко от тайната.


>>	Тревогите
	Когато нямаме тревоги, ние обикновено не правим много, а като не правим много, си осигуряваме много бъдещи тревоги.


	Болката на тялото може да бъде контролирана, но тази на ума — не.


	Разумният човек превръща големите тревоги в малки, а малките кара да изчезнат съвсем.


	Щом вятърът сам раздухва огъня ти, защо тогава терзаеш ума си.


	Никога не се терзай заради несбъдната съдба.


>>	Трудът
	Този, който желае да бъде човек, не търси покой; този, който търси покой, не може да бъде човек.


	Когато слънцето изгрее, аз отивам на работа. Когато слънцето залезе, отдъхвам. Сам си копая кладенеца, от който пия. Обработвам земята, която ми дава моята прехрана. Поделям онова, което съм създал. Само царете могат да сторят повече.


	Бъди първи на полето и последен в леглото.


	Достатъчно лопати пръст — планина. Достатъчно ведра вода — река.


	Над купа с ориз човек трябва да помни труда, който той е струвал, за да бъде добит.


	Благополучието и упадъкът на един човек зависят пряко от съотношението между неговите часове за работа и за сън.


	Да си бездеен у дома, старателен навън и да питаш слепец за пътя могат да бъдат големи грешки.


	За да дойде вдъхновението, е необходимо много търпение и пот.


	Сееш много — жънеш много; сееш малко — жънеш малко.


	Отплатата за горчивия труд е сладка.


	Да си роден под звездата на пощенски кон.
	_Тълкувание: Смисълът на тази поговорка е, че някои хора са родени с лошия късмет да се блъскат цял живот. Заради големите разстояния пощенските коне в Китай правели дълги преходи и били подлагани на големи изпитания._


>>	Търговията
	Не отваряй дюкян, ако не обичаш да се усмихваш.


	Да отвориш магазин, е лесно, да го задържиш отворен — изкуство.


	Онзи, който никога не е бил мамен, не може да бъде добър търговец.


	След тежък снеговалеж и горивото, и оризът, и маслото, и солта поскъпват.


	Онова, което е оскъдно, е ценно; онова, което е в изобилие — не.


	Пазаренето е нужно за търговията както мачтата за кораба.


	Търговията не знае нито приятели, нито роднини.


	Търговските предприятия нямат нито тела, които да бъдат наказани, нито души, които да бъдат прокълнати.


	Продавачът на пъпеши не вика: „Горчиви пъпеши!“. Нито винопродавецът крещи: „Кисело вино!“


	Малките печалби от голям капитал в крайна сметка са големи; големите печалби от малък капитал в крайна сметка са малки.


	Ако капиталът ти е скромен и печалбите малки, не можеш да раздаваш стоките си на кредит.


	По-добре вземи осемстотин, отколкото да дадеш на кредит за хиляда.


	Не купувай всичко, което е евтино, и ще си спестиш много измами.


	Търгувай на пазарни цени и ще си спестиш много препирни.


	Там, където нещата стават насила, не може да има добра търговия.


	Малките печалби и големите разходи са сигурна гаранция, че цял живот няма да видиш бял ден.


	Онези, които правят пари, не полагат големи усилия; онези, които полагат големи усилия, не правят пари.


	Между хората от една вяра има взаимна обич; между хората от един бранш има взаимна завист.


	Ако можеш да купуваш, не купувай така, че да уплашиш продавача; ако можеш да продаваш, не продавай така, че да уплашиш купувача.


	Не разчитай на тазгодишния бамбук, а на бамбуковите издънки от идната година.


	Задръж стоките си хиляда дни и със сигурност ще ги продадеш на печалба.


	Брой парите така, все едно са злато, и ще избегнеш и най-малката грешка.


	Дървата за огрев не се продават в гората, нито рибата на брега на езерото.


	Не брой какво е изгубено, а какво е останало.


	Ако не вложиш малко, няма да спечелиш много.


	Капиталът, който не лежи погребан, естествено носи печалба.


	По-добре да продаваш с малка печалба, отколкото да се провалиш в бизнеса си.


	Стоките са добри и лоши; цените — високи и ниски.


	Общият капитал е като обща съдба.


	Готовите пари могат да купят всичко, което е на пазара.


	Когато нивото на водата се покачи, с нея се издигат и корабите; така се вдигат и цените на пазара.


	Спори за цената, но не и за теглото.


	Когато няма риба в реката, скаридите поскъпват.


	Клиентите са нефрит; стоката — трева.


	Ако видиш внезапно раздвижване, не бързай да се включваш.


	Никога не се препирай за малки печалби.


	Използвай малкото, за да хванеш голямото.


	Многото кораби не задръстват пролива; многото каруци не запречват пътя.
	_Тълкувание: На пазара има място за всички._


	Трябва да имаш няколко зърна ориз, за да можеш да хванеш фазани.
	_Тълкувание: Не можеш да започнеш търговия без някакъв, било то и малък капитал._


>>	Търпението
	Търпението е гръбнакът на успеха.


	Ако си търпелив в момент на гняв, ще избегнеш сто дни злочестини.


	С време и търпение черничевият лист се превръща в копринена мантия.


	Човек, който не може да понася малките беди, никога няма да постигне големи неща.
	(Подобна поговорка: Ако ти липсва търпение за малките неща, ще объркаш големите си планове.)


	В борбата между силата и търпението, търпението винаги надделява.


	Устоявай на провокациите, потискай гнева, прощавай обидите и прави отстъпки.


	Търпението е дърво с горчиви корени, но плодовете му са сладки.


	Най-добрият съвет често намираш на възглавницата си.


	На дъното на търпението е раят.


	Търпението е мъдростта на чакащите.


	Чакай дълго, удряй бързо.


	Птицата не може да полети, преди перата й да са напълно пораснали.
	_Тълкувание: Не се опитвай да направиш нещо, преди да си напълно готов._


>>	Удоволствията
	Удоволствие за един час — бутилка вино. Удоволствие за година — женитба. Удоволствие за цял живот — градина.


	Не се отдавай на удоволствията без мяра, защото те могат да бъдат и извор на болка.


	Човек трябва да е толкова внимателен при избора на удоволствията си, колкото и когато избягва надвисналите над него беди.


	Добрата търговия е хубаво нещо; но да седиш и да отпиваш от тази чаша е още по-хубаво.


>>	Уменията
	Вятърът и вълните като че ли винаги помагат на най-добрите моряци.

	Боговете са в неговото умение.
	_Тълкувание: Пословица, която се казва по адрес на някой, който е овладял занаята си до съвършенство._


>>	Ум и разум
	Затвореният ум е като затворена книга — само парче дърво.


	Разумният човек избягва излишъците и недоимъка.


	Когато казваш едно нещо, умният човек разбира три.


	Здравият разум стига по-далече от големите знания.


	Обмисляй нещата внимателно и всичко става лесно; спри да мислиш и всичко става трудно.


	Разумният човек може да напълни хиляда търбуха; глупакът — само своя.


	Умните хора понякога биват подлъгани от собствения си ум.


	Умните хора сами се съдят.


	Ако искаш да познаеш ума на един човек, слушай думите му.


	Една дума е достатъчна за умния човек. Умните хора имат повече от достатъчно.


>>	Упоритостта
	Упоритите хора нямат мнение — мненията притежават тях.


	Когато една стоножка умре на стената, тя не пада долу.
	_Тълкувание: Тази поговорка се казва по адрес на твърдоглави бюрократи, които се придържат стриктно към правилата, без да се интересуват от нищо друго._


>>	Управниците
>>	Държава. Управление
	Небето е високо, а императорът далече.


	Убийството на лош владетел не трябва да се смята за убийство, а за справедливост.


	Победителите са царе; победените — бандити.


	Да служиш на императора, е все едно да спиш с тигър.


	Когато владетелят не е справедлив, министрите му бягат в други страни.


	Верният министър гледа на смъртта, без да изпитва ужас.


	Себичният министър не е лоялен; лоялният министър не е себичен.


	Приятелството между сановници е тънко като хартия.


	Когато императорът прави грешка, всички хора страдат.


	Магистратът не се интересува от твоята бедност, както и дяволът от това колко си мършав.


	Честният магистрат няма шанс да преуспее.


	Нито има две слънца, нито двама владетели.


	Високият пост неизбежно е опасен.


	Ако по-добрите хора биват държани в сянка и на държавните постове стоят негодници, народът ще ги отхвърли и Небето ще изпрати бедствия. (Заемка от „Шу Чин“ — „Книга на историята“)


	В присъствието на владетеля и най-умният шут онемява.


	Ако горната греда е крива, и всички останали ще се изкривят.
	_Тълкувание: Поговорка, която се казва, когато корупцията и подкупничеството вземат връх в управлението._


>>	Упрекът
	Упрекът трябва да бъде използван внимателно. Лекият вятър разпалва огъня, докато силният го гаси.


	Проявите на неодобрение по света са като бързоподвижните облаци по небето, които могат да се видят дори и в най-ясния ден.


	Обвинявай себе си, както би обвинявал другите; прощавай на другите, както би простил на себе си.


	Необходимо е малко време, за да укориш един човек; но трябва да мине много време, за да бъде забравен упрекът.


	Онзи, който ме ласкае, е мой враг; онзи, който ме кори — мой учител.


	Ласкателството е болест; укорът — лекарство.


	Само обутият знае къде го стяга обувката.
	_Тълкувание: Понякога укорът е неудачен, защото само онзи, към когото е отправен, знае как да подобри ситуацията._


	Онзи, който хърка най-силно, заспива първи.
	_Тълкувание: Човекът, който критикува другите, често не забелязва собствените си недостатъци._


>>	Усилието
>>	Старание. Усърдие
	Зрелият плод сам пада от дървото — но не пада в устата ти.


	За да отсечеш дървото бързо, прекарай два пъти повече време, точейки брадвата си.


	Усърдието е съкровище с неоценима стойност; благоразумието е залогът за сигурност.


	Не хаби твърде много камъни за една птица.


	Никога не е била свършена добра работа без голямо усилие.


	Удари кремъка и ще получиш огън; не го удряй и няма да получиш дори и дим.


	Вещината идва единствено с времето и усилието.


	Усърдието и постоянството постигат невъзможното.


	Тромавите птици трябва по-рано да отлитат.
	_Тълкувание: Онези, които имат по-малки способности; трябва да работят още по-усърдно от другите._


	Опитай да спасиш мъртвия кон, все едно още е жив.
	_Тълкувание: Направи невъзможното, защото то може да се окаже възможно._


>>	Успехът
>>	Постижения.
>>	Завоевания
	Ключът за успеха не върши много работа, преди да го сложиш в правилната ключалка.


	Не мисли за репутацията си и ще можеш да направиш всичко, каквото поискаш.


	Всеки трябва внимателно да се вгледа накъде го тегли сърцето и сетне да поеме натам без колебание.


	Крайният успех изтрива всички грешки, направени по пътя.


	Успехът във всички неща зависи от подготовката. Без нея идва провалът.


	Има много пътища към върха на планината, но гледката отгоре винаги е една и съща.


	Ако искаш да откриеш благотворните влияния на земята, първо се сдобий с тези на Небето.


	Успехът не е в богатствата и парите, нито в запазеното място в семейната гробница, а в самия теб.


	Ако станеш един път повече, отколкото си падал, накрая ще успееш.


	Успехът не може да бъде спрян, подобно на цепнатината на пукнат бамбук.


	Истинският успех идва отвътре. Не се опитвай да подсилиш слабото, отслабвайки силното.


	Онзи, който се нагърбва с прекалено много неща, рядко успява.


	Ако няма облаци, няма да има и дъжд.
	_Тълкувание: Успехът не идва без трудности._


	Хитрият заек има три дупки до бърлогата си.
	_Тълкувание: За да успееш, трябва да имаш няколко алтернативи._


>>	Учението
>>	Образование. Учители
	Да се учиш, е все едно да плуваш срещу течението — щом спреш, отнася те назад.


	При учението старостта и младостта са без значение — най-добре осведоменият превъзхожда останалите.


	Учението е като хоризонта — там няма предел.


	Учителят отваря вратата — ти трябва да влезеш сам.


	По-добре да си напълно невеж, отколкото да си зле научен.


	Ако не се учиш, докато си млад, сетне оплакваш несретите си, докато остарееш.


	Кажи ми и ще забравя. Покажи ми и ще запомня. Увлечи ме и ще разбера.


	Ако синът остане необразован, баща му е виновен.


	Нефритът нищо не струва, преди да бъде обработен; човек за нищо не го бива, докато не бъде образован.


	Учението, което влиза само през ушите, е като яденето насън.


	Благодарение на учението синовете на обикновените хора стават държавни сановници; без учение синовете на държавните сановници се смесват с тълпата.


	Не ограничавай децата си до наученото от теб, защото те са родени в друго време.


	Онзи, чиято лампа гори до три през нощта и става с петлите в пет, наистина е решил да научи нещо.


	Богатите семейства нямат нужда да купуват плодородни земи, защото образованието ще им осигури хиляда крини ориз.


	Бъди усърден в учението, защото всяка буква струва хиляда жълтици.


	Всички начинания са малки в сравнение с учението.


	По-добре гледай магаре, отколкото да оставиш сина си неизучен.


	Образованието е като златна урна, която никога не може да бъде изгубена.


	Научи потомците си да вървят по двата правилни пътя — на литературата и на земеделието.


	Ножът се остри върху камък; човекът се остри от човек.


	Хранейки се, ние побеждаваме глада; учейки се — невежеството.


	Онзи, който не се учи, прилича на бродник в нощта.


	Онези, които не се учат, са само добитък, облечен в човешки дрехи.


	Може да се учиш до дълбока старост и пак да има какво да научиш.


	По природа всички хора са еднакви, но като образование са много различни.


	Учи така, сякаш животът е непрекъснат урок.


	Онзи, който ме учи един ден, става мой баща за цял живот.


	Необходими са триста години, за да подготвиш един човек.
	_Тълкувание: Любопитна поговорка, имайки предвид, че периодът от триста години е приблизително три пъти по-дълъг от продължителността на човешкия живот. Възможната алюзия е, че подготвеният човек е много ценен и че той дължи подготовката си не само на непосредствените си учители, но и на всички онези преди тях, които са помогнали за формирането на съответното знание._


	Книга и злато.
	_Тълкувание: Това е мото, което възрастните използват, за да насърчат децата в учението. Ако човек се учи усърдно, ще има шанса да си намери добра работа и да печели добре._


>>	Учтивостта
	Никой не се обижда от повече вежливост.


	Учтивостта е отличителна черта на цивилизования човек.


	Учтивостта печели доверието на владетелите.


	Прекалената любезност обикновено означава „Аз искам нещо“.


>>	Хазартът
	Монетите, които носиш в джоба си на път към игралната зала, са осъдени на смърт затворници, които скоро ще срещнат своята зла участ.


	Ако ще играеш на нещо, обмисли три неща в началото: правилата на играта, залозите и времето, когато ще си тръгнеш.


	В хазарта спечелените пари водят до изгубени пари.


	Ако играят непрекъснато на комар, дори боговете ще изгубят.


	Да убедиш някого да не играе комар, е равносилно на това да спечели пари в негова полза.


	Хазартът се родее с грабежа.


>>	Характерът
	По-лесно е планина да преместиш, отколкото да промениш характера на човека.


	Характерът и външността ти остават с теб до гроба.


	Няма бедност там, където има характер и няма богатство и чест там, където характерът отсъства.


	Да познаваш един човек не означава да знаеш как изглежда, а да познаваш сърцето му.


	Колелото на съдбата върви нагоре и надолу, царствата се въздигат и сгромолясват, но характерът на човека никога не се променя.


	По-трудно е да промениш естествените наклонности на един човек, отколкото да промениш реките или планините.


	Онези, които следват тази част от характера си, която е голяма, са велики хора. Онези, които следват тази част от характера си, която е малка, са малки хора. (Заемка от Менций)


	Там, където има характер, грозотата става красота; там, където няма характер, красотата става грозота.


	Можеш да смениш дрехите, но не можеш да смениш човека.


	Когато тигрите се превръщат в хора, опашките им си остават.


	Ако искаш да опознаеш характера на един владетел, проучи министрите му; ако искаш да разбереш наклонностите на един човек, вгледай се в другарите му; ако искаш да научиш какъв е един баща, наблюдавай сина му.


	Страхувай се повече от човек, чийто характер е като двуостър меч, отколкото от свирепия тигър в планините.


	Старият човек може да има младежко сърце, а беднякът може да притежава благороден характер.


	Характерът на един човек предопределя съдбата му.


	Изгнилото дърво не може да бъде дялано и кирпичените стени не могат да бъдат измазани.


	Благородният произход не гарантира благороден характер.


	Добрият характер е източник на богатство.


	Вълкът може да изгуби зъбите си, но не и наклонностите си.


>>	Хората
	Направи щастливи онези, които са наблизо, и онези, които са далече, няма да се забавят.


	Не вярвай прекалено много на първите си впечатления за хората.


	Всички хора са ти роднини и затова очаквай само проблеми от тях.


	Всички хора между четирите морета са братя.


	Така както ти гледаш на другите, и другите ще гледат на теб.


	Колкото повече познати имаш, толкова по-малко ги познаваш.


	Сред хората има добри и лоши, а сред добрите има полезни и безполезни.


	Онова, което не желаеш за себе си, не го простирай върху другите.


	Хората са коренът на една страна — когато коренът е здрав, страната е спокойна. (Заемка от „Книга на историята“)


	Хиляда души, хиляда умове.


	Златото се пробва с огън, хората — от Бог.


	Дори в едно легло хората сънуват различни сънища.
	_Тълкувание: Даже и най-близките хора, каквито са съпрузите, сънуват различни сънища. Следователно хората са различни. Конотацията е, че трябва да бъдеш предпазлив дори и с хората, на които вярваш най-много._


>>	Храната


	Кисело, сладко, горчиво, люто — всичко трябва да бъде опитано.


	Ако човек яде по-малко, ще му е по-вкусно.


	Цяр за лечение, супа за храна.


	Онзи, който взима лекарства и пренебрегва диетата, пилее уменията на лечителя.


	Мъртвите пойни птички са тъжно угощение.


>>	Целите
	Добрият стрелец се познава не по стрелата, а по целта си.


	Ако не промениш посоката си, вероятно ще стигнеш там, накъдето вървиш.


	В началото бил на два пръста от целта, а накрая — на хиляда _ли_.


	Търси нещо, докато го намериш и така трудът ти няма да отиде напразно.


	Не си мисли, че ще стигнеш целта си, без да напуснеш брега.


	Целта без краен срок е само желание. Мечтата с краен срок се превръща в цел.


	Глупците се лутат, докато мъдрите пътуват.


	Ако не стоиш зад нещо, ще паднеш заради нещо.
	_Тълкувание: Хората, които нямат някаква кауза, са обречени на провал._


	Няма значение дали котката е черна или бяла, стига да хваща мишки.
	_Тълкувание: Идеята на тази поговорка е, че целта оправдава средствата._


	Ловецо на сърни, не хаби стрелите си за зайци.
	_Тълкувание: Тази поговорка загатва необходимостта да бъдем целеустремени и да не забравяме истинските си цели заради други по-малки._


>>	Чаят
	Хубавият чай трябва да има гънчици като кожените обувки на татарски войник; да се къдри като кожата по врата на млад бик; да се издига на талази като мъгла от планинска клисура, да блести като езеро, докоснато от зефира, и да бъде влажен и мек като пръст, наскоро валяна от дъжд.


>>	Честността
	Небето не е безразлично към онези, чиито сърца са честни.


	По-добре честен в бедност, отколкото покварен в охолство.


	Благовидните думи не са толкова добри, колкото почтеното поведение.


	На онзи, чиито думи са съзвучни с разума и чиито действия са продиктувани от нравствеността — кой би се осмелил да му се опълчи?


	Ако си на правилния път, върви напред; ако си на грешния път, отстъпи назад.


	Ако огледалото е полирано, по него няма да полепне прах; ако сърцето е просветлено, в него няма да се надигнат лоши желания.


	Нека хората ме презират, но ако Небето не ме отхвърля, тогава загубата е печалба.


	Честността носи успех, измамата побеждава сама себе си.


>>	Честта
>>	Добро име. Репутация


	Подобно на писъка на орела горе в небето, така остава и името на човека след смъртта му.


	Добро име трудно се печели, но слуховете за лошите дела бързо стигат далече.


	От мъртвия леопард остава кожата му, от човека — името му.


>>	Човекът
	Човекът е живо съкровище, богатството — мъртво.


	Ако Небето го е създало, земята може да намери някаква полза за него.


	Човек не може да стане съвършен за сто години, но може да бъде покварен за по-малко от ден.


	Лицето показва ясно дали пред теб стои щастлив или нещастен човек, без да се налага да му задаваш въпроси.


	Лицето на един човек е отражение на състоянието на неговия ум.


	Човешкото сърце е възвишено като небето, а съдбата му е тънка като хартия.


	Човекът е Небето и земята в умален вид.


>>	Човечността
	Спасението на един човек е по-важно от построяването на седеметажна пагода в чест на Буда.


	Имай жал за сираците и бъди състрадателен към вдовиците, почитай старите хора и бъди добросърдечен към младите.


	Опасявай и въздигай онези, които са в скръб и немилост.


	Да видиш как един живот загива и да не го спасиш, е най-големият от греховете.


>>	Чувствата
	По-добре веднъж си излей сърцето, отколкото постоянно да въздишаш.


	В действията си трябва да бъдем в съзвучие с волята на небето; в думите си трябва да се вслушваме в чувствата на другите.


>>	Чуждите работи
	Нека всеки да помете снега пред собствената си врата и да не се занимава с този по покрива на съседа си.


	Гледай си своята къща и не говори за дъщерите и жените на другите мъже.


>>	Шеговити поговорки
	Не е икономично да си лягаш рано, за да пестиш свещи, ако резултатът е близнаци.


	Никога не прави нещо прав, ако можеш да го свършиш седнал и никога не прави нещо седнал, ако можеш да го свършиш легнал.


	От десет сватовници само девет лъжат.


	Ако искаш публика, започни бой.


	Преди да набиеш едно куче, разбери кой му е стопанинът.


	Трудно е да хванеш черна котка в тъмна стая — особено ако котката не е там.


	Милозливият си купува осолена риба и я пуска на свобода.


	Ако твоят враг ти навреди, купи на всяко от децата му барабан.


	Докато единият дои овена, другият държи ситото над брашното.


	Човекът с червен нос може и да е въздържател, но никой не му вярва.


	Онзи, който е държавен сановник в един живот, след това седем пъти се преражда като просяк.


	Решил един да си купи най-добрия кон — такъв, дето не пасе трева.


	Дай на просяка легло и той ще ти се отплати с въшки.


	Черното куче отнася храната; бялото куче отнася вината.


	Плешивите глави са готови будистки монаси.


	Приготви ковчега и човекът няма да умре.


	Тук няма заровени триста сребърника.
	_Тълкувание: В стари времена някой си Жан Сан спестил триста сребърника след цяла година усилен труд. Той се страхувал, че някой може да му ги открадне и затова ги закопал в задния си двор до ъгъла на къщата. Това обаче не го успокоило напълно и окачил на стената дървена табела, на която написал: „Тук не са заровени триста сребърника!“ Ето защо тази поговорка е нарицателна за недодялани хора, които в опита си да прикрият нещо, дават ясни доказателства за своята глупост._


>>	Щастието
	Щастието на следващия век се гради през този.


	Щастието не идва два пъти. Нещастието не идва само.


	Ако искаш щастие за цял живот — помогни на следващото поколение.


	Хората дължат голяма част от своето щастие и нещастие на самите себе си.


	Щастието прилича на слънчев лъч, който може да бъде затулен от най-малката сянка.


	Ако искаш щастие за един час, дремни. Ако искаш щастие за един ден, иди на риба. Ако искаш щастие за един месец, ожени се. Ако искаш щастие за една година, наследи богатство. Ако искаш щастие за цял живот, помогни на някого.


	За да привлечеш щастливата съдба, похарчи един грош за стар приятел, сподели старо удоволствие с нов приятел и въздигни сърцето на истински приятел, написвайки името му върху крилете на дракон.


	За щастливия дори и бедността, и невзрачността са извор на щастие; за амбициозния дори и богатството, и почестите са извор на нещастие.


	Ако имаш какво да ядеш три пъти на ден и ако платното на лодката ти е издуто от устойчив вятър, трябва винаги да си щастлив.


	Човек, чието сърце не е щастливо, е като змия, която се опитва да погълне слон.


	На щастието на добрите хора трябва да се гледа като на награда. На щастието на лошите — като на капан, от който трябва да се пазим.


	Щастието зависи от човека, а не от демоните; от добродетелта, а не от жертвоприношенията.


	Ако искаш да разшириш полетата на своето щастие, трябва да заравниш пръстта на своето сърце.


	Достатъчно богатство е да научиш значението на думата „щастие“.


	След несправедливо спечеленото щастие идва нещастие.


	Щастието е когато най-накрая станем онова, което винаги сме искали да бъдем.


	Няма по-голямо богатство от здравото тяло и щастливото сърце.


	Щастлив човек е онзи, който не е в плен на славата и успеха.


	Ако искаш да бъдеш щастлив, извличай най-доброто от трудностите и бедите.


	Щастието е в джоба ти — не го пропилявай цялото.


	Да живееш добре, е по-важно, отколкото да бъдеш богат.


	Когато щастието дойде, умът става по-прозорлив.


	Без кредитор на вратата и без болник в дома.
	_Тълкувание: Дефиниция на щастието._


	Щастливите хора никога не броят часовете.


	Хората, на които им е писано да бъдат щастливи, не трябва да бързат.


	Ясната луна не е кръгла за дълго; посребреният облак лесно се разсейва.
	_Тълкувание: Щастието е преходно._


>>	Щедростта


	Онзи, който винаги дава, винаги има; неговите богатства и почести никога не намаляват.


	Така както реките изливат водите си в морето отново и отново, така и онова, което човек дава, отново се връща при него.


	Ние си изкарваме прехраната с онова, което правим, но важното в живота ни е онова, което даваме.


	По-добре изобщо не прави добрини, отколкото да ги правиш с надеждата за отплата.


	Ръката, която дава, е по-благородна от онази, която взима.


	Звездата, колкото и да иска, не може да помогне на луната.
	_Анотация: В тази поговорка има словесна игра с думата „хсинг“ (звезда), която е почти идентична по звучене с думата „хсин“ (сърце)._


>	Китайски поговорки с тълкувания

	Всички врани на света са черни.
	_Тълкувание I: Някои правила като природните закони във Вселената са установени и неизменими, колкото и да ни се иска да ги променим._
	_Тълкувание II: Нищо лошо или никой лош човек не е по-различен от всички останали._


	Сляпа мечка бере царевица, къса един кочан и изпуска друг.
	_Тълкувание: Ще изгубиш онова, което вече имаш, ако продължаваш да търсиш още. Тази поговорка произхожда от китайската приказка за една мечка, която беряла царевица и слагала кочаните под мишницата си. Но когато слагала следващия кочан, тя вдигала ръката си и откъснатият по-рано кочан падал на земята._


	Йероглифът на цифрата „осем“ не се състои от една черта.
	_Тълкувание: Тази поговорка се казва, когато нещо все още не е добило завършен вид или все още има нещо да се случва._


	Зелена планина — дърва за огрев.
	_Тълкувание: Тази поговорка се казва като утеха при възникване на някакви неочаквани обрати и спънки и смисълът й е, че докато все още имаш сили, нищо не е изгубено._


	Докато не си стигнал до Жълтата река, сърцето не е мъртво.
	_Тълкувание: Според едно популярно китайско поверие човек изпада в отчаяние само когато стигне до Жълтата река. Затова тази поговорка се казва по адрес на човек, който не се предава въпреки всичко. Подобна по дух е пословицата: „Не проливай сълзи, преди да си видял ковчега.“_


	Поправил кошарата, след като овцете вече ги нямало.
	_Тълкувание: Някои хора казват, че е твърде късно да поправиш нещо, след като белята вече е станала. Но от друга страна е по-добре да поправиш каквото можеш, вместо да оставяш всичко на произвола на съдбата. Ето защо китайците използват тази поговорка и в двата смисъла._


	Любовта ще дойде над сребърна река върху мост от свраки.
	_Тълкувание: В Китай 7 юли е празник на любовта. На този ден китайците празнуват прочутата любовна история за едно ратайче, което се влюбило в една красива тъкачка от небесата. Разстоянието между тях било толкова голямо, че те можели да се срещат само веднъж в годината. Всяка година услужливи свраки построявали с крилете си пътека за влюбените, по която те пътували и се срещали. Посланието на тази легенда е, че истинската любов винаги намира път._


	Отсъствието на доказателство не е доказателство за отсъствие.
	_Тълкувание: Това, че няма доказателство за нещо, не означава, че то не съществува._


	Да ядеш вятъра и да поглъщаш горчивина.
	_Тълкувание: Израз, който се употребява по адрес на човек, който изпитва негодувание, таи гняв и понася страдание._


	Не оставяй труп пред чужда врата.
	_Тълкувание: Не въвличай други хора в проблеми, които не са техни._


	Обуздал коня на ръба на пропастта.
	_Тълкувание: Тази поговорка описва ситуация, при която някой прави нещо в последния момент, преди да стане твърде късно._


>	Китайски поговорки за прочути личности

	Когато едно куче ухапе Лу Тун Пин, то прави това, защото не може да познае истинския човек, когато го види.
	_Тълкувание: Лу Тун Пин е прочут даоистки патриарх и един от Осмината безсмъртни. Поговорката се казва за добър човек, който остава неразбран от останалите._


	Риби, падащи на дъното на реката.
	_Тълкувание: Този израз съдържа алюзия към историята за една прочута китайска красавица, която живяла в древното царство Чу. Тя била толкова красива, че рибите, които попадали под светлината на нейния сияен лик, се замайвали и потъвали към дъното на реката._


	Диви гъски, кацащи на земята.
	_Тълкувание: Тази поговорка е свързана с името на Чао Чун, друга прочута китайска красавица. След като била взета в плен от северните варвари, тя помолила една дива гъска да отнесе писмо в двора на императора Хан У Ти, което привързала за крака на птицата. Така писмото стигнало в двореца и в него любимата конкубина на императора съобщавала за непоколебимото си решение да сложи край на живота си и благодаряла за добрината му към нея. Новината толкова силно покрусила императора Хан У Ти, че скоро той умрял от мъка._


	Къде са сега богатството и престижът на Ших Чун?
	_Тълкувание: Ших Чун бил прочут китайски търговец и богаташ, на когото завиждали мнозина. Много чудни истории се разказват за неговите несметни богатства и за съперничествата му с разни могъщи хора. Според една от тях той се обзаложил с някакъв дребен владетел кой ще облече повече улици с брокат и покрил цели четирийсет ли със скъпата тъкан, като победил съперника си с десет ли. Друг път дал като подарък коралово дърво, дълго седем лакти, докато това на местния цар било само три лакти, а веднъж купил едно красиво момиче срещу „трийсет и шест крини изящни перли“, но тази сделка се оказала злополучна, защото за да му отнеме девойката, вицекралят хвърлил Ших Чун в затвора, където той умрял. Оттук и поговорката._


	Дозата отрова на У Та Лан — със сигурност умира, ако я вземе, със сигурност умира и ако не го направи.
	_Тълкувание: У Та Лан бил прочуто джудже от ранната история на Китай. Неговата съпруга Пан Чин Лиен била запомнена с любовната си авантюра с някой си Хси Мен Чин, на която мъжът бил неспособен да сложи край. Легендата разказва, че тази вероломна двойка накрая отнела живота на У Та Лан, принуждавайки го да изпие чаша с лекарство, в което била добавена отрова. И макар У Та Лан да подозирал каква е целта им, той не посмял да им се възпротиви. Оттук поговорката се използва за човек, който е притиснат до стената и няма никакъв полезен ход._


>	Китайски поговорки с исторически произход

	Тиранинът Чоу, загинал в годината Чиа Цу, а през същата година добрият основател на династията Джоу установил властта си.
	_Тълкувание: Династията Джоу управлявала през периода 1046–256 г. пр.н.е. Смисълът на тази поговорка е, че една година не е нито добра, нито лоша и че успехът и провалът се определят от характера и действията на самите хора._


	От всички трийсет и шест стратегии бягството е най-добрата.
	_Тълкувание: Донякъде шеговита поговорка. В миналото се смятало, че „Трийсет и шестте стратегии“ покриват цялата военната доктрина на Сун Дзъ, най-великият военен мислител в историята на древен Китай. Монографията му „Изкуството на войната“ се състояла от тринайсет глави и в продължение на векове на нея се гледало като на военна библия._


	Вземи назаем източния вятър!
	_Тълкувание: Тази поговорка е свързана с една важна битка, описана в класическия роман „Романс за трите царства“. Прочут военачалник отчаяно се нуждаел от източен вятър, за да може да превземе с флотата си крепостта, която обсаждал. Оттук и поговорката._



	Когато съдбата изоставила Конфуций, той бил спрян от войските на Жен и Цай.
	_Тълкувание: Тази поговорка ни отпраща към един добре известен епизод от живота на великия мислител, когато му попречили да влезе в царството Чу, както възнамерявал. Причината за това била, че съседните владетели се опасявали, че доброто му управление ще направи тази държава толкова силна, че да погълне всичките й по-малки съседи._


	Небето дало на Йен Ху едно кюлче злато; такова съкровище не може да обогати някого, комуто е писано да бъде беден.
	_Тълкувание: Любимият ученик на Конфуций Йен Хо бил изключително беден. Един ден изчезнала сребърна монета и подозренията на другите ученици на мъдреца паднали върху Йен Хо, защото всички знаели колко е беден. На другия ден Цен Дзу, друг ученик на Конфуций, сложил едно златно кюлче върху масата на Йен Хо с кратка бележка: „Дадено на Йен Хон от Небето.“ Когато Йен Хо видял бележката, той написал отдолу: „Златото не може да направи богат онзи, комуто е писано да е беден.“ И не проявил никакъв интерес към кюлчето._


>>	Поговорки от времето на Воюващите царства (475–221 г. пр.н.е.)
	Су Чин още си е Су Чин. Дрехите са други, но не и човекът.
	_Тълкувание: Су Чин бил известен държавник от Периода на воюващите царства. Докато бил беден учен, отдаден изцяло на знанието, неговата майка, брат и съпруга се отнасяли към него с презрение. Когато впоследствие станал висш съветник на Шестте царства и се върнал в дома си с държавните печати, окачени на пояса му, цялото му семейство се разкаяло за предишното си поведение и се чудело как да изкупи вината си пред него. По този паметен повод Су Чин произнесъл думите, които се превърнали в популярна поговорка._


	Всяка династия си има министри, които са като техния император.
	_Тълкувание: По времето на Воюващите царства живял един прочут учен на име Чие Куей, чийто далечен родственик бил покрит с позор, защото в миналото отстоявал позицията, че със северните варвари трябва да бъде сключен мир. Затова императорът веднъж му казал: „Твоят родственик по време на династията Сун беше предател, гледай и ти да не приличаш на него.“ По този повод прочутият учен уместно отговорил: „Всяка династия си има министри, които са като техния император.“_


	Да наемеш път, за да унищожиш държава.
	_Тълкувание: През 4 в. пр.н.е. имало две малки съседни държави на име Ю и Коу. Великото царство Чин на няколко пъти се опитвало да ги покори, но благодарение на това че те винаги се подкрепяли взаимно, успявали да запазят независимостта си. Най-накрая по съвет на един находчив министър владетелят на Чин изпратил на владетеля на Ю един великолепен кон като подарък и когато по-късно го помолил да му позволи да премине през неговите територии, за да нападне царството Куо, владетелят на Ю не могъл да му откаже. Така държавата Куо била завладяна, а скоро след това била последвана и от Ю._


	Трима съветници с две праскови.
	_Тълкувание: По време на Воюващите царства владетелят на Чи вдигнал голям пир в чест на своите висши сановници. Владетелят предложил две великолепни праскови на двама от велможите си, които успеели да докажат, че са по-достойни от другите за този височайши подарък. Тогава двама военачалници разказали за заслугите си и прасковите били присъдени на тях. А малко след като били изядени, се появил трети военачалник, чийто разказ и военни подвизи били толкова впечатляващи, че предишните двама военачалници се почувствали задължени да се самоубият на място. Виждайки това, третият военачалник се изпълнил с негодувание, че другарите му е трябвало да умрат заради една праскова и сам умрял от мъка. Историята разказва, че този план бил измислен от вероломния министър Йен Йин, понеже той смятал, че влиянието на тримата военачалници над владетеля на Чи е станало прекомерно голямо. Оттук тръгва изразът „Трима съветници с две праскови“, който е нарицателен за заговор, насочен към няколко души едновременно._


	Дори Хо и Хуан не могат да излекуват онзи, който има червеи в сърцето.
	_Тълкувание: Хо и Хуан били двама прочути лечители, живели в държавата Цин, чиито умения били толкова големи, че за тях се говорело, че могат да съживяват и мъртвите. Смисълът на поговорката е, че никой не е в състояние да излекува злото сърце._


>>	Поговорки от времето на династията Хан (206 г. пр.н.е. — 200 г. сл.н.е.) и на Трите царства (220–280 г. сл.н.е.)
	Песни на Чу от всички страни.
	_Тълкувание: След упадъка на династията Цин (221–206 г. пр.н.е.) държавата Чу и държавата Хан повели война за контрола над Китай. През 202 г. пр.н.е. силите на Хан, водени от Лиу Бан, царя на Хан, и още двама военачалници — Хан Ксин и Пен Юе, нападнали Чу от три страни и хванали в капан царя на Чу — Ксиан Ю. За да отслабят силите на Ксиан Ю преди окончателното сражение, армиите на Хан възприели стратегията на „Песни на Чу от четири страни“ — военачалниците на Хан наредили на част от войниците си да пеят песни от района на Чу, за да подкопаят духа на войниците на Чу. И наистина, когато войниците на Чу чули песните от родния си край, те се изпълнили с мъка по дома и започнали да се тревожат за семействата си, което в крайна сметка довело до разгрома на армията на Чу. Оттук и изразът „Песни на Чу от всички страни“, който означава да попаднеш в отчаяна ситуация или в капан._


	Неспособен да се справи така добре, както би искал.
	_Тълкувание: Бан Чао (32–102 г. сл.н.е.), прочут военачалник с голям принос за установяването на източната династия Хан, бил назначен за управител на Централна Азия. Благодарение на таланта му като управник и изключителната му лоялност, той скоро станал незаменим. И след 31 години вярна служба Бан Чао се обърнал към императорския двор с молба да се оттегли. Но всичките му молби били отхвърлени, защото министрите на императора знаели, че няма да могат да му намерят достоен заместник. Отчаян Бан Чао помолил сестра си Бан Жао, високообразована писателка и историчка, да пише направо на императора. В писмото си тя изтъквала напредналата възраст на своя брат и посочвала, че в случай на вражеско нападение Бан Чао се страхувал, че ще се окаже „неспособен да се справи така добре, както би искал“. Оттук и популярният израз. Трогнат от това писмо, императорът най-накрая разрешил на Бан Чао да се оттегли. Когато се върнал в столицата на Източен Хан след дълго пътуване, Бан Чао бил на седемдесет и една години. Само един месец по-късно той починал._


	Не можеш да хванеш тигърче, без да влезеш в бърлогата на тигъра.
	_Тълкувание: С тези думи прочутият генерал Бан Чао окуражил войниците си да нападнат вражеската армия на Ксион Ну през 73 г. сл.н.е. Макар и малобройна, армията на Бан Чао спечелила решителна битка, която укрепила позициите на династията Хан._


	Кажи нещо за Цао Цао и той се появява.
	_Тълкувание: Цао Цао (155–220 г.), китайски пълководец, автор на съчинения за военното изкуство и поет. Този известен военачалник, който свалил династията Хан, бил най-важната фигура в голямата драма на историята, която сложила началото на епохата на Трите царства. Толкова голям бил военният му гений, че хората вярвали, че е достатъчно само да споменеш името му, за да се появи от нищото, сякаш слязъл от небето._


	Разлятата вода не може да се върне обратно.
	_Тълкувание: По времето на династията Хан имало един учен човек на име Чу Мао Чен, който бил толкова беден, че през деня бил принуден да събира дърва за огрев, за да се прехранва, а нощем залягал над науките си. Жена му го мислела за непоправим неудачник и затова подала молба за развод, която била удовлетворена. След години обаче, когато Чу Мао Чен се издигнал и станал префект, жена му — която междувременно била изпаднала в окаяно положение — се обърнала с молба към бившия си мъж да я приеме отново като съпруга. В отговор на това той й наредил да разлее малко вода на земята и след това да я събере обратно, добавяйки, че ако успее да го стори, молбата й ще бъде удовлетворена. Оттук и изразът „разляната вода не може да се върне обратно“, който станал синоним на невъзстановимо минало._


	Ще бъде ли Негово превъзходителство така любезен да влезе в гърнето?
	_Тълкувание: Някакъв император имал висш сановник, който бил виновен за редица тежки престъпления и простъпки. Вместо да го накаже направо, императорът наредил на свой по-низш служител да направи така, че да порицае виновника. Разликата в служебното положение обаче правело тази задача изключително трудна. По-низшият служител отишъл при висшестоящия сановник и му изложил някакъв въображаем случай за някакъв си държавен служител, който бил виновен за какви ли не тежки престъпления, като накрая го попитал как според него трябва да се постъпи с нарушителя. Нищо неподозиращият висш сановник отговорил, че виновникът трябва да бъде сложен в едно голямо гърне пълно с масло и сготвен. Като чул това, хитрият служител попитал: „Ще бъде ли тогава Негово превъзходителство така любезен да влезе в това гърне?“_


	Когато големият човек няма късмет, той чака късмета си.
	_Тълкувание: Тази история е свързана с епизод от детските години на китайския генерал Хан Ксин. Веднъж, когато си вървял по пътя, той бил пресрещнат от двама побойници, които го принудили да мине между краката им, ако искал да продължи нататък. Неспособен да им се противопостави, Хан Ксин се подчинил, но когато станал владетел на Чи, той издирил тези двамата и ги превърнал в живи стъпала за качване на кон. Стъпвал на единия, когато се качвал на коня си, а на другия, когато слизал от него. Така той получил своето справедливо възмездие._


	Да разбиеш казаните и да потопиш лодките.
	_Тълкувание: Този израз отново ни препраща към епизод от живота на генерал Хан Ксин, който пресичайки Жълтата река през 196 г. пр.н.е., за да проведе решително сражение, наредил всички лодки на армията му да бъдат потопени, а готварските казани разбити, за да направи отстъплението невъзможно. В този смисъл въпросният израз е синоним на „отчаяна ситуация“._


	Макар долината Шан Фан да гори в пламъци, Небето не желае Су Ма да загине.
	_Тълкувание: Су Ма бил прочут военачалник, подчинен на Цао Цао от епохата на Трите царства. Веднъж той бил обкръжен от своя противник Чу-Ко Лиан в една дълбока долина. Бил запален голям пожар, вследствие на който всички коне и хора на Су Ма загинали, с изключение на самия Су Ма и двамата му сина, които слезли от конете си и се прегърнали, просълзени, в очакване на гибелта си. В този критичен момент завалял силен дъжд, който изгасил пожара. Чу-Ко Лиан не се осмелил да престъпи волята на Небето и позволил на тримата мъже да избягат. Затова поговорката се използва, когато нечий живот бъде спасен по щастлива случайност или благодарение на намесата на провидението._


	Лиу Пей хвърля детето си, за да спечели сърцата на хората.
	_Тълкувание: Тази поговорка ни препраща към управлението на първия император на династията Хан — Лиу Пей. Веднъж, когато Лиу Пей бил разгромен от Цао Цао, обичаният от войниците генерал Чао Йин отстъпвал от полесражението, носейки невръстния син на Лиу Пей до гърдите си, като ту се биел, ту се изтеглял по посока на отстъплението. Когато стигнал при господаря си и предал младия принц на баща му, цялото му тяло било покрито с тежки рани. Като го видял, Лиу Пей хвърлил детето на земята и възкликнал: „Не е трябвало да получаваш такива рани заради едно мое дете!“ Впоследствие изразът станал нарицателен за някой, който се опитва да спечели сърцата на хората._


	Толкова, колкото са семената в една каруца с жито.
	_Тълкувание: През периода на Трите царства прочутият учен Чан Сун от Су Жуан бил изпратен като пратеник в столицата, където бил приет от знаменития военачалник Цао Цао, който с безцеремонното си поведение обидил учения. Скоро обаче пред Чан Сун се открила възможност да получи удовлетворение. Това се случило, когато себелюбивият Цао Цао решил да му покаже своя военен трактат по военни въпроси. Чан Сун го прегледал, прелиствайки бързо страниците, и след известно време възкликнал с презрение: „Тази книга не е на Цао Цао. Тя е написана преди векове от едно дете и е лишена от всякаква стойност. Всяко малко момче в нашата страна може да я повтори дума по дума, когато го бутнеш.“ Разгневеният Цао Цао накарал учения да докаже твърдението си, повтаряйки сам трактата дума по дума. Чан Сун, който в действителност никога в живота си не бил виждал книгата, започнал от първа глава и повторил целите три тома от начало до край, без да пропусне нито буква. Смаяният Цао Цао възкликнал: „Тази книга несъмнено е моя. И това, че си я запомнил само с един поглед, е доказателство за твоите феноменални способности. Но кажи ми, моля те, колко учени като теб имате във вашата страна?“ „Като мен? — отвърнал Чан Сун презрително. — Е, да речем, че сме толкова, колкото са семената в една каруца с жито!“_


>>	Поговорки от времето на династията Таи (618–976 г.)
	Малките златни лилии са несигурна основа.
	_Тълкувание: Тази поговорка е свързана с Яо Нианг, красивата наложница на принца Ли Ю от южната династия Тан, която рухнала през 975 г. Яо Нианг била лека и изящна и танцувала изключително красиво. Принцът наредил на един изкусен майстор да изкове голям брой златни лилии с подвижни венчелистчета, които били наредени по протежение на една пътека от дома на Яо Нианг до императорския дворец. И когато Яо Нианг тръгнела по златните лилии, се създавало впечатлението, че тя по-скоро лети във въздуха, отколкото да ходи по земята. Но принцът все още не бил удовлетворен и веднъж споделил пред нея желанието си краката й да приличат на неотворена пъпка на лилия, което щяло да бъде самото съвършенство. Тогава на Яо Нианг й хрумнала идеята, че може да постигне това с помощта на бели копринени бинтове, които малко по малко свили стъпалата й до размерите на средно голяма пъпка на лилия. Така, обута в изящните си червени обувки, стъпваща леко по златните лилии с малките си нозе, Яо Нианг се превърнала в образец на съвършенство, на който било писано да пребъде през вековете. По време на династията Сун модата на свитите стъпала била вече общоприета. До ден-днешен малките стъпала са знак не само за изящество, но и за благоприличие. Именно благодарение на Яо Нианг изразът „златни лилии“ се е превърнал в синоним за женски крака. Но горният израз се използва по-скоро, когато става дума за нещо нестабилно, като например къща, построена върху несигурна основа._


	Не подценявайте Ил Жи Кун, когато е без бойното си снаряжение.
	_Тълкувание: Тази поговорка ни препраща към прочутия герой Ил Жи Кун от смутния период, когато била основана династията Тан. Неговите бойни умения и смелост били ненадминати и благодарение на качествата си той станал личен охранител на втория Тан император, като в задълженията му влизало да го пази и от зли духове. Впоследствие Ил Жи Кун получил полумитичен статут на един от двамата Божествени пазители, които китайците почитат и до днес. Историята разказва, че веднъж Ил Жи Кун влязъл в бой без обичайната си броня, заради което бил ранен, но въпреки това спечелил битката. Поговорката се използва като предупреждение за онези, които са склонни да подценяват противника си, виждайки, че е с отслабени позиции._


	На петия ден от петата луна, ако не закачиш клонка пелин, едва ли ще ядеш ново жито.
	_Тълкувание: Тази поговорка води началото си от страшния бунт на Хуан Чао, бивш държавен сановник от времето на династията Тан, който се прочул със своята жестокост. По време на един от опустошителните си набези в родната си провинция Хуан Чао забелязал някаква бягаща жена, която водела малко дете за ръката и носела друго по-голямо на гърба си. Когато войниците му почти я настигнали, тя продължила да тича с по-голямото дете, изоставяйки по-малкото, което плачело горчиво, зовейки името на майка си. Озадачен от странното й поведение, Хуан Чао наредил да му доведат жената и й поискал обяснение. Майката, хлипайки, му отговорила, че по-малкото дете било нейно, а по-голямото било племенник на мъжа й, но понеже си нямало нито баща, нито майка, било отраснало с нея. Ако го била изоставила в онзи ужасен момент, Небето никога нямало да й прости това, и затова изоставила собственото си дете. Хуан Чао останал доволен от този отговор и я похвалил за постъпката й. След това скъсал една клонка пелин (на китайски „ай“) и й наредил да го окачи над вратата си и да каже на всичките си роднини да направят същото. После заповядал на войниците си по никакъв повод да не се доближават до къща, на която е окачена такава клонка и пуснал жената да си ходи с щедър подарък. Когато на вечерта дал заповед всичко в района да бъде плячкосано и опустошено, войниците три дни напразно се мятали от място на място, защото над всяка врата намирали окачено пелиново стръкче._
	_До ден-днешен китайците празнуват това чудотворно избавление на петия ден от петата луна. И на този ден, дори над вратата на най-бедната къща в Китай, може да се види закачена клонка пелин._


>>	Поговорки от времето на династията Сун (960–1279 г.)
	Насекомото може да лети десет крачки, но ако се закрепи за опашката на благороден жребец, може да измине и хиляда ли.
	_Тълкувание: Тази поговорка се приписва на Чао Куан Ин, основателя на династията Сун, който е забележителна фигура в китайската история. Изразът е станал синоним за подлизурство и се казва по адрес на хора, които правят всичко възможно, за да си осигурят закрилата на могъщи покровители._


	Като богинята на новородените — двулика.
	_Тълкувание: Тази поговорка е свързана с историята за една наложница на император от династията Сун. Името й било Коу Чу. Главната императрица умряла бездетна и императорът обещал на източната и западната императрици, които постоянно се борели за надмощие, че която първа роди син, ще получи честта да бъде майка на бъдещия престолонаследник. Първа родила син източната императрица, но нейната съперница била подкупила акушерката й, която, докато майката била още в безсъзнание, заместила новороденото с тялото на една току-що одрана лисица, което било отнесено в двореца. Императорът бил толкова ужасен от видяното, че веднага прокудил източната императрица, изпращайки я на доживотно заточение. Самото дете било повито и дадено на Коу Чу с нареждането да го хвърли в реката. Наложницата обаче се побояла да извърши такава жестокост и спасила детето, но когато това станало известно на западната императрица, тя наредила Коу Чу да бъде пребита до смърт. След кончината на императора младият принц, когото Коу Чу спасила, го наследил и въздигнал своята благодетелка в култ, придавайки й статута на богиня. Изображението й може да бъде видяно в различни храмове, винаги с маска, която вероятно представя външността й към момента на убийството й. Поговорката се казва, когато върху лицето на някой човек настъпи внезапна и рязка промяна._


	Безкористен човек с желязно лице.
	_Тълкувание: Тази поговорка ни препраща към прочутия държавник от времето на династията Сун, който никога не се усмихвал. Той бил честен и безкористен, но лицето му представлявало такава неподвижна маска, че си спечелил прозвището Желязното лице, което станало синоним за човек, лишен, от каквато и да е корист._


	Толкова красив, че да напълниш колесницата му с плодове.
	_Тълкувание: Тази поговорка е свързана с живота на Пан Ан, който се прочул като най-красивият младеж в историята и фолклора на Китай. Всеки път, когато този красив младеж се появял по улиците с колесницата си, жените го гледали с възхищение и го замеряли с круши, праскови и други плодове, докато колесницата му се напълнела догоре. Изразът се използва във възхвала на мъжката красота._


>>	Поговорки от времето на династията Мин (1369–1644 г.)
	Просейки със сребърна купа.
	_Тълкувание: По времето на династията Мин живял зъл министър на име Йен Сун, който бил виновен за изнудване и всякакви други престъпления. Императорът Чиа Чин искал да го накаже сурово, но било невъзможно един толкова високопоставен сановник да бъде осъден на смърт. Затова той му дал една сребърна купа и му наредил да тръгне с нея по улиците и да проси храна с този съд, без който никой нямал право да му даде нищо. Но хората, които го ненавиждали, отказвали да му дадат каквото и да е, със или без купата, защото много добре били прозрели хитростта на императора. Така злият министър умрял от глад, макар да притежавал сребърна купа. Изразът се използва за вещи, които макар и ценни, не са особено полезни._


	Има само един голям късмет на света и той е бил купен от Уан Хуа.
	_Тълкувание: Легендата разказва, че императорът Чен Ти (единайсетият от династията Мин) си нямал син и затова често излизал предрешен сред хората, също като халифа Харун ал Рашид, с намерението да си намери някое съвършено момче, което да осинови. Веднъж, докато се скитал по улиците преоблечен като просяк с дрехи от слама, Чен Ти предложил да продаде сам себе си, заявявайки, че ако някой сирак го избере за баща, той няма да му иска никакви пари. Всички се присмели на това нелепо предложение, но едно бедно момче без баща на име Уан Хуа пристъпило напред и си взело просяка за баща. Предрешеният Чен Ти подложил момчето на стотици изпитания, за да провери неговия характер и синовни чувства, но Уан Хуа се оказал достоен за всички тях. Най-накрая императорът го отвел в двореца и го направил свой наследник, който останал в историята под името Чиа Чин._


	Ако йероглифът Уенбъде разгледан, се вижда един принц от едната страна и още един от другата.
	_Тълкувание: Императорът Чен Ти, както бе посочено по-горе, нямал син*. Веднъж, когато бил опасно болен, той се замислил кой от многобройните си племенници би могъл да остави на трона и се оказало, че нито един от тях не е подходящ, защото онези, които не били глупави, били порочни. Най-накрая си спомнил за един момък, чиято връзка с императорското семейство била изключително далечна и чийто баща бил на служба в провинцията Съчуан. Младежът бил само на осемнайсет години и предишната година бил придружил баща си при едно негово посещение в императорския дворец, където направил много добро впечатление на императора, който сега обмислял дали да не го избере за свой наследник. Владетелят основателно се страхувал, че ако плановете му станат известни, по-близките членове на императорското семейство ще измислят някакъв начин, така че момчето никога да не стигне в Пекин. Затова Чен Ти прибягнал до хитрост. Той написал писмо до бащата на младежа, в което му съобщавал, че при миналогодишното му посещение в Пекин синът му бил забелязан да се държи непочтително към собствения си баща и затова сега трябвало да се яви в столицата, за да получи необходимото порицание. Бащата и синът нямали никаква представа какво може да означава тази странна заповед и изобщо не подозирали за истинските намерения на императора. На раздяла с родителите си младежът се разплакал и поел на самотното си пътуване, изпълнен с мрачни предчувствия. В странноприемницата, в която се отбил, за да нахранят коня му, младият мъж се натъкнал на някакъв гадател, който гледал на йероглифи. Младежът веднага решил да си пробва късмета и написал на един лист йероглифа на думата „питам“ (уен), който дал на гадателя с молба, ако може да му каже какъв ще бъде изходът от пътуването му до Пекин. Опитният тълкувател на знаци веднага му отговорил, че изгледите са много добри, защото йероглифът „уен“ се състоял от два йероглифа на думата „принц“ (чун) гледащи един срещу друг. Въпреки че младият мъж не повярвал особено на това предсказание, той бил накаран да обещае, че ако след време стане принц, ще си спомни за гадателя и ще го направи свой министър. Когато младежът действително станал император, удържал на обещанието си и направил гадателя, чието име било Йен Сун, свой първи министър, но той се оказал толкова зъл човек, че императорът се видял принуден да го умори от глад, принуждавайки го да проси с една сребърна купа, както бе разказано в първата история за династията Мин._
	[* Тази история представлява версия на предишната. — Б.пр.]


>>	Поговорки от времето на династията Цин* (1644–1911 г.)
	[* Династията Цин, наричана също Манджурска, е последната императорска династия на Китай. Българската транскрипция на името й съвпада с името на друга китайска династия, управлявала през периода 221–206 г. пр.н.е. — Б.пр.]


	Като възглавница от игли, като коприва на гърба.
	_Тълкувание: Поговорката е свързана с името на прочутия пират Чоу Ин Лун от първите години на династията Цин, който се оттеглил от разбойническия си живот и бил възнаграден за това с военен пост в императорската гвардия. Благодарение на способностите и качествата му скоро той бил повишен в генерал. Обкръжението му обаче го презирало заради тъмното му минало и това обстоятелство заедно с непознаването на церемониала в императорския двор скоро принудили Чоу Ин Лун да подаде петиция до императора, в която той молел да бъде освободен от поста си и да му бъде позволено да се оттегли в родното си село. Изразът се казва по адрес на човек, който се чувства неловко, вследствие на дълбока несъвместимост между неговия характер и обкръжението му._


	Само двама души минават през градските порти.
	_Тълкувание: Веднъж, когато императорът Чиен Лун се разхождал по крепостната стена на Пекин, загледан в многолюдната тълпа, която минавала през централната градска порта, той попитал първия си министър Хо Шен колко души според него влизат и излизат от града всеки ден. Хо Шен отговорил: „Двама“. Когато императорът го помолил да разясни думите си, министърът обяснил, че единият се казвал Слава, а другият Печалба. Поговорката се използва, когато трябва да бъдат изтъкнати двата основни мотива, които стоят зад всяко човешко поведение._


>	Популярни китайски суеверия

	Когато светлината на лампата мъждука, ще се сдобиеш с богатство.


	Когато вали сняг и снежинките са с шест разклонения, това е предзнаменование за добра година.


	Не си взимай за домашен любимец костенурка в клетка, защото това ще забави бизнеса ти.


	Ако някой удари другиго с метла, онзи, който е посегнал, ще бъде застигнат от лош късмет и ще съсипе живота си.


	След като си избръснеш главата или се изкъпеш, никога не играй комар, защото ще изгубиш.


	Ако един човек има голяма глава, той ще бъде щастлив, защото щастието виси от темето на главата.


	Малките ръце и големите крака означават нещастен живот.


	Потрепването на лявото око означава богатство, а на дясното — беда.


	Прегърбеният човек с отпуснати рамене през целия си живот няма да познае нищо друго, освен горчивини.


	Онзи, чиито стъпки отекват като ударите на барабан, винаги ще бъде беден.


	Ако повторно омъжила се вдовица роди син скоро след сватбата, тя ще направи втория си мъж щастлив.


	Ако мъж се ожени за жена, която е три или шест години по-стара или по-млада от него, това ще донесе лош късмет на двойката.


	Сватбените дрехи трябва да бъдат червени, жълти или бели. Дрехите в черно, синьо или сиво ще донесат нещастие на семейството.


	Ако по време на сватбата духа силен вятър, булката няма да бъде добра съпруга; ако вали дъжд — няма да живее дълго.


	Ако сънуваш лош сън, напиши го върху стена, която гледа на юг, веднага щом бъде огряна от слънцето и така няма да ти се случи нищо лошо.


	Духовете на онези, които са умрели от насилствена смърт, оплитат краката на убийците си.


	Ако едно куче вие няколко часа в късна нощ, това означава, че някой е умрял някъде.


	Огледалата трябва да бъдат скрити по време на погребения. Всеки, който зърне отражението на ковчега, ще бъде застигнат от смърт в семейството.


	Ако някой сънува сняг, това означава, че родителите му са умрели.


	Ако едно бебе плаче без причина, това означава, че има духове около детето, които го безпокоят.


	Ако една къща е построена с лице на север, това ще бъде гибелно за семейството, което я обитава.


	Най-щастливото число за китайците е осем, защото то съвпада по звучене с китайската дума „преуспявам“.


	Най-нещастното число е четири, защото то съвпада по звучене с китайската дума за „смърт“.


	Числото девет е щастливо, защото на кантонски то съвпада по звучене с думата „достатъчен“.


	Децата, които изгубят майките си в ранното си детство, ще станат големи дърдорковци.
	_Тълкувание: Тази странна идея за китайците е неоспорим факт. Затова, когато някой говори по отегчителен начин, по негов адрес може да бъде казана фразата: „Той вероятно е загубил майка си, когато е бил малък.“_


	Децата, които са родени до десет месеца след сватбата на родителите си, винаги ще бъдат бедни.
	_Анотация: Това твърдение в продължение на векове в Китай се възприемало като неоспорима семейна аксиома._


	Когато прясна кръв влезе в кост, тя показва даденото от Небето родство между баща и син.
	_Тълкувание: Ако има някакво съмнение дали нечии кости са на човек, чиито синове са живи, простото правило е един от тях да пореже пръста си и да остави кръвта да капе върху една от костите. Ако тя остане на повърхността на костта, това доказва, че мъртвият не е кръвен роднина или поне не е баща на синовете. Ако кръвта обаче бързо се просмуче в костта, вярно е обратното._


	Когато един човек умре, той става дух; когато дух умре, той става чи.
	_Тълкувание: Чи е виталната енергия на живота, водеща началото си от взаимодействието на космическите сили ин и ян. Древни китайски източници твърдят, че както хората се страхуват, когато видят дух, така и духовете са ужасени, когато зърнат чи. Ето защо ако йероглифът на тази дума бъде написан на нечия врата, до нея няма да посмеят да се доближат каквито и да са духове и таласъми._


>	Китайски мерни единици
	Ли — Китайска мерна единица за разстояние, равна на 500 м., въпреки че през различните епохи е варирала.
	Чи — Китайска мерна единица за разстояние, равна приблизително на 30 см.
