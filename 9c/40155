P>
	Не заслужаваше такава чест франкизмът,
	но нищо, даде му се — хвърлят върху клади
	щастливите испанци цялата му измет
	от полицейски досиета и доклади.

	Добре горят и стана светло и горещо
	и с пълно право можем да речем най-сетне,
	че диктатурата и тя предложи нещо,
	което в историческия мрак да светне.

	И само папките за интелектуалци
	научна стойност имали, та ги не пипат —
	над тях един професор нервно кърши палци,
	че много са, а с малък щат му бил екипът.

	Я хвърляйте, професоре, и тях отгоре
	без ред и ще постигнете научна стройност,
	от пламъка на досиетата, сеньоре,
	едва ли нещо има по-научна стойност…
@@	1978
P$
