P>
	Няма хартия, няма хартия.
	Върху поетите тия
	думи надвисват като угроза.
	Досега никоя проза
	не е угнетявала нашия брат
	както тая, че в целия свят
	не достигала целулоза.
	Но и поетите вече не са наивни
	същества —
	знаят, че правят от нея взривни
	вещества.
	Затова не достига ни, затова.

	Средновековието гореше на клади
	хартиени еретични грамади,
	а времето ново
	изгаря хартията
	в състояние още сурово —
	преди да напишеме
	върху нея еретичното слово.

	Няма хартия, няма хартия.
	За поетите нова беда.
	Тъжен смисъл добиват ония
	поетови думи незабравими:
	„Върху небето пиша твоето име,
	Свобода!“.
@@	1974
P$
