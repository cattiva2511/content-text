P>
	Публиката е прозорлива,
	Жан Батист Молиер:
	още отначало открива,
	че Тартюф
	е прикрит лицемер.
	И Оргон е за нея баналност,
	който даже свойто дете
	и жена си
	обвинява във нелоялност,
	щом истината му казват те.
	И Тартюф успява
	дома на Оргон да отнеме,
	ала публиката не ревва,
	както е правела едно време
	за съдбата на Геновева.
	Никой за странност не смята
	тържеството на един лицемер:
	публиката е с опит богата,
	Жан Батист Молиер.
	Тя се усмихва едва накрая,
	при оня оптимистичен трик,
	когато идва
	пратеникът на краля
	и доброто възтържествува в миг.
	И невярващ,
	от гардероба за дрехи,
	сред тютюневите кълба
	всеки взема свойте доспехи
	за една дълга борба…
@@	1966
P$
