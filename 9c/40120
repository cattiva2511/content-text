P>
	Шосето качва стръмнините.
	Тъдява май копахме ров.
	Страната беше зле с парите
	и ни заплащаше с любов.

	Когато свърши нашта смяна,
	дойдоха да ни поздравят,
	макар че някой сбъркал плана
	и че излишен бил ровът.

	На тържество със много блясък,
	понеже нямахме вина,
	и нас ни хвалиха сред плясък
	на длани и на знамена.

	Но ние бяхме в тез минути
	така далече от света,
	че като кости на мамути
	лежаха кирките в пръстта.

	Не зная как подир години
	(това е тъжен послеслов) —
	с лопати или със машини
	заринали са тоя ров.

	Не се познава. През балкана
	препълненият рейс фучи.
	В душите само ров остана,
	не може да се заличи.
@@	1965
P$
