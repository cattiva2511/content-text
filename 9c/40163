P>
	Не е жената загадката на природата.
	Загадката на природата е властта.
	Жената, колкото и да е загадъчна,
	разгадката й се разгадава,
	когато забременее,
	дори и да не се знае от кого.
	А при властта и това го няма,
	защото все е ялова.
	Най-напред ни се струва,
	че и при лакомията за власт
	няма нищо загадъчно,
	а всичко си е природосъобразно:
	както всяко растение
	се стреми да се извиши над другите
	за повече място под слънцето,
	така е и с властниците,
	колкото и да са по-нагли
	от всеки глог и всеки трън,
	които се промушват към небето
	над свирчовини и над смрадлики.
	Но напоследък,
	от пет-шест хиляди години насам,
	нагонът за власт толкова се разрасна,
	че стана дори по-силен
	от инстинкта за самосъхранение,
	което вече ни смущава
	дали не е болестна мутация.
	Както по едно време
	от завода за антибиотици в Разград,
	за да прочистят замърсената река,
	която тече край завода,
	пуснали в нея пречистващи бактерии,
	които да изядат замърсяващите.
	Но станало обратното.
	Ами ако същото се е случило
	и в небесната лаборатория?
	Дали във вечно пращящия
	от възхвала към властниците ефир
	слушаме пращящия от здраве
	организъм на обществото
	или аритмията на болестното му разложение?
	Това е той проблемът на властта.
	Кога ли ще успее тя него да реши,
	че после да се заеме и с нашите…
@@	1999
P$
