P>
	Ох, грижите си по бита не мога
	да влача, както дал е Господ Бог:
	жена ми пълномощник е на Бога,
	и от самия господар по-строг.

	В антрето се отронила мазилка
	и люшкана от ядната й реч,
	додето я измажа, се кандилка
	мазилката като Дамоклев меч.

	Навън съм си подронил пък престижа:
	все още не сме ходили в Париж.
	И от мазилката по-малка грижа
	това ми е, но кърпя и престиж.

	И на децата място да се търси
	сега, че всички правели така,
	а не животът сам да се постърси
	под тях, когато стъпят на крака.

	Тъй както леди Макбет към убийство
	подтикваше съпруга си безспир,
	било то ласкаво, било неистово,
	додето той го стори най-подир,

	тъй към живота нашите ни тикат.
	Стрела сме ние. Те са тетива.
	Естествено, не ги е грижа никак
	дали е престъпление това…
@@	1986
P$
