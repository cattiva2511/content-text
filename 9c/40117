P>
	И при двуполюсния модел на света,
	управляван ту от Дявола, ту от Бога,
	има опасност от сговор
	между двата полюса.
	Или поне прилича на сговор,
	понеже интересите им съвпадат.
	Отвратени от лошотията
	на земния свят,
	който е творение на Дявола,
	намираме утеха
	в обятията на любовта,
	която е творение на Бога.

	И в тия обятия
	зачеваме нови жертви
	за лошотията на света.

	И можем ли да кажем
	кой е по-коварен:
	дали любовта,
	която ни приласкава
	между божествените извивки
	на прегърнати тела и души
	или злобата, която поне
	откровено ни изритва от своя път
	с косматото си дяволско копито?
	Колегиални услуги си правят
	Злобата и Любовта,
	като две адвокатки,
	които злостно се нападат и ругаят
	в съдебната зала,
	докато защищават
	двете съдещи се страни,
	а след процеса си пият заедно кафето
	с парите от хонорара на страните.
	Най-страшното е,
	че така ще бъде и на Страшния съд.
@@	1999
P$
