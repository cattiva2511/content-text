P>
	В каменоделното село Марино,
	във виноделното село край Рим
	като статуи над чашите с вино,
	сивокаменни ние седим.

	Той говори за събрания и плакати —
	активист, агитатор, практик.
	Сякаш съм малък и слушам тате,
	само че на непознат език.

	Само че нежните ми ръчички
	са опалени от живота груб
	и зная повече от всички
	деца-чудо, събрани накуп.

	А най-страшното е, че зная
	по-много и от своя баща,
	който си мисли, че право в рая
	води осъществената му мечта.

	Ти предвкусваш победата сладко.
	Аз съм пил и горчивия й пелин.
	Много е трудно, татко,
	с толкова знаещ син.

	Син и баща, еднакво високи,
	се изправяме на раздяла
	и поемаме на разни посоки,
	всеки своя камък да дяла…
@@	1967
P$
