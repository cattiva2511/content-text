P>
	Ахил беше грубата сила.
	Грубата сила беше убила
	сина на Приам.
	Цар Приам
	сам
	се дотътра дотам,
	до Ахиловата палатка.
	Още цар, а пък всъщност
	един грохнал от мъката дядка.
	И помоли воина груб
	да му върне мъртвия труп.
	И смирено зачака.
	Неочаквано
	вместо него Ахил заплака.
	„Старче — каза му той, — старче мили,
	ние всичките сме играчки
	в ръцете на големите сили.“

	Ахил беше грубата сила,
	а това беше
	уязвимата душа на Ахила.
	После певецът създаде оная позната
	история за петата
	и я превърна във мит,
	за да има един по-предметен вид
	и да бъде разбираема за тълпата.
@@	1975
P$
