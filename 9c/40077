P>
	Алея, от слънце огряна алея!
	Не тръгвам по нея, а как ми се ще!
	Понеже е делник, самички по нея
	тържествено движат се дядо с дете.

	А ние към сгради бетонно-железни
	търчим да се пъхнем от изгрев и чак
	след залез от техните мрачкави бездни
	излизаме, вече напълно по мрак.

	Не казвам, че има тук нещо погрешно —
	история то е или е съдба.
	Това оправдание само е смешно:
	за място под слънцето водим борба…
@@	1980
P$
