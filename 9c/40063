P>
	Край огъня във пещерата,
	откраднат уж от богове,
	забравиха ме мойте братя
	преди стотици векове.

	На битки с племена опасни
	отивайки, или на лов,
	изпуснат ли го да угасне,
	не можеха да палят нов.

	И мен оставяха да духам
	дима, да става топлина,
	понеже бях негоден духом,
	а пък и тялом за война.

	Но скоро кремъчната брадва
	ударили о канара,
	научиха се, щом им трябва,
	самички да секат искра.

	Разпалиха огньове нови,
	към тях насипаха барут
	и от гърлата на топове
	светът със огън бе заплют.

	Сега го мерят с мегатони,
	които сриват градове.
	За моя огън кой да помни,
	откраднат уж от богове?

	Подклаждам го, да не догаря,
	и все изривам пепелта
	с наивна първобитна вяра,
	че ще им трябва топлота…
@@	1969
P$
