	Цяла неделя вече валеше. От оня ситен дъждец, дет’ кат захване и краят му дълго не идва. Пожълтя, че потъмня планината, сви и смълча се, а небето захлупи я някак сърдито.
	Захладня, студен вятър се разшета из нея.
	Бай Ангел стоеше леко встрани и внимателно слушаше спора. До него, стъпил в локва, малкият Даню, като омаян също не изпускаше дума. Дълъг път в дъжда бяха вървели от Орешица*1 до Каба махалата да стигнат и току до селото насред таз кавга налетяха.
	[*1 Орешица — От 1934 г. името на селото е Орешец.]
	— Казах ти, дръпни юздите!
	Този от двамата по — високият беше. Страховит и ядосан, другия, по-нисък от него — кабаетен*2 държеше.
	[*2 Кабаят — Вина, провинение.]
	— Ама късно го каза. Конят хукнал бе вече напреде.
	Другарят му, явно коня бе водил и сега вина за туй, че каруцата тъй бе обърната, не щеше да взема.
	— Хукнал! Ще хукне ами, като не знаеш да водиш.
	— Не водя… казах ти да не я толкова тварим!
	— Товара! Нали за него додохме! Таман*3 си беше товарът.
	[*3 Таман — Точно, тъкмо.]
	А каруцата беше преобърната. Зле беше преобърната. Извита, та осукана, само едно колело на земята. Конят, извил глава, сякаш бе готов да говори. Но зле беше заклещен. От каруцата и товара затиснат. Изпъваше шия, божем тежеста да оттърси.
	Дълго се бе мъчил и сега душа береше хайванът, с надежда гледаше застаналите току до него спорещи хора.
	А те вече запенени бяха. Не, не се държаха още за гушите, но кавгата натам си вървеше.
	{img:zadniat_akul.jpg}
	Още щом доближиха, бай Ангел опита да ги вразуми, да помогне.
	Викна им, спусна се каруцата да мести, ала те бяха толку в спора навлезли, че хич го даже не чуха.
	Мъчи се, хвана за пармаците*4 туй колело, що най-беше отгоре, но не бе за сам човек работа тая.
	[*4 Пармак — Спица от колело на каруца.]
	Маха с ръцете, кресна им. Не. Никой от тях не щя да го чуе.
	Двамата спореха, като че сръднята им само в света значеше нещо.
	— Казах ти! Оттук недей да минаваш!
	— Таман си е пътят! Камък, камък що не каза, че има?!
	— Нали туй ти говоря — оттука недей да минаваш!
	— За камъка нищо не каза!
	Високият взе си сулука и чак сега забеляза друг чиляк, че до тях е застанал.
	— Виж го бе — моя брат слабоумен. Виж го какви ги хортува, аз кабаят нося, че той таз каруца насред калта тука обърна.
	Бай Ангел понечи за коня, че е затиснат да каже, но другият, ниският брат взе да говори.
	— От сабахлян му думам. Толкоз картофи недей да товариш. Той не, защо сме били пътя до тука.
	— Тъй, ами. От Китенлък*5 защо сме дошли в тез чукари. С празна каруца ли назад да вървиме?
	[*5 Китенлък — От 1934 г. името на селото е Леново.]
	Бай Ангел пак отвори устата — да спрат спора и да си видят хайвана. Цялата каруца с товара връз него само тежеше.
	И той, изгубил вече надежда, затворил беше очите, пръхтеше едва доловимо.
	Хич пак Ангел не чуха. Един през друг му говореха нещо, дето и той не чуваше вече.
	Отиде пак, задърпа дингила*6, макар и сам да я малко отмести, че барем чувалите изпод нея да може да вади, белким на хайвана олекне.
	[*6 Дингил — Ос на каруца]
	— Бря, Перо отиде! — тъй рече високият и се спусна коня да вади изпод товара.
	Дойде и по-ниският, срязаха ремъците, напрегнаха се, та обърнаха каруцата пак на колелата, чувалите разхвърляха наляво, надясно, ала бе късно.
	Перо беше заминал. Мъчил се, пък чакал хайванът и отишъл, някъде… на по-хубаво място.
	— Май трябваше първо — пак високият почна — трябваше първо Перо да извадим отдолу…
	— Да, бе. Каруцата първом да махнем, после кабаята да търсим — по-ниският тъжно добави.
	Бай Ангел перна леко малкия Даню отзад през главата, пък рече:
	— Слушай, чоджум. Учи се! Цена няма.
	Няма цена!
	Задният акъл кат’ ти дойде, тогава разбираш, че няма цена!
