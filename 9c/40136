P>
	От силни на деня не съм закрилян,
	но като слабите не моля хляб.
	Аз нямам слабостта да бъда силен,
	ни силата на истинския слаб.

	И трудно ми е като на звездата,
	която за да се не сгромоли,
	единствено на себе си самата
	опира се в космичните мъгли.

	Затуй пък дребните борби от мене
	на хиляди години са далеч
	със пеперудното им суетене
	край блясъка на стока или реч.

	И аз се боря, но залагам залог
	за жертва и печалба в таз борба
	не своя пост, голям или пък малък,
	а себе си и своята съдба.

	И колкото борбата да е груба
	и много да е силен моят враг,
	и в повечето случаи да губя,
	то всъщност себе си печеля пак.
@@	1967
P$
