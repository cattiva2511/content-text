P>
	Подслоних се от дъжд под някаква си тераса,
	изотдолу с вестници подлепена.
	Господи, нима вече мъртви думи това са?
	И от декор ли са или от сцена?

	Тия думи, полепнали като миди в бетона,
	бяха живи или изглеждаха живи до вчера,
	а сега с правописа си, с лексиката и тона
	сякаш са от пластовете на терциера.

	С тях са говорели и самите граждани
	и са мислели с тия думи, със същите,
	но инстинктивно са си изграждали
	от бетон и желязо къщите.

	А с думите само са запушвали дупките
	там, където се е разтварял кофражът.

	Много ясно се четат и днес буквите,
	но нямат повече какво да ми кажат…
@@	1975
P$
