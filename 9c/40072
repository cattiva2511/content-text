P>
	Сега къде ли държат житото?
	На село в старата ни къща
	изсипвахме го след вършитба
	на купища по всички стаи.
	И чудо ставаше тогава
	на село с тая стара къща:
	вместо от туй да заприлича
	на мрачен някакъв хамбар,
	по-светла ставаше и топла.
	Не, не, това не е хипербола,
	нито разнежване от спомена.
	То бе физическо явление.
	И в тия купища от жито
	заравяхме наесен пъпеши,
	последни плодове, осъдени
	на смърт и просто възкресявани
	изпод савана на сланите.
	Съвземаха се и узряваха,
	съгрети за живот от тези
	зърна от слънце и от труд.

	Сега къде ли стои житото?
	Навярно из големи складове,
	защото има хляб за всички.
	Но жалко, че не се използва
	оная топлина, която
	там би била хилядократно
	по-топлеща от топлината
	на село в старата ни къща.
@@	1975
P$
