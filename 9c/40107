P>
	Идваше денем при мене жената омъжена.
	Идваше весела, не идваше тъжна.

	Радваше се, че можела да открадне
	от живота любов и то посред пладне.

	Но имаше странния навик да пали нощната лампа.
	Ставаше светло като на театрална рампа.

	Не съм знаел, че действително осветявала драма
	с тая лампа жената, и то голяма.

	Бяха даже и дневните срещи за нея разкош,
	но мечтаеше тя за любовна нощ

	и запалената лампа й даваше тая
	илюзия, че среднощ е дошла в моята стая.

	Може би обществото съвсем не греши,
	когато говори за тъмните женски души.

	Но ето че понякога се случва, нали,
	една нощна лампа да ги осветли…
@@	1974
P$
