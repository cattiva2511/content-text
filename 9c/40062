P>
	Когато бяхме близо до звездите,
	понеже бяхме близо до земята,
	и паднеше случаен метеор,
	за сбогом махаше ни тъжно
	запалената си опашка.
	Тогава старците говореха:
	умрял е някой и душата му
	преселва се с последен блясък.

	Понеже сме далече от звездите
	и няма да се видят метеорите
	върху екрана вечно светъл
	на градското небе,
	при преселението на душите
	по булеварда профучава
	линейката за бърза помощ
	и свири толкова секунди,
	за колкото изгарят горе
	падащите метеори.
@@	1969
P$
