P>
	Обуща и чорапи модни,
	безукорно костюмът чист,
	черти — антично благородни:
	природен някакъв каприз.

	Поглеждахме го с хумор топъл
	в града дорде вървя отзад,
	но тук, на древния Акропол,
	усмивката смени се с яд.

	Защо и на развалините
	дойде по нашите следи,
	та посред статуи разбити
	като изваян да седи?

	Излизаше, че се превръща
	в руини всяка красота,
	а вечно жива и могъща
	остава само низостта.

	Замрял в търпение велико,
	стоя той дълго отстрани
	подобно древен бог, но никой
	не щя да му се поклони.
@@	1961
P$
