P>
	Средна възраст.
	Жестока възраст.
	Възраст на яснотата.
	Всичко ми е безкрайно ясно,
	сякаш съм завършил
	всички езикови гимназии
	и факултетите по санскритски.

	Без грешка превеждам на български
	от гукащия език на Неверните Жени.
	От наречието на Принципните Мъже.
	Не ме затрудняват
	фразеологичните съчетания на Демагозите.
	Разбирам се с племето на Властнямащите.
	По-точно тълкувам надписите на Историята
	от професорите,
	които искат да станат академици.
	Никаква нова дума
	не може да ме измами,
	защото я намирам
	в пълния речник на Опита.

	Всичко ми е напълно ясно
	и все пак не всичко:
	какво всъщност носят
	ясните летни дни —
	стоплят ли,
	или изпепеляват?
@@	1967
P$
