P>
	Не знам дали били са дръзки
	фашистките войници в бой.
	Ала през март под водни пръски
	безспорно всеки бе герой.

	В училищния двор с чешмяна
	вода се къпеха без страх.
	Не те под ледената пяна
	потръпваха, а тя по тях.

	Не можеха да чакат топли
	води до месец август чак,
	не знаейки в окоп ли, в гроб ли
	ще бъде следният бивак.

	А може би не бе студена
	водата, а бе топлота
	за тях, макар през март, сравнена
	с диханието на смъртта.

	Или на службата товарът
	от туй им ставаше по-лек?
	Не зная. Знам едно — че звярът,
	когато бе гол, бе човек.
@@	1975
P$
