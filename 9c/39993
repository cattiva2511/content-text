	Ветрецът ленив и сякаш сънен, едва–едва се промуши през клоните на големия орех. Изглежда дори му хареса, защото полегна в листата и се стаи.
	Слънцето опита да види какво става там под ореха долу, но той разперен и строг, усърдно го пазеше в тайна.
	Мазен Метю отрано беше застанал под него. Хванал усърдно черпака, бъркаше здраво курбана. Силна подготовката беше и нямаше никакво право на грешка.
	Такъв беше край Петровден адета*1. От всяка къща зекет*2 се дава и един вид присъствие се иска. Съберат се махлите, хапнат, попеят, попият, че идва ред на борбите.
	[*1 Адет — Обичай]
	[*2 Зекет — Отдаване на дължимо към бедните или към общата цел, начинание.]
	Таз година много се бяха хора събрали. Равно изпълваха добре окосените ливади. И много животни за курбан на стадата бяха дарили. Осем казана димяха. Над всеки имаше майстор с чалъм*3, ала щом агне или яре има да се завърти или курбан някой да стори, знае се: Мазен Метю е тука човекът. А и той усърден беше и всякога се справяше добре. Нямаше равен на него тъдява.
	[*3 Чалъм — Начин, способ, умение]
	Както винаги и днес отрано запретнал ръкави, стоеше и отмахваше с греблото, хубаво да го отпени. Но и внимателен беше, че парчетата месо цели да бъдат. И какъвто бе табиетлия*4, сегиз–тогиз посягаше към Зарко да вземе от самара я солчица, я пиперче или павурчето с ракията, да пресипе в курбана, та бистър да стане.
	[*4 Табиет — Навик, привичка — таков си му е табиетян]
	{img:mazen_metiu.jpg}
	Тъй беше свикнал Метко. Всичко под ръка да му бъде, напразно крачка встрани да не стори.
	Никак не беше имотен, ала дори когато пикае, с магарето ходеше. Не се мореше напразно.
	А сахатът*5 вървеше и слънцето все по-любопитно избикаляше листата, току при него да дойде, да му види чалъма.
	Метю прибърса потта, що по челото се бе стекла, и още по-усърдно се засуети над чорбата. Хората сякаш само този ден им беше в главата и на тумби заприиждаха още. От Чотровата, Молласалиевата, Курджиевата, от Врата и от Каба махалата. Имаше и други. От Еркюприя и от Чаушово*6 чак дойдаха даже. Такива курбани отдавна не са били в махалата. И борбите големи щяха да бъдат. Отвсякъде се бяха пехливани явили. На всичките в коча им бяха очите. А той халал за най-силния пехливанин, за него беше приготвен.
	[*5 Сахат — Единица за време равна на час.]
	[*6 Еркюприя, Чаушово — След 1934 г. и до днес тези села се казват Мостово и Добростан]
	Звукът на гайдите обикаляше котловината, обхождаше всяко и най-закътано местенце, ала взе да намаля. Глъчта на многото хора повече взе да се чува.
	Дойде редът значи на всеки в паница курбан да се сложи, от питите на всякой къс да се отчупи, а в медните тави отделно големи парчета месо да има — гладен никой от тук не може да тръгне.
	То на тия курбани никой сметка колко хора ще сберат се` не може да хване. Дали ще са триста или петстотин, всякой трябва да бъде нахранен. А пък ако някое животно остане, когато по-малко хора дошли са, на търг после пак от тях, от махалата се купува и парите държат се. За догодина адета, че не се знае Бог каква ще я прати.
	Готов беше вече на Метю курбана. Бистър, ухае само да му седнеш с лъжица.
	Не щеш ли, как се завъртя пустият му Зарко, уж вързан беше, ала… и се изтропа в курбана. Изтропа се пустото магаре и туй то. Добре се беше напасло с прясна люцерна и с мерак го направи. Един вид изотвътре, естествено дойде.
	Мазен Метю сякаш някой го с лопата през главата халоса. „Бря, хайванин проклети, отиде курбанът.“
	Но нямаше за маене време. Загреба чевръсто, докато пак се поизбистири, само тук-там люцерничка някоя плува.
	Че като отвори една уста, кат’ завика:
	— Хайде, народе, на магданозлия курбана елате.
	Осем казана димяха, ала на Метю всякой път курбанът първи ще свърши. Пусто майстор му беше. Тъй стана и днеска.
	Наредиха се всички, а той гребе ли, гребе и пълни в паници. Че като затропаха лъжиците, като се разпяха жените. Писнаха пак силно гайдите. Голяма веселба настана.
	Мазен Метю, пребърса потта от челото, смушка скришом Зарко и му прошепна:
	— Хайванин проклети!
	Чевръсто отчупи парче хлебец и сиренце, да сложи нещо в устата.
	Курбан днес не му се ядеше.
