P>
	Туп, туп.
	От ръцете на майка ми
	падат ябълки в кошницата
	и олекналите клони отскачат нагоре,
	освобождавайки подпорите си:
	туп, туп.

	Туп, туп.
	От моите ръце
	върху белия лист на машинката
	падат куплети.

	Под ръцете на хирурга затупва
	спрялото сърце на болния.
	Крушообразен плод,
	който пада от ръцете на лекаря.

	Нервно барабанят ръцете
	на професора по математика.
	Ей сега от тях ще падне нужната формула.

	Туп, туп.
	Мелничарят отупва улея
	и изпод ръцете му потича
	ниагарата на живота.

	Туп, туп.
	Ще паднат от своите висини
	онези, от чиито ръце не пада друго
	освен поздравителни ръкомахания.

	Туп, туп. Туп, туп.
	Дочувате ли този шум
	от земното притегляне
	на мускули и ум?
@@	1967
P$
