P>
	Вие правите съдовете на речта —
	солидни от мед,
	крехки от фарфор.
	Рисувате по порцелана орнаменти
	или му противопоставяте
	простотата на глината.
	Пазарът иска едното и другото.
	Пазарът ви хвали
	за стил и находки.
	А аз не завиждам на славата ви.
	Не троша от злоба вашите съдове.
	Купувам от всичките видове.
	И понеже имам вино
	и вишнов сок,
	напълвам ги
	и ги подавам на жадните.
@@	1968
P$
