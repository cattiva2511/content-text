>	Клотер е с очила!

	{img:kloter.png}
	Когато Клотер пристигна в училище тази сутрин, всички много се изненадахме, понеже имаше очила. Клотер е много свястно приятелче и е най-слабият ученик в класа. Май поради тази причина му били сложили очилата.
	— Докторът каза на родителите ми, че може да съм толкова слаб, понеже не виждам добре в училище — обясни Клотер. — Отидохме в очиларския магазин, чичкото там ми прегледа очите с една машина, от която не боли, накара ме да прочета сума ти букви, които нищо не значеха, даде ми очила и сега — бам! — вече няма да бъда последен в класа.
	Мен този номер с очилата малко ме усъмни, щото Клотер обикновено наистина не вижда в клас — той винаги спи. Може пък очилата да му попречат да заспива. И вярно, че първенецът на класа е Анян, а само той носи очила — всъщност затова не можем да го удряме толкова често, колкото ни се иска.
	Анян много се притесни, като видя, че Клотер е с очила. Анян е любимец на учителката и все се страхува някой да не го надмине. Ние много се зарадвахме, че сега вече Клотер ще бъде първенец на класа, защото Клотер е приятелче и е готин.
	— Видя ли ми очилата? — обърна се Клотер към Анян. — Сега аз ще бъда първенец по всички предмети, учителката мен ще праща да вземам картите и да бърша дъската! Тра-ла-ла!
	— Няма пък! Няма пък! — каза Анян. — Аз съм си първенец! А ти от къде на къде ще идваш в училище с очила!
	— Ще си идвам, и още как! — каза Клотер. — Няма пък само ти да бъдеш гадният натегач в тоя клас! Тра-ла-ла!
	— Пък аз — рече Рюфюс — ще помоля татко да ми купи очила и също ще стана отличник!
	— Всички ще помолим татковците си да ни купят очила — извика Жофроа. — Всички ще бъдем отличници и натегачи!
	Тогава стана жестоко, Анян се развика, ревна да плаче, каза, че не е честно, че нямаме право да бъдем отличници, че ще се оплаче, че никой не го обича, че е много нещастен и ще се самоубие, и Бульона пристигна тичешком. Бульона е нашият възпитател, някой път ще ви разкажа защо сме го кръстили така.
	— Какво става тук? — извика Бульона. — Анян! Защо сте се разплакали сега? Погледнете ме в очите и ми отговорете!
	— Те искат да си сложат очила! — каза Анян, като хълцукна няколко пъти.
	Бульона погледна Анян, погледна нас, потърка си устата с ръка и каза:
	— Я всички да ме погледнете в очите! Няма да се мъча да разнищвам вашите щуротии: искам само да ви кажа, че ако още един път ви чуя, ще се наказваме! Анян, идете да изпиете чаша вода, без да дишате, останалите да внимават!
	И той си замина заедно с Анян, който продължаваше да хълцука.
	— Ей — казах аз на Клотер, — ще ни услужваш ли с очилата си, като излизаме да ни изпитват?
	— Аха, и за контролните също! — каза Мексан.
	— За контролните ще ми трябват — рече Клотер, — понеже, ако не получа отличен, татко ще разбере, че съм бил без очилата и ще ми се кара, защото не обича да си раздавам нещата; иначе за изпитванията става.
	Клотер е истински приятел и аз го помолих да ми даде за малко очилата да опитам. Хич не ми е ясно как Клотер ще избие отлични оценки — с тия очила всичко се вижда накриво, като си погледнеш краката, все едно че са ти под брадичката. После предадох очилата на Жофроа, той ги даде на Рюфюс, оттам минаха у Жоашен, у Мексан и у Йод, който ни скапа от смях, понеже се направи на кривоглед. След това искаше да ги вземе Алсест, обаче тук нещата се объркаха.
	— Без тебе — каза Клотер. — На тебе ръцете ти са целите в масло от филиите и ще ми изцапаш очилата. За какво ми са очила, ако няма да виждам през тях? Знаеш ли колко трудно се бършат, пък и татко няма да ме пусне да гледам телевизия, ако пак остана последен в класа, понеже някакъв си глупак ми е изплескал очилата с мазните си ръчища!
	Клотер отново си сложи очилата, обаче Алсест не беше никак доволен.
	— Ами аз мога ли да ти фрасна един с тия мазни ръчища? — попита той Клотер.
	— Не можеш да ме удряш — каза Клотер. — Аз съм с очила. Тра-ла-ла!
	— Хубаво де — каза Алсест, — свали си очилата!
	— Я, няма — рече Клотер.
	— Ей тия отличници бе — каза Алсест, — всичките са една стока! Пъзльовци!
	— Аз ли съм пъзльо? — викна Клотер.
	— Пъзльо си, ами, нали носиш очила! — викна Алсест.
	— Ей сега ще видим кой е пъзльо! — извика Клотер и си свали очилата.
	Двамата бяха побеснели, обаче не можаха да се сбият, защото Бульона пристигна тичешком.
	— Какво има пак? — попита той.
	— Той не иска да си сложа очила! — извика Алсест.
	— А той иска да намазни моите! — извика Клотер.
	Бульона си сложи ръцете на бузите и започна да ги дърпа, а той като прави така, работата става сериозна.
	— Слушайте, вие двамата, я ме погледнете в очите! — каза Бульона. — Не знам какво пак сте измислили, обаче да не съм чул повече думата „очила“! А за утре ще ми спрегнете във всички времена на изявителното наклонение глагола:
C>
	„Не бива да говоря нелепости през междучасието и да създавам безредие, принуждавайки господин възпитателя да се намесва“.
C$
	След това той би звънеца за началото на часа.
	Като се строихме, Клотер каза на Алсест, че ако си изтрие ръцете, ще му даде да си сложи очилата. Клотер си е приятелче, това е.
	В часа — имахме география — Клотер предаде очилата си на Алсест, който хубаво си изтри ръцете о сакото. Алсест си ги сложи и извади много лош късмет, понеже тъкмо тогава учителката застана пред него.
	— Престанете да се правите на палячо, Алсест! — извика учителката. — И недейте да си кривите очите! Ако нещо ви стресне, ще си останете кривоглед! А сега — вън!
	Алсест излезе с очилата, за малко да се блъсне във вратата. После учителката извика Клотер на дъската.
	И, разбира се, без очилата нищо не излезе: писа му двойка.


>	Глътка чист въздух

	{img:glutka.png}
	В неделя сме канени на гости в новата вила на господин Бонгрен. Господин Бонгрен е счетоводител в службата на татко и си имал много симпатично момченце, голямо колкото мен, което се казвало Корантен.
	Аз бях много доволен, понеже адски обичам да пътувам извън града, пък татко ни обясни, че господин Бонгрен бил купил вилата съвсем скоро и му бил казал, че се намира съвсем близо. Господин Бонгрен съобщил на татко всички подробности по телефона, а татко си ги записал на листче и дотам се ходело лесно. Първо направо, после наляво след първия светофар, минавало се под железопътния мост, а после направо до кръстовището, където се свивало вляво и после пак вляво, докато се види една голяма бяла ферма, там се завивало надясно по един коларски път и оттам — надясно и наляво след бензиностанцията.
	Татко, мама и аз тръгнахме доста рано сутринта с колата и татко си тананикаше, обаче спря да си тананика, защото пътят беше пълен с коли. Не можехме да мръднем. После татко пропусна да завие при светофара, но каза, че не било страшно — щял да се насочи накъдето трябва на другото кръстовище. На другото кръстовище обаче правеха някакъв страхотен ремонт и имаше табела за заобикаляне. Изгубихме се и татко се развика на мама, че не му чете правилно указанията от листчето, а после взе да пита за пътя сума ти хора, които нищо не знаеха; пристигнахме при господин Бонгрен по обед и чак тогава спряхме да се караме.
	Господин Бонгрен ни посрещна на прага на градинската врата.
	— Брей, гражданчета такива! — каза господин Бонгрен. — Хич ви няма с ранното ставане, а?
	Татко му обясни, че сме се загубили, а господин Бонгрен се зачуди.
	— Че как тъй си се объркал? — рече той. — Просто караш направо!
	После ни покани в къщата.
	Вилата на господин Бонгрен е адски щура! Не е много голяма, ама е щура.
	— Чакайте да викна жената — каза господин Бонгрен. И викна: „Клер! Клер! Нашите приятели са тука!“.
	Госпожа Бонгрен дойде със зачервени очи, кашляше, беше с една престилка, цялата в черни петна, и ни каза:
	— Да не се ръкуваме, че съм цялата в сажди! От сутринта се мъча да се оправя с тази готварска печка, но нищо не се получава!
	Господин Бонгрен се изкикоти.
	— Е, всичко си е малко по селски — каза той, — ама нали тъкмо това му е хубавото на живота сред природата! Няма да вземем да сложим и тук електрическа печка като в апартамента.
	— Защо не? — попита госпожа Бонгрен.
	— Като изплатя вилата след двайсет години, ще видим — рече господин Бонгрен.
	И пак се изкикоти.
	Госпожа Бонгрен не се изкикоти, а каза, преди да излезе:
	— Прощавайте, но трябва да се погрижа за обеда. Според мен и той ще е доста селски.
	— Ами Корантен няма ли го? — попита татко.
	— А, тука е — отвърна господин Бонгрен. — Наказах това глупаво хлапе да си стои в стаята. Знаеш ли какво направил сутринта, като станал? Само си представи: качил се на едно от дърветата да бере сливи! Даваш ли си сметка? Всяко дръвче ми струваше цяло състояние — и да пусна хлапака да им кърши клоните, а?
	После господин Бонгрен каза, че щом аз съм тук, той ще отмени наказанието — бил сигурен, че съм послушно момче и няма да тръгна да повреждам нито градината, нито плодовете и зеленчуците.
	Корантен дойде, каза добър ден на мама и на татко и се ръкувахме. Изглежда готин — е, не колкото приятелчетата в училище, разбира се, ама то вярно, че те са си направо жестоки.
	— Ще играем ли в градината? — попитах аз.
	Корантен погледна татко си и татко му каза:
	— По-добре недейте, деца. Скоро ще се храним, няма смисъл да внасяте кал в къщата. Мама и без това доста се затрудни тази сутрин с чистенето.
	Тогава ние двамата с Корантен седнахме и докато възрастните си пиеха аперитива, разгледахме едно списание, което бях чел у дома. Прочетохме списанието няколко пъти, понеже госпожа Бонгрен — другите си пиха аперитива без нея — закъсня с обеда. Накрая госпожа Бонгрен дойде, махна си престилката и каза:
	— Здраве да е… Заповядайте на масата!
	Господин Бонгрен беше адски горд с предястието, обясни ни, че доматите били брани от градината, а татко се захили и рече, че са брани малко раничко, понеже доматите бяха съвсем зелени. Господин Бонгрен отвърна, че наистина може и да не били съвсем узрели, но пък по вкус не можели да се сравняват с онези, дето се продавали на пазара. На мен най` ми харесаха сарделите.
	После госпожа Бонгрен донесе печеното, а то беше адски смешно, защото отвън беше съвсем черно, а отвътре все едно не беше печено.
	— Аз не искам — каза Корантен. — Не обичам сурово месо!
	Господин Бонгрен го загледа намръщено и му каза бързо да си дояде доматите и да се захваща с месото като всички, ако не иска да бъде наказан.
	А картофите на печеното хич ги нямаше; бяха доста твърдички.
	След обяда седнахме в холчето. Корантен пак взе списанието, а госпожа Бонгрен обясни на мама, че в града имала прислужница, обаче прислужницата не искала да идва да работи в неделя на вилата. Господин Бонгрен разправяше на татко колко дал за тая къща, била му излязла просто без пари. На мен всичко това хич не ми беше интересно, затова попитах Корантен не може ли да излезем да си поиграем навън, където грееше страхотно слънце. Корантен погледна татко си и господин Бонгрен каза:
	— Ама разбира се, деца. Само ви моля да не си играете по тревата, а по пътеките. Забавлявайте се и бъдете послушни.
	Двамата с Корантен излязохме и Корантен ми каза, че ще играем на петанка*. Аз много обичам петанка и съм жесток стрелец. Започнахме да играем на пътеката. Тя беше само една, не особено широка; а Корантен си го бива.
	[* Петанка е игра, много разпространена в Южна Франция. Играчите целят с тежки топки едно топче, наречено прасенце, като могат да изтикват със своята топка топката на противника. Печели онзи, чиято топка е останала най-близо до прасенцето. — Б.пр.]
	— Внимавай — каза ми Корантен. — Ако някоя топка отиде в тревата, няма как да я приберем!
	После Корантен хвърли топката си и — бам! — вместо да уцели моята, тя се търкулна в тревата. Прозорецът на вилата веднага се отвори и господин Бонгрен се подаде зачервен и адски недоволен.
	— Корантен! — извика той. — Колко пъти съм ти казвал да внимаваш и да не повреждаш моравата! Градинарят си играе да я поддържа вече толкова седмици! Щом дойдем сред природата, ставаш просто неудържим! Хайде! Марш в стаята си до довечера!
	Корантен се разплака и тръгна към стаята си, а аз влязох пак в къщата.
	Не стояхме много дълго, татко каза, че предпочита да тръгнем по-рано, за да избегнем задръстванията. Господин Бонгрен заяви, че това е умно, те също скоро щели да се прибират, само госпожа Бонгрен да си свърши домакинската работа.
	Господин и госпожа Бонгрен ни изпратиха до колата. Татко и мама им казаха, че това бил един направо незабравим ден и тъкмо когато татко се канеше да потегли, господин Бонгрен се приближи до прозорчето да му каже нещо.
	— Защо не купиш и ти една вила като мен? — рече господин Бонгрен. — Така де, на мен самия не ми трябва; ама човек не бива да бъде егоист, братко! Нямаш представа колко хубаво се отразяват на жената и на детето тая глътка чист въздух и тая почивка всяка неделя!


>	Цветните моливи

	{img:molivi.png}
	Тази сутрин, преди да тръгна за училище, раздавачът донесе пакет за мене — подарък от баба. Страхотен е тоя раздавач!
	Татко, който тъкмо си пиеше кафето с мляко, каза:
	— Олеле, какви ли поразии има да стават!
	На мама хич не й хареса това, дето го каза татко, и тя се развика, че всеки път, щом майка й — моята баба — направи нещо, татко все мърмори. Татко каза, че иска да си изпие спокойно кафето с мляко, а мама рече, че, ето на`, от нея се очаквало само да вари кафе с мляко и да домакинства, а татко отвърна, че не бил казвал нищо подобно, обаче в края на краищата и той имал право на малко спокойствие в дома си, нали работел като грешен дявол, за да може мама да вари и кафе, и мляко. Докато татко и мама си приказваха, аз отворих пакета — жестоко: кутия с цветни моливи! Толкова бях доволен, че се разтичах, разскачах и разтанцувах из трапезарията с кутията и всички моливи изпадаха.
	— Добре започва! — рече татко.
	— Просто не те разбирам — каза мама. — Освен това наистина не виждам какви поразии може да се направят с тези цветни моливи! Не, не виждам!
	— Ще видиш — каза татко и отиде на работа.
	Мама ми каза да си събера цветните моливи, защото ще закъснея за училище. Аз побързах да напъхам моливите обратно в кутията и попитах мама дали разрешава да си ги занеса в училище. Мама ми разреши, каза ми да внимавам да не би да си имам разправии с цветните моливи. Аз обещах, сложих кутията в чантата си и тръгнах. Не ги разбирам мама и татко — всеки път, като получа подарък, са сигурни, че ще стане някоя беля.
	Пристигнах в училище точно като биеше звънецът за влизане. Бях адски горд с моите цветни моливи и нямах търпение да ги покажа на приятелчетата. Ами какво сега, нали все Жофроа носи в училище разни работи, дето му ги купува неговият татко, дето е много богат, пък тоя път се радвах как ще му покажа на Жофроа — не само на него му правят разни щури подаръци, тъй де, какво пък, ама ха…
	В клас учителката извика Клотер на дъската и докато го изпитваше, аз показах кутията на Алсест, който седи до мен.
	— Гот бе — рече Алсест.
	— Баба ми ги прати — обясних му аз.
	— Какво е това? — попита Жоашен.
	Алсест подаде кутията на Жоашен, който я даде на Мексан, който я даде на Йод, който я даде на Рюфюс, който я даде на Жофроа, който здравата се намуси.
	Обаче те всички отваряха кутията, вадеха моливите, гледаха ги и ги пробваха и аз се уплаших да не би учителката да ги види и да прибере моливите. Започнах да махам на Жофроа да си ми върне кутията, а учителката извика:
	— Никола`! Какво там мърдате и се правите на палячо?
	Учителката адски ме стресна и аз се разплаках и й обясних, че баба ми е изпратила кутия с цветни моливи и искам да си ми я върнат. Учителката ме изгледа намръщено, въздъхна и каза:
	— Добре. Който е взел кутията на Никола`, да му я върне.
	Жофроа стана и ми върна кутията. Аз погледнах вътре, липсваха сума ти моливи.
	— Какво има пак? — попита ме учителката.
	— Липсват моливи — обясних й аз.
	— Който е взел моливите на Никола`, да му ги върне — каза учителката.
	Тогава всички приятелчета наставаха и дойдоха да ми донесат моливите. Учителката започна да чука по катедрата с линийката си и ни наказа до един. Всички трябва да спрегнем глагола: „Не бива да използвам цветните моливи като повод да прекъсвам уроците и да предизвиквам безредие в класа“. Единственият, който не бе наказан, освен Анян, който е любимец на учителката и отсъстваше, понеже е болен от заушка, беше Клотер — нали го изпитваха на дъската. Той пък нямаше право да излезе на двора през междучасието — както винаги, когато го изпитват.
	Щом дойде междучасието, аз си взех кутията с цветните моливи, за да я обсъдим с приятелчетата, без да има опасност от наказания. Само че като отворих кутията на двора, видях, че жълтия молив го няма.
	— Жълтия ми го няма! — извиках аз. — Върнете си ми жълтия!
	— Почваш да ставаш досаден с тия моливи — рече Жофроа. — Заради тебе ни наказаха!
	Тогава аз адски се ядосах.
	— Ако не бяхте правили щуротии, нищо нямаше да стане — казах аз. — Ама вие всички завиждате! Ако не разбера кой е крадецът, ще ви обадя!
	— Жълтият е у Йод — извика Рюфюс, — той е целият червен!… Ей, момчета! Чухте ли? Това беше шега: казах, че Йод трябва да е откраднал жълтия, защото е целият червен!
	И всички взеха да се кикотят, а и аз с тях, понеже вицът беше смешен — ще го разкажа на татко. Само Йод не се разкикоти, а отиде при Рюфюс и го цапардоса по носа.
	— Е, кой е крадец? — попита Йод и цапардоса и Жофроа по носа.
	— Ама аз нищо не съм казал! — извика Жофроа.
	Той мрази да го удрят по носа, особено ако го удря Йод. На мен ми стана много смешно как Жофроа отнесе удар по носа, след като не го очакваше! Жофроа изтича към мен и подло ми лепна един шамар, кутията с цветните ми моливи падна и двамата се сбихме. Бульона — това е нашият възпитател — пристигна тичешком, разтърва ни, нарече ни отвратителни грубиянчета, каза, че не искал дори да знае за какво е било всичко, всеки от нас трябвало да му препише за утре по сто реда.
	— Аз нямам нищо общо — рече Алсест, — тъкмо си ядях филията.
	— Аз също — рече Жоашен, — тъкмо молех Алсест да ми отчупи малко.
	— Има да чакаш! — каза Алсест.
	Тогава Жоашен цапардоса Алсест, а Бульона ги накара да му препишат по двеста реда.
	Като се върнах да обядвам вкъщи, хич не бях доволен. Кутията с цветните ми моливи съвсем се беше скапала, имаше счупени моливи, а жълтия все така го нямаше. Разплаках се в трапезарията и обясних на мама за наказанията. После се прибра татко и каза:
	— Ето, знаех си, че с тези цветни моливи ще станат поразии!
	— Не е чак толкова страшно — каза мама.
	И тогава чухме страхотен трясък: татко беше паднал, понеже настъпил жълтия ми молив, който се намираше до вратата на трапезарията.


>	Къмпинг

	{img:kumping.png}
	— Ей, момчета! — каза Жоашен, като излизахме от училище. — Хайде утре да ходим на къмпинг, а?
	— Какво е това къмпинг? — попита Клотер, той пък все ни разсмива, понеже нищичко не знае.
	— Адски гот е да ходиш на къмпинг — обясни му Жоашен. — Аз ходих миналата неделя с нашите и с едни техни приятели. Пътува се с кола далеч извън града, после спираш на някое хубаво място край река, вдигаш палатките, палиш огън за готвене, къпеш се, ловиш риба, спиш в палатката, има комари, а като завали, хукваш да се прибираш.
	— Нашите няма да ме пуснат да щурея самичък далеч извън града — каза Мексан. — Особено пък ако има река.
	— Не бе — каза Жоашен, — ние наужким! Ще си направим къмпинг в запустелия двор!
	— Ами палатка? Ти имаш ли палатка? — попита Йод.
	— Разбира се! — отвърна Жоашен. — Навити ли сте?
	В четвъртък всички се събрахме в запустелия двор. Не знам дали съм ви разправял, че в нашия квартал, близо до къщи, има жесток запустял двор, пълен със сандъци, хартии, камъни, стари кутии, бутилки, ядосани котки и най-вече с една стара кола, която вече си няма колела, ама пак е адски щура.
	Жоашен дойде последен с едно одеяло, което носеше сгънато под мишница.
	— Ами палатката? — попита Йод.
	— Ей я — отвърна Жоашен и ни показа одеялото, пък то беше старо, цялото в дупки и петна.
	— Че това не е истинска палатка! — каза Рюфюс.
	— Ти да не мислиш, че татко ще ми даде чисто новата си палатка? — рече Жоашен. — Ще караме с одеялото, наужким.
	После Жоашен ни каза всички да се качим в колата, понеже на къмпинг се ходело с кола.
	— Не е вярно! — обади се Жофроа. — Един мой братовчед е скаут и винаги отива пеш!
	— Ако искаш да вървиш пеш, върви — каза Жоашен. — Ние ще отидем с кола и ще пристигнем преди тебе.
	— А кой ще кара? — попита Жофроа.
	— Аз, разбира се — отвърна Жоашен.
	— Я, от къде на къде? — попита Жофроа.
	— Аз измислих да ходим на къмпинг и аз донесох палатката — каза Жоашен.
	Жофроа не беше много доволен, ама понеже бързахме да отидем на къмпинг, казахме му да не се разправя. Качихме се всички в колата, сложихме палатката на покрива и дружно започнахме да бръмчим, само Жоашен караше и крещеше: „Разкарай се бе, ей! Какъв шофьор си ти бе! Убиец с убиец! Видяхте ли как го изпреварих тоя със спортната кола?“. Като порасне, Жоашен ще бъде жесток шофьор! Накрая той каза:
	— Това място изглежда приятно. Спираме.
	Всички престанахме да бръмчим и слязохме от колата, а Жоашен се огледа наоколо адски доволен.
	— Чудесно. Давайте палатката, реката е съвсем близо.
	— Къде я видя тая река? — попита Рюфюс.
	— Ами ето там! — каза Жоашен. — Наужким де!
	Домъкнахме палатката и докато я вдигахме, Жоашен прати Жофроа и Клотер да донесат вода от реката, а после наужким да запалят огън, за да сготвим обеда.
	Хич не беше лесно да разпънем палатката, ама накрая наредихме някакви сандъци едни върху други и метнахме одеялото отгоре. Адски щуро се получи.
	— Обедът е готов! — извика Жофроа.
	Всички ядохме наужким, само Алсест ядеше наистина, защото си беше донесъл от къщи филии с конфитюр.
	— Пилето си го бива! — каза Жоашен, като се преструваше, че дъвче.
	— Чупи малко от филиите, а? — обърна се Мексан към Алсест.
	— Абе ти да не си луд? — отвърна му Алсест. — Аз искам ли ти да ми дадеш от пилето?
	Алсест обаче е приятелче и даде наужким една филия на Мексан.
	— Тъй, сега трябва да угасим огъня — каза Жоашен — и да заровим всички хартии и консервени кутии.
	— Ти нещо не си добре — обади се Рюфюс. — Ако речем да заравяме всички мръсни хартии и кутии в запустелия двор, има да си стоим тук до неделя!
	— Ей че си тъп! — каза Жоашен. — Наужким бе! Сега всички влизаме в палатката да поспим.
	В палатката стана луда веселба; беше адски тясно и топло, ама адски забавно. Разбира се, не спахме наистина, защото не ни се спеше, пък и нямаше място. Седяхме си известно време така под одеялото и Алсест попита:
	— А сега какво ще правим?
	— Ами нищо — отвърна Жоашен. — Едни могат да си спят, други — да отидат да се къпят в реката. На къмпинг всеки прави каквото си иска. Това му е щурото.
	— Ако си бях взел перата — каза Йод, — можехме да си играем на индианци в палатката.
	— На индианци ли? — рече Жоашен. — Ти къде си виждал индианци да ходят на къмпинг бе, глупак?
	— Аз ли съм глупак? — попита Йод.
	— Йод е прав — каза Рюфюс, — само скучаем в палатката ти!
	— Точно така, ти си глупак — каза Жоашен и сбърка, понеже с Йод шега не бива.
	Той е много силен и — бам! — цапардоса Жоашен по носа, а Жоашен се ядоса и взе да се бие с Йод. Под палатката нямаше много място и всички току отнасяхме по някой тупаник, после сандъците изпопадаха и едва се измъкнахме изпод одеялото; адски весело. Жоашен пък не беше доволен, тъпчеше одеялото и викаше:
	— Тогава се махайте от моята палатка! Ще си ходя на къмпинг сам!
	— Ти сега наистина ли се сърдиш, или наужким? — попита Рюфюс.
	Всички изпокапахме от смях, а Рюфюс също се смееше и питаше:
	— Абе, момчета, ама аз нещо смешно ли казах? А? Нещо смешно ли казах?
	После Алсест заяви, че било вече късно и трябвало да вървим да вечеряме.
	— Да — каза Жоашен. — Пък и почна да вали! Бързо! Бързо! Събирайте всичко и да тичаме в колата!
	Адски щуро прекарахме на къмпинга и всички се прибрахме уморени, но доволни. Нищо, че татковците и майките ни се скараха, задето се връщаме толкова късно.
	А не беше честно — да не би ние да сме виновни, че попаднахме в такова гадно задръстване на обратния път!


>	Говорим по радиото

	{img:radioto.png}
	Тази сутрин учителката ни каза в клас:
	— Деца, имам една голяма новина за вас. Провежда се широка анкета сред деца от различни училища и от радиото ще дойдат репортери да ви интервюират.
	Ние нищо не казахме, понеже нищо не разбрахме, с изключение на Анян; ама неговата е лесна — той е любимец на учителката и първенец на класа. Тогава учителката ни обясни, че ще дойдат едни господа от радиото да ни задават въпроси, правели същото във всички училища в града, а днес било наш ред.
	— Разчитам на вас да бъдете послушни и да отговаряте умно — каза учителката.
	Ние адски се възбудихме, като разбрахме, че ще говорим по радиото, и се наложи учителката да удря доста по катедрата с линийката си, за да продължим урока по граматика.
	После вратата на класната стая се отвори и влезе директорът с двама господа, а пък единият носеше куфар.
	— Станете! — каза учителката.
	— Седнете! — каза директорът. — Деца, голяма чест за нашето училище е, че ни посещават представители на радиото, което посредством магията на своя вълнов обхват и благодарение на гения на Маркони ще разпръсне изреченото от вас сред хиляди домакинства. Уверен съм, че ще оцените тази чест и ще се отнесете към събитието с необходимото чувство за отговорност. С други думи, имайте предвид, че непослушните ще бъдат наказани! Ето, господинът ще ви обясни какво иска от вас.
	Тогава един от господата ни каза, че ще ни пита какво обичаме да правим, какво четем и какво учим в училище. После взе един уред и рече:
	— Това е микрофон. Ще говорите ясно в него, без да се притеснявате. Тази вечер точно в осем ще можете да се чуете, защото казаното ще бъде записано.
	После господинът се обърна към другия господин, който беше отворил куфара си върху катедрата на учителката, а вътре имаше разни апарати, и той си сложи на ушите едни работи, с които се слуша. Също като пилотите в един филм, който гледах. Там обаче радиото не работеше, имаше мъгла, те не успяха да намерят града, където отиваха, и паднаха във водата — адски щур филм. Първият господин каза на оня с работите на ушите:
	— Готов ли си, Пиеро?
	— Да — отвърна господин Пиеро, — дай една проба.
	— Едно, две, три, четири, пет; можем ли? — попита другият господин.
	— Брато, можем — отговори господин Пиеро.
	— Тъй — рече господин Брато, — кой иска да говори пръв?
	— Аз! Аз! Аз! — развикахме се ние.
	Господин Брато се разсмя и каза:
	— Виждам, че има много желаещи; ще помоля госпожицата да ми посочи един от вас.
	Разбира се, учителката каза да питат Анян, понеже е първенец на класа. Така де, ама ха, все тъй става с тоя любимец и натегач!
	Анян отиде при господин Брато и господин Брато му тикна микрофона в лицето, а лицето на Анян беше цялото бяло.
	— Така, ще ми кажеш ли името си, момченце? — попита господин Брато.
	Анян си отвори устата, ама не каза нищо. Тогава господин Брато каза:
	— Наричаш се Анян, нали?
	Анян кимна.
	— Разбирам — продължи господин Брато, — че ти си първенецът на класа. Искаме да научим какви са твоите развлечения, любимите ти игри… Хайде, отговори! Няма защо да се страхуваш!
	Тогава Анян се разплака, стана му лошо и учителката го изведе тичешком.
	Господин Брато си избърса челото, погледна господин Пиеро, а после ни попита:
	— Има ли между вас някой, дето да не го е страх да говори пред микрофон?
	— Аз! Аз! Аз! — развикахме се всички.
	— Добре — рече господин Брато, — я, ти, дебеланкото, ела тука. Така… Започваме… Как се казваш, моето момче?
	— Алсест — отвърна Алсест.
	— Алфефт ли? — попита адски учуден господин Брато.
	— Ще бъдете ли така любезен да не отговаряте с пълна уста? — намеси се директорът.
	— Ами аз тъкмо ядях кроасан, когато той ме викна — обясни Алсест.
	— Кроас… Ама вие вече се храните в клас? — извика директорът. — Е, отлично! Отивайте в ъгъла. После ще се разправяме; и оставете този кроасан на масата!
	Алсест въздъхна тежко, остави си кроасана върху катедрата на учителката и отиде в ъгъла, където извади от джоба на панталона си баничка и започна да я яде, докато господин Брато бършеше микрофона с ръкав.
	— Прощавайте — каза директорът. — Още са малки и доста недисциплинирани.
	— А, ние сме свикнали! — изкикоти се господин Брато. — Последния път правихме записи с докерите, като стачкуваха. Нали, Пиеро?
	— Хубави времена бяха — каза господин Пиеро.
	После господин Брато извика Йод.
	— Как се казваш, моето момче? — попита той.
	— Йод! — изкрещя Йод и господин Пиеро си свали онези работи от ушите.
	— Не толкова силно — каза господин Брато. — Нали затова е измислено радиото: да се чуваме надалеч, без да крещим. Хайде пак… Как се казваш, моето момче?
	— Ами Йод, нали вече ви казах — каза Йод.
	— Не, не — каза господин Брато. — Не бива да казваш, че вече си ми казал. Питам те как се казваш, ти ми казваш и толкоз. Готов ли си, Пиеро?… Хайде пак… Как се казваш, моето момче?
	— Йод — каза Йод.
	— Има си хас някой да не е разбрал — каза Жофроа.
	— Жофроа, марш вън! — каза директорът.
	— Тишина! — изкрещя господин Брато.
	— Ей! Предупреждавай, като ще крещиш! — каза господин Пиеро, който вече си беше свалил онези работи от ушите.
	Господин Брато си закри очите с ръка, изчака малко, махна си ръката и попита Йод какви развлечения обича.
	— На футбол съм жесток — каза Йод. — Бия ги всички.
	— Не е вярно — обадих се аз, — вчера нали беше вратар и направо те побъркахме!
	— Точно така! — каза Клотер.
	— Ама Рюфюс беше свирил, че играта е прекъсната! — каза Йод.
	— Е как — рече Мексан, — нали играеше в твоя отбор. Аз откога казвам, че не може един играч да бъде едновременно и съдия, нищо че има свирка.
	— А да ти бия ли един по носа? — попита Йод и директорът го наказа да дойде на училище в четвъртък, нищо че е почивен ден.
	Тогава господин Брато каза, че го имат, господин Пиеро си събра куфара и двамата си тръгнаха.
	Тази вечер вкъщи в осем часа освен татко и мама бяха господин и госпожа Бледюр, нашите съседи господин и госпожа Куртплак, господин Барлие от службата на татко, беше дошъл и чичо Йожен и всички се скупчихме край радиото да чуем как ще говоря. Баба я предупредиха много късно и тя не можа да дойде, обаче слушаше радиото в нейната си къща с приятели. Татко беше много горд, галеше ме по косата и викаше: „Хе-хе!“. Всички бяхме много доволни!
	Само че не знам какво стана в радиото; в осем часа пуснаха само музика.
	Най-мъчно ми беше за господин Брато и за господин Пиеро. Как ли са се разочаровали!


>	Мари-Едвиж

	{img:mari.png}
	Мама ми позволи да поканя вкъщи на следобедна закуска приятелчетата от училище, а аз пък поканих и Мари-Едвиж. Мари-Едвиж има жълта коса, сини очи и е дъщеря на господин и госпожа Куртплак, които живеят в къщата до нас.
	Когато приятелчетата пристигнаха, Алсест веднага отиде до трапезарията да види какво има за следобедна закуска, а когато се върна, попита:
	— Още някой ли ще идва? Преброих столовете, излизат с едно парче торта в повече.
	Тогава аз казах, че съм поканил Мари-Едвиж и им обясних, че тя е дъщеря на господин и госпожа Куртплак, които живеят в къщата до нас.
	— Ама тя е момиче! — каза Жофроа.
	— Е да де — отвърнах му аз.
	— Ние не играем с момичета — заяви Клотер. — Ако дойде, няма да говорим и да играем с нея, ама ха…
	— У нас мога да си каня когото искам — казах аз, — а ако не ти харесва, ще те цапардосам.
	Ама не успях да го цапардосам, на вратата се звънна и влезе Мари-Едвиж.
	Мари-Едвиж беше с рокля от същия плат като двойните завеси в хола, само че тъмнозелена, с бяла якичка със сума ти дупчици по края. Мари-Едвиж беше страхотна; гадното беше, че си носеше кукла.
	— Е, Никола` — каза ми мама, — няма ли да представиш твоята малка приятелка на другарчетата си?
	— Този е Йод — рекох аз, — онези са Рюфюс, Клотер, Жофроа и накрая Алсест.
	— А моята кукла — отвърна Мари-Едвиж — се казва Шантал. Роклята й е от индийска коприна.
	Повече никой не се обади и мама ни каза, че следобедната закуска е поднесена, да заповядаме на масата.
	Мари-Едвиж седна между Алсест и мен. Мама ни поднесе какао и парчета торта. Беше много вкусно, само дето никой не каза гък; все едно че бяхме в клас и бе дошъл инспекторът. После Мари-Едвиж се обърна към Алсест:
	— Колко бързо ядеш! Никога не съм виждала някой да яде толкова бързо като тебе! Невероятно!
	После замига често-често и продължи да мига така известно време.
	Алсест не мигаше изобщо; погледна Мари-Едвиж, преглътна грамадната буца торта, която беше лапнал, стана целият червен и се изхили тъпо.
	— Ами! — обади се Жофроа. — Аз мога да ям бързо като него, а ако искам, и по-бързо!
	— Смехории — каза Алсест.
	— Охо! — каза Мари-Едвиж. — По-бързо от Алсест — не ми се вярва.
	Алсест пак се изхили тъпо. Тогава Жофроа заяви:
	— Ще видиш!
	И започна да яде тортата си с бясна скорост. Алсест вече не можеше да се състезава, защото неговата торта беше свършила, обаче останалите се включиха.
	— Победих! — извика Йод и оплю всичко наоколо с трохи.
	— Това не се брои — каза Рюфюс, — на тебе ти беше останало съвсем малко торта в чинията.
	— Не се занасяй! — каза Йод. — Пълна беше!
	— Я не ме разсмивай — каза Клотер. — Моето парче беше най-голямо, аз съм победителят!
	Пак ми се искаше да цапардосам тоя тарикат Клотер, само че влезе мама и изгледа масата с широко отворени очи.
	— Ама вие изядохте ли си вече тортата? — попита тя.
	— Аз не още — отвърна Мари-Едвиж, която се храни на малки хапчици и адски бавно, понеже, преди да лапне хапчиците торта, ги предлага на куклата си; разбира се, куклата не ги яде.
	— Добре — каза мама, — като свършите, можете да си поиграете в градината, времето е хубаво.
	И излезе.
	— Къде ти е футболът? — попита ме Клотер.
	— Виж, това е умно — каза Рюфюс. — Може много да ви бива да нагъвате торта, ама футболът е друго нещо. Падне ли ми топката, всички ще ви издриблирам!
	— Я не ме разсмивай — каза Жофроа.
	— А Никола` е жесток на премятанките — обади се Мари-Едвиж.
	— На премятанките ли? — каза Йод. — Аз съм най-добрият на премятанките. От години се премятам.
	— Ей че си нахален — рекох аз. — Знаеш, че на премятанките винаги аз съм пръв!
	— Дай да те видим! — каза Йод.
	Всички излязохме в градината заедно с Мари-Едвиж, която си беше изяла тортата.
	В градината Йод и аз веднага започнахме да се премятаме. После Жофроа каза, че не се справяме добре и също взе да се премята. Рюфюс хич не го бива, а на Клотер веднага му се наложи да спре, понеже едно топче падна от джоба му в тревата и се изгуби. Мари-Едвиж ръкопляскаше, а Алсест с едната ръка ядеше баничка, която си беше донесъл от къщи за след закуската, докато в другата държеше Шантал, куклата на Мари-Едвиж. Учуди ме само, дето Алсест предлагаше хапки от баничката на куклата; обикновено той никого не черпи, даже приятелчетата.
	Клотер си беше намерил топчето и каза:
	— Ами това можете ли го?
	И започна да ходи на ръце.
	— Охо! — рече Мари-Едвиж. — Невероятно!
	Ходенето на ръце е по-трудно от премятанките; и аз опитах, обаче все падах. Йод успя и се задържа на ръце по-дълго от Клотер. Може би защото се наложи Клотер отново да си търси топчето, което пак беше паднало от джоба му.
	— Да, ама за какво ти е да ходиш на ръце — каза Рюфюс. — Виж, катеренето по дървета има смисъл.
	И Рюфюс почна да се катери по дървото, а пък нашето дърво хич не е лесно, понеже си няма много клони, има само горе, където са листата.
	Всички изпокапахме от смях, защото Рюфюс беше стиснал дървото с ръце и с крака, ама не напредваше много бързо.
	— Дръпни се, дай на мене — рече Жофроа.
	Рюфюс обаче не искаше да пусне дървото. Тогава Жофроа и Клотер опитаха да се покатерят двамата заедно, а в това време Рюфюс викаше:
	— Вижте ме! Вижте ме! Издигам се!
	Добре че го нямаше татко, той хич не обича да бърникаме дървото в градината. Понеже на дървото нямаше повече място, ние с Йод се премятахме, а Мари-Едвиж броеше кой ще се преметне повече пъти.
	После госпожа Куртплак извика от тяхната градина:
	— Мари-Едвиж! Ела! Време е за урока по пиано!
	Тогава Мари-Едвиж си взе куклата от Алсест, махна ни с ръка и си тръгна.
	Рюфюс, Клотер и Жофроа пуснаха дървото, Йод спря да се премята, а Алсест каза:
	— Късно е, аз си отивам.
	И всички си тръгнаха.
	Страхотен ден, адски добре си прекарахме. Питам се дали на Мари-Едвиж й е било забавно. Така де, лошо се държахме ние с Мари-Едвиж. Почти не разговаряхме с нея и си играхме само ние, все едно че нея я нямаше.


>	Филателисти

	{img:filatelisti.png}
	Сутринта Рюфюс дойде на училище адски доволен. Показа ни една своя нова тетрадка и на първата страница горе вляво имаше залепена марка. На другите страници нямаше нищо.
	— Започвам да събирам марки — каза ни Рюфюс.
	Обясни ни, че татко му го убедил да събира марки. Това се наричало филателия и било адски полезно, понеже с разглеждане на марки се научавало история и география. Освен това татко му казал, че една колекция от марки може да струва сума ти купища пари, даже имало един крал на Англия, който си имал колекция и тя струвала адски скъпо.
	— Ама хубаво ще е всички да събирате марки — каза ни Рюфюс. — Тогава ще правим размени. Татко каза, че така ставали жестоки колекции. Само не бивало марките да са скъсани и зъбчетата им непременно трябвало да бъдат цели.
	Като се прибрах у дома за обед, веднага помолих мама да ми даде марки.
	— Каква е пък сега тая измишльотина? — попита мама. — Иди да си измиеш ръцете и не ме занимавай с твоите гламавщини.
	— Защо ти са марки, моето момче? — попита татко. — Писма ли ще пишеш?
	— А, не — рекох аз, — искам да събирам филателия като Рюфюс.
	— Ами много хубаво! — каза татко. — Филателията е много интересно занимание! Със събирането на марки се научават какви ли не работи, особено история и география. И да знаеш, една добра колекция може да бъде много скъпа. Имаше един крал на Англия, който имал колекция и тя струвала цяло състояние!
	— Да — казах аз. — С приятелчетата ще правим размени, ще си имаме страхотни колекции със зъбати марки.
	— Аха… — каза татко. — Е, предпочитам да ми събираш марки вместо ненужни играчки, които само ти задръстват джобовете и цялата къща. Сега свърши, каквото ти каза мама, измий си ръцете, ела на масата и като се наобядваме, ще ти дам няколко марки.
	Нахранихме се и татко изрови от бюрото си три плика, от които откъсна ъгълчетата с марките.
	— Ето че поставяш началото на една разкошна колекция! — каза татко и се разкикоти.
	А пък аз го целунах, защото моят татко е най-щурият на света.
	Когато пристигнах следобед в училище, много приятелчета също бяха започнали да колекционират. Клотер си имаше марка, Жофроа също си имаше една, а марката на Алсест беше цялата разкъсана, скапана, мазна и без сума ти зъби. Аз с моите три марки имах най-върховната колекция. Йод нямаше марки и каза, че всички сме тъпи, че за какво ни било това и че предпочитал футбола.
	— Ти си тъп — каза Рюфюс. — Ако кралят на Англия беше играл футбол, вместо да си събира марки, нямаше да стане богат. Може би и крал нямаше да стане.
	Рюфюс беше съвсем прав, обаче би звънецът за влизане в час и ни прекъсна филателията.
	През междучасието започнахме размените.
	— Кой иска моята марка? — попита Алсест.
	— Имаш марка, която ми липсва — рече Рюфюс на Клотер, — дай да се сменим.
	— Дадено — каза Клотер. — Аз ти давам моята марка за две твои.
	— Че защо пък ще ти давам две марки за една? — попита Рюфюс. — Давам марка за марка.
	— Аз съм съгласен да разменя моята марка за една марка — каза Алсест.
	После се приближи Бульона. Бульона е нашият възпитател, тревожи се, като ни види събрани накуп, а ние винаги сме събрани накуп, понеже сме готини и сме приятелчета, така че Бульона е все разтревожен.
	— Я ме погледнете в очите — каза ни Бульона. — Какво сте намислили пак, пакостници такива?
	— Нищо, гос’дине — отвърна Клотер. — Правим филателии, затова си разменяме марки. Марка за две марки и така нататък, та да съберем щури колекции.
	— Занимавате се с филателия? — рече Бульона. — Чудесно! Много хубаво! Особено от познавателна гледна точка, що се отнася до историята и географията! Пък и една добра колекция може да добие висока стойност… Имаше един крал, не помня на коя страна, а и името му съм забравил, чиято колекция струвала цяло състояние!… Е, правете си размените, само бъдете послушни.
	Бульона си тръгна и Клотер поднесе марката си на Рюфюс, като я държеше в шепа.
	— Нави ли се? — попита Клотер.
	— Не — отговори Рюфюс.
	— Аз съм навит — каза Алсест.
	После Йод се приближи до Клотер и — хоп! — му взе марката.
	— И аз ще си направя колекция! — викна Йод и се разкикоти.
	После хукна да бяга. Клотер не се кикотеше, а гонеше Йод и му викаше да си му върне марката, крадец такъв. Тогава Йод, без да спре да тича, облиза марката и си я залепи на челото.
	— Ей, момчета! — крещеше Йод. — Гледайте! Аз съм писмо! Летя с въздушна поща!
	Йод разпери ръце и продължи да бяга, бръмчейки, обаче Клотер успя да го спъне, Йод падна, двамата се сбиха яко и Бульона отново пристигна тичешком.
	— Знаех си, че не мога да разчитам на вас! — каза Бульона. — Просто не умеете да се забавлявате прилично! Вие двамата — марш в ъгъла… А вие, Йод, ако обичате, отлепете тази глупава марка от челото си!
	— Да, ама му кажете да внимава да не разкъса зъбчетата — обади се Рюфюс. — Точно такава една ми липсва.
	Бульона го прати в ъгъла при Клотер и Йод.
	От всички колекционери останахме само Жофроа, Алсест и аз.
	— Ей, момчета! Моята марка искате ли я? — попита Алсест.
	— Давам ти моята марка за твоите три — рече ми Жофроа.
	— Абе ти да не си луд? — попитах го аз. — Щом искаш три марки, дай три марки, ама ха! Аз давам само марка за марка.
	— Аз разменям моята марка за една марка — каза Алсест.
	— А аз какво печеля? — каза Жофроа. — Марките са едни и същи!
	— Не ми ли искате марката? — попита Алсест.
	— Аз съм навит да ти дам моите три марки — рекох аз на Жофроа, — а ти да ми дадеш нещо готино.
	— Готово! — каза Жофроа.
	— Щом никой не ми иска марката, на ви сега марка! — изрева Алсест и си скъса колекцията.
	Прибрах се у дома адски доволен и татко ме попита:
	— Как е младият филателист, напредва ли колекцията?
	— Жестоко — казах аз.
	И му показах двете топчета, които ми даде Жофроа.


>	Мексан прави фокуси

	{img:fokusi.png}
	Всички приятелчета сме канени на закуска у Мексан и ни стана чудно, понеже Мексан никога не кани вкъщи никого. Майка му не давала. Той обаче ни обясни, че чичо му, дето бил моряк, ама според мен това са смехории и той не е никакъв моряк, му подарил комплект за правене на фокуси, пък не си струва човек да прави фокуси, ако никой не го гледа, та затова майката на Мексан му разрешила да ни покани.
	Като пристигнах, всички приятелчета бяха там и майката на Мексан ни поднесе закуската: чай с мляко и намазани филийки; доста кофти. Всички зяпахме как Алсест яде двете шоколадови пасти, които си беше донесъл от къщи, а не си струва да го молим да почерпи — Алсест е страхотно приятелче и е винаги готов да услужи с каквото и да е, стига то да не се яде.
	След закуската Мексан ни заведе в хола и там беше наредил столове, също както като ходихме у Клотер и неговият татко ни направи куклено представление. Мексан застана зад една маса, а на масата се намираше кутията с комплекта за правене на фокуси. Мексан отвори кутията — беше пълна с какво ли не и той взе една пръчица и един грамаден зар.
	— Вижте този зар — рече Мексан. — Грамаден е, но е като всички обикновени зарове…
	— Не — каза Жофроа, — кух е и вътре има друг зар.
	Мексан зина и се ококори към Жофроа.
	— Отде пък знаеш? — попита Мексан.
	— Знам, защото у дома имам същата кутия с фокуси — отвърна Жофроа. — Татко ми я подари, като излязох дванайсети на контролното по правопис.
	— Значи има номер? — попита Рюфюс.
	— Няма пък, няма пък номер! — извика Мексан. — Номерът е, че Жофроа е гаден лъжец!
	— Зарът ти е кух — каза Жофроа — и ако още веднъж кажеш, че съм гаден лъжец, ще те цапардосам!
	Обаче не се сбиха, защото в хола влезе майката на Мексан. Тя ни изгледа, постоя малко, а после въздъхна и излезе, като взе със себе си и една ваза, която стоеше върху камината. На мен номерът с кухия зар ми се видя интересен и се приближих до масата да го видя.
	— Не! — извика Мексан. — Не! Върни се на мястото си, Никола`! Нямаш право да гледаш отблизо!
	— Че защо пък? — попитах аз.
	— Много ясно, защото има номер — каза Рюфюс.
	— Ами да — обади се Жофроа, — зарът е кух и като го сложиш на масата, зарът, който е вътре…
	— Ако не млъкнеш — извика Мексан, — върви си у вас!
	Майката на Мексан влезе в хола и излезе, като взе със себе си една малка статуйка, която беше на пианото.
	Тогава Мексан остави зара и взе нещо като тенджерка.
	— Тази тенджера е празна — рече Мексан и ни я показа.
	Гледаше към Жофроа, ама Жофроа беше зает, обясняваше номера с кухия зар на Клотер, който не го беше разбрал.
	— Знам аз — каза Жоашен, — тенджерата е празна, а ти ще измъкнеш от нея гълъб, целия бял.
	— Ако успее — обади се Рюфюс, — значи има номер.
	— Гълъб ли? — каза Мексан. — Не бе! Откъде да ти измъкна гълъб, глупак такъв?
	— Аз гледах по телевизията един фокусник и той отвсякъде вадеше гълъби, а глупак си ти! — отвърна Жоашен.
	— Първо — каза Мексан, — и да исках, не бих имал право да измъкна гълъб от тенджерата. Мама не дава да държа животни у дома; като донесох оня път мишката, станаха разправии. Я да чуя кой е глупак пак?
	— Жалко — рече Алсест, — гълъбите си ги бива! Дребнички са, ама стават жестоки с грах! Все едно ядеш пилешко.
	— Ти си глупак — каза Жоашен на Мексан. — Глупак си ти.
	Влезе майката на Мексан; питам се дали не подслушваше зад вратата. Каза ни да бъдем послушни и да внимаваме за лампата в ъгъла.
	Когато излезе, майката на Мексан изглеждаше адски притеснена…
	— И тенджерата ли е куха като зара? — попита Клотер.
	— Не цялата — каза Жофроа, — само дъното.
	— Така де, има си номер — каза Рюфюс.
	Тогава Мексан се ядоса, заяви, че не сме приятелчета, затвори си кутията с фокусите и каза, че няма да ни прави повече фокуси. Разсърди се и всички се умълчахме. Тогава майката на Мексан влезе тичешком.
	— Какво става тук? — извика тя. — Вече не ви чувам.
	— Те са виновни — каза Мексан. — Не ме оставят да им правя фокуси!
	— Слушайте, деца — заяви майката на Мексан, — нямам нищо против да се забавлявате, но бъдете послушни. Иначе ще си отидете у вас. Сега аз излизам да свърша нещо, разчитам на вас да се проявите като големи и разумни момчета. И внимавайте да не повредите часовника върху скрина.
	Майката на Мексан ни изгледа още веднъж и си тръгна, като гледаше към тавана и клатеше отрицателно глава.
	— Добре — каза Мексан. — Виждате ли тази бяла топка? Сега ще направя така, че да изчезне.
	— Това номер ли е? — попита Рюфюс.
	— Да — обади се Жофроа, — ще я скрие и ще я пъхне в джоба си.
	— Няма пък! — извика Мексан. — Няма пък! Наистина ще изчезне!
	— Нищо подобно — каза Жофроа, — няма да изчезне, сам знаеш, че ще я пъхнеш в джоба си!
	— Хубаво де, той сега ще направи ли така, че бялата топка да изчезне, или не? — попита Йод.
	— Ако исках, съвсем спокойно можех да направя така, че топката да изчезне — заяви Мексан, — ама аз не искам, защото вие не сте никакви приятелчета и толкоз! Права е мама да разправя, че сте хулиганчета!
	— Ааа, казах ли аз! — извика Жофроа. — За да направиш така, че топката да изчезне, трябва да бъдеш истински фокусник, а не смотаняк!
	Тогава Мексан се ядоса и се спусна към Жофроа да му удари шамар, това не се хареса на Жофроа, той събори кутията с фокуси на пода, побесня и двамата с Мексан започнаха да си разменят тупаници. Ние си прекарвахме адски весело и накрая в хола влезе майката на Мексан. Хич не изглеждаше доволна.
	— Всички — марш у вас! Веднага! — каза ни майката на Мексан.
	Тогава ние си тръгнахме и аз бях доста разочарован, макар че следобедът беше чудесен — все пак ми се искаше да погледам как Мексан прави фокуси.
	— Нищо де — каза Клотер, — според мен Рюфюс е прав. Мексан не е като истинските фокусници по телевизията; на него фокусите му са все с номера.
	На другия ден в училище Мексан продължи да ни се сърди — като вдигнал съборената кутия с фокуси, видял, че бялата топка е изчезнала.


>	Дъждът

	{img:dujdut.png}
	Аз обичам да има дъжд, ама да е много, много силен, защото тогава не ходя на училище, оставам у дома и си играя с електрическото влакче. Днес обаче не валеше достатъчно, затова се наложи да отида.
	То, нали знаете, и като вали пак е весело. Човек може да си вдигне главата и да гълта капките, да стъпва в локвите и да пляска с крака из тях, за да пръска приятелчетата. Може също така да се минава под капчуците и става адски студено, когато водата ти влезе под яката на ризата — то пък какъв смисъл има да се минава под капчука със закопчана догоре мушама. Тъпото е, че през междучасието не ни оставят да слизаме на двора, за да не се мокрим.
	В клас лампата стоеше запалена и беше адски особено, а пък аз много обичам да гледам как капките се състезават по стъклата коя първа ще стигне до долу. Също като реки. После би звънецът и учителката ни каза:
	— Добре, сега имате междучасие; можете да си говорите, но ще стоите мирни.
	Тогава всички започнахме да говорим едновременно, вдигна се страхотен шум; човек трябваше да вика, за да го чуят. Учителката въздъхна, стана, излезе в коридора, като остави вратата отворена, и започна да разговаря с другите учителки, които не са готини като нея — ние затова гледаме да не си я ядосваме.
	— Хайде — каза Йод. — Ще играем ли на ловец и дивеч?
	— Абе ти да не си луд? — рече Рюфюс. — Учителката ще се кара, пък и сто на сто ще счупим някое стъкло!
	— Че тогава дай да отворим прозорците! — каза Жоашен.
	Това вече беше страхотно предложение и всички отидохме да отворим прозорците, само Анян преговаряше урока по история — беше си запушил ушите и го четеше на глас. Той Анян си е луд! Отворихме прозорците; беше много щуро, защото вятърът духаше в класната стая и се забавлявахме, като си подлагахме лицата да ги пръска водата. После се чу силен вик: беше влязла учителката.
	— Не, вие наистина прекалявате! — извика учителката. — Веднага да затворите тези прозорци!
	— Ние заради ловеца и дивеча, госпожице — обясни Жоашен.
	Тогава учителката каза, че и дума не можело да става да си играем на ловец и дивеч, накара ни да затворим прозорците и ни каза всички да седнем. Тъпото беше, че чиновете край прозорците бяха целите мокри, пък може да е щуро да те пръска вода по лицето, обаче е кофти да сядаш върху нея. Учителката вдигна ръце, каза, че сме непоносими и нареди да се настаним, както можем, по сухите чинове. Тогава се вдигна малко шум, понеже всеки си търсеше място, на някои чинове се бяха наместили по пет човека, а един чин едва-едва може да побере трима души. Аз бях заедно с Рюфюс, Клотер и Йод. След това учителката почука с линийката си по катедрата и извика: „Тишина!“. Никой повече не гъкна, само Анян нищо не беше чул и продължаваше да повтаря урока си по история. Честно казано, той седеше сам на чина си, понеже никой не се натиска да сяда до тоя гаден обаждач освен на контролните. После Анян вдигна глава, видя учителката и престана да говори.
	— Добре — рече учителката. — Повече да не съм ви чула. При следващото провинение ще се наказваме! Ясно ли е? Сега, разпределете се малко по-прилично по чиновете и тихо, моля!
	Тогава всички станахме и си сменихме местата, без да кажем дума. Не биваше да се правим на тарикати, защото учителката явно беше адски ядосана! Аз седнах с Жофроа, Мексан, Клотер и Алсест и хич не беше удобно, понеже Алсест заема ужасно много място и троши навсякъде с филиите си. Учителката дълго ни гледа, въздъхна дълбоко и отново излезе да си говори с другите учителки.
	После Жофроа стана, отиде до дъската и нарисува с тебешир едно много страхотно човече, макар да го остави без нос, а отдолу написа „Мексан е глупак“. Ние си умряхме да се хилим, само Анян пак се беше забил в историята. Мексан пък се изправи и отиде при Жофроа, за да го удари. Жофроа се защитаваше, разбира се, и тъкмо всички бяхме наставали и започвахме да викаме, когато учителката влезе тичешком — беше се зачервила, а очите й бяха намръщени; толкова ядосана не съм я виждал кажи-речи цяла седмица. А когато видя черната дъска, работата съвсем се заплете.
	— Кой направи това? — попита учителката.
	— Жофроа — отвърна Анян.
	— Ей, ти, обаждач такъв! — извика Жофроа. — Като те перна, ще видиш!
	— Само така! — извика Мексан. — Давай, Жофроа!
	Тогава стана съвсем страшно. Учителката направо побесня, удари сума ти пъти катедрата с линийката си. Анян се разплака и се развика, каза, че никой не го обичал, че не било честно, че всички го използвали, че щял да умре и да се оплаче на родителите си. Всички бяхме наскачали и крещяхме, беше адски весело.
	— Седнете! — извика учителката. — За последен път ви казвам, седнете! Не искам да ви чувам повече! Седнете!
	Ние седнахме. Аз бях с Рюфюс, Мексан и Жоашен и тогава директорът влезе в стаята.
	— Станете! — каза учителката.
	— Седнете! — каза директорът.
	После ни изгледа и попита учителката:
	— Какво става тук? Из цялото училище се чува как вика вашият клас! Това е непоносимо! Освен това защо седят по четири и по пет души на чин, след като има свободни места? Всички да си отидат по местата!
	Всички наставахме, обаче учителката обясни на директора за номера с мокрите чинове. Директорът се поизненада, но се съгласи и ни каза да се върнем на същите места. Тогава аз седнах с Алсест, Рюфюс, Клотер, Жоашен и Йод; здравата се нагъчкахме. После директорът посочи с пръст дъската и попита:
	— Кой направи това? Хайде, веднага!
	Анян не успя да се обади, защото Жофроа се изправи, плачейки, и каза, че не бил той виновен.
	— Късно е за извинения и плачове, малки приятелю — каза директорът. — Тръгнали сте по лош път: този път води към затвора. Но аз ще ви отуча да употребявате некрасиви думи и да обиждате съучениците си! Ще ми напишете петстотин пъти това, което сте надраскали на дъската. Ясно ли е?… За останалите — дъждът вече спря, но въпреки това вие днес няма да слизате на двора през междучасията. Това ще ви научи да уважавате дисциплината. Ще си стоите в клас под надзора на вашата учителка!
	Когато директорът си отиде, ние с Жофроа и Мексан се преместихме на нашия си чин и си рекохме, че нашата учителка е толкова готина и много ни обича, а пък ние от време на време само я ядосваме. От всички нас тя изглеждаше най-притеснена, като разбра, че днес не бива да слизаме на двора!


>	Шах

	{img:shah.png}
	В неделя беше студено и валеше, обаче на мен ми беше все едно, понеже бях поканен на гости у Алсест, а пък Алсест е много добро приятелче и е много дебел, и страшно обича да яде. С Алсест винаги е весело даже като се караме.
	Когато пристигнах при Алсест, отвори майка му, защото Алсест беше седнал с татко си на масата и двамата ме чакаха за закуска.
	— Ти закъсня бе — рече ми Алсест.
	— Не говори с пълна уста — каза татко му — и ми подай маслото.
	За тази следобедна закуска на всеки от нас бяха поднесени по две чаши какао, торта с крем, препечен хляб с масло и конфитюр, наденица и сирене, а когато приключихме, Алсест попита майка си дали не може да хапнем малко от обедния гювеч, искал и аз да го опитам. Майка му отвърна, че не можело, защото сме щели да си развалим вечерята, а пък и от обедния гювеч не било останало нищо. Така или иначе, аз вече не бях много гладен.
	После станахме, за да отидем да си играем, обаче майката на Алсест ни каза, че трябва да бъдем много разумни и в никакъв случай да не разбъркваме стаята, понеже била прибирала цялата сутрин.
	— Ще поиграем с влакчето, с количките, с топчетата и с футболната топка — каза Алсест.
	— Не, не и не! — каза майка му. — Не искам стаята ти да прилича на склад. Измислете си по-тихи игри!
	— Е, какво например? — попита Алсест.
	— Аз се сетих — каза таткото на Алсест. — Ще ви науча на най-разумната от всички игри! Идете в стаята, аз ей сега ще дойда.
	Тогава ние отидохме в стаята на Алсест, пък тя вярно беше адски добре подредена, а след това пристигна татко му с шах под мишница.
	— Как, шах ли? — каза Алсест. — Че ние не можем да играем!
	— Именно де — рече таткото на Алсест, — аз ще ви науча; сега ще видите, много е хубаво!
	То наистина шахът бил интересно нещо! Таткото на Алсест ни показа как се нареждат фигурите по дъската (на такава дъска се играе и дама, аз на дама съм много добър!), посочи ни пешките, топовете, офицерите, конете, царете и цариците, каза ни как се местят, пък то не било лесна работа, и как трябва да се вземат противниковите фигури.
	— Също като битка на две армии — каза таткото на Алсест, — а вие сте генерали.
	После таткото на Алсест взе по една пешка във всяка ръка, скри ги, даде ми да си избера, аз изкарах белите и започнахме да играем. Таткото на Алсест е много щур и остана с нас да ни дава съвети и да ни казва кога бъркаме. Дойде майката на Алсест и май доста се зарадва, като ни видя да играем, насядали около масичката на Алсест. После таткото на Алсест премести един офицер, захили се и каза, че съм изгубил.
	— Хубаво — рече таткото на Алсест, — струва ми се, че разбрахте как става. Сега, значи, Никола` ще вземе черните и ще си играете сами.
	После си излезе заедно с майката на Алсест, като й обясняваше, че всичко е въпрос на умение и наистина ли не бил останал малко гювеч.
	Тъпото при черните фигури беше, че малко лепнеха, понеже Алсест винаги има конфитюр по ръцете.
	— Битката започва — рече Алсест. — Напред! Бум!
	И премести една пешка. Тогава аз преместих моя кон, а пък конят се мести най-трудно, понеже най-напред върви направо, а после встрани, обаче е най-щур, понеже може да скача.
	— Рицарят не се бои от враговете! — извиках аз.
	— Напрееед! Там-таратам-там-там! — отвърна Алсест, като имитираше барабан, и бутна с длан няколко пешки.
	— Ей! — рекох аз. — Нямаш право да постъпваш така!
	— Защитавай се, както можеш, негоднико! — извика Алсест, който гледа заедно с мене един филм със сума ти рицари и замъци по телевизията в четвъртък, когато бяхме у Клотер.
	Тогава аз избутах с две ръце моите пешки, като се правех на оръдие и на картечница — такатакатакатак, — а когато моите пешки срещнаха пешките на Алсест, сума ти нещо изпопада.
	— Чакай бе! — рече Алсест. — Това не се брои! Ти се направи на картечница, пък то тогава не е имало. Имало е само оръдия — бууум! — и шпаги — шат, шат! Ако ще шмекеруваш, няма какво да играем.
	Алсест си беше прав, аз се съгласих и продължихме да играем шах. Аз преместих офицера, обаче нямаше къде, понеже цялата дъска беше пълна със съборени пешки. Алсест бутна с пръст моя офицер, все едно че играеше на топчета, офицерът се блъсна в моя кон и го повали. Тогава аз направих същото нещо с моя топ и той събори царицата му.
	— Това не се брои — каза Алсест. — Топът върви право напред, а ти го изстреля по диагонал, все едно че е офицер!
	— Победа! — извиках аз. — Те са ни в ръцете! Напред, храбри рицари! За крал Артур! Бум! Бум!
	И изстрелях с пръсти сума ти фигури; беше страхотно.
	— Чакай — рече Алсест. — Така, с пръсти, е много лесно. Дай да опитаме с топчета, а? Топчетата ще бъдат куршуми — бум, бум!
	— Добре — казах аз, — само че на дъската няма да има място.
	— Виж бе, много е просто — рече Алсест. — Ти ще застанеш в единия край на стаята, аз ще отида на другия край. Освен това може да крием фигурите зад краката на леглото, на стола и на масичката.
	После Алсест тръгна да вади топчетата от своя шкаф, само че шкафът не беше добре подреден като стаята; сума ти работи изпопадаха върху килима. Аз взех в двете си ръце една черна и една бяла пешка, стиснах юмруци и дадох на Алсест да избира, а той улучи белите. Целехме се с топчетата и всеки път викахме: „Бум!“.
	Фигурите бяха добре прикрити и не беше лесно да се улучат.
	— Ей, слушай — казах аз, — защо не вземем за танкове вагоните от влакчето ти и количките?
	Алсест извади влакчето и количките от шкафа, сложихме вътре войниците и започнахме да бутаме танковете — чиджих, чиджих!
	— Да, ама никога няма да уцелим войниците с топчетата, като са в танковете — каза Алсест.
	— Можем да ги бомбардираме — рекох аз.
	Тогава си напълнихме ръцете с топчета и това бяха самолети, викахме „рръммм“, а когато прелитахме над танковете, пускахме топчетата — бум! Обаче топчетата нищо не можеха да направят на вагоните и на количките. Тогава Алсест си извади футболната топка, на мен ми даде една друга топка на червени и сини шарки, бяха му я купили да играе с нея на плажа. Започнахме да замеряме танковете с топките и беше направо страхотно! После Алсест удари един адски силен шут, футболната топка се блъсна о вратата, отскочи към масичката и събори едно шише с мастило, и тогава влезе майката на Алсест.
	Майката на Алсест ужасно се ядоса! Тя му каза, че тази вечер няма да му дадат да си вземе повторно от десерта, а на мен ми каза, че вече е късно и трябва да се прибирам вкъщи, където ме чака бедната ми майка. Когато си тръгнах, у Алсест продължаваха да викат — сега му се караше татко му.
	Жалко, дето не можахме да продължим — това шахът бил много щура игра! Като се оправи времето, ще отидем да поиграем шах в запустелия двор.
	Има си хас, такава игра не може да се играе в стая — чиджих, чиджих, бум, бум!


>	Докторите

	{img:doktorite.png}
	Когато влязох тази сутрин в училищния двор, към мен се приближи Жофроа, изглеждаше много умърлушен. Каза ми, че според приказките на големите щели да идват доктори и да ни флуорографират. След това надойдоха и другите приятели.
	— Това са майтапи — рече Рюфюс. — Големите все така се майтапят.
	— Какви майтапи? — попита Жоашен.
	— Дето уж тая сутрин щели да идват доктори да ни ваксинират — отвърна Рюфюс.
	— Според тебе не е ли вярно? — каза разтревожено Жоашен.
	— Кое да е вярно? — попита Мексан.
	— Дето щели да идват доктори да ни оперират — отвърна Жоашен.
	— Че аз не ща! — извика Мексан.
	— Какво не щеш? — попита Йод.
	— Не ща да ми режат апендикса — отвърна Мексан.
	— Какво е това апендикс? — попита Клотер.
	— Това е едно нещо, дето на мен са ми го отрязали, когато съм бил малък — отвърна му Алсест. — Само ще им се изсмея на вашите доктори.
	И той се изсмя.
	После Бульона — нашият възпитател — би звънеца и се строихме. Всички здравата се бяхме притеснили, само Алсест си се смееше, а пък Анян не беше чул нищо, понеже си преговаряше уроците. Когато влязохме в клас, учителката каза:
	— Деца, тази сутрин ще дойдат доктори, за да ви…
	Само че не можа да продължи, защото Анян скочи.
	— Как така доктори? — извика Анян. — Не искам да вървя при докторите! Няма да отида при докторите! Ще се оплача! Освен това не мога да отида при докторите, аз съм болен!
	Докато Анян плачеше, учителката чукна с линийката си по катедрата и продължи:
	— Няма никакви причини да се безпокоите и да се държите като бебета. Докторите само ще ви флуорографират, това никак не боли и…
	— Ама на мен ми казаха, че идвали да ни режат апендиксите! — обади се Алсест. — Ако е за апендиксите, как да е, обаче за флуорографирането мен ме няма!
	— Апендиксите ли? — изпищя Анян и се затъркаля по земята.
	Учителката се ядоса, започна отново да чука с линийката по катедрата и каза на Анян да стои мирен, ако не иска да получи двойка по география (имахме час по география). После каза, че ако някой се обади отново, ще изхвърчи от училището. Тогава никой не каза нищо повече, освен учителката.
	— Тъй — каза тя. — Флуорографирането означава, че просто ще ви направят една снимка, за да проверят дали белите ви дробове са в ред. Освен това вас сигурно са ви преглеждали на рентген и много добре знаете какво е. Значи няма нужда да шумите; и без това е безсмислено.
	— Ама, госпожице — започна Клотер, — на мен белите ми дробове…
	— Не ме занимавайте с белите си дробове, по-добре елате на дъската и ни кажете какво знаете за притоците на Лоара — каза учителката.
	Клотер тъкмо беше изпитан и наказан да стои прав в ъгъла, когато влезе Бульона.
	— Сега е ред на вашия клас, госпожице — каза Бульона.
	— Чудесно — рече учителката. — Станете тихо и се подредете.
	— И наказаните ли? — обади се Клотер.
	Учителката не успя да му отговори, защото Анян отново ревна да плаче, закрещя, че никъде нямало да върви, че ако го били предупредили, щял да донесе извинителна бележка от родителите си, утре щял да я донесе, държеше се здраво с две ръце за чина и риташе на всички страни. Учителката въздъхна и отиде при него.
	— Слушай, Анян — каза учителката. — Уверявам те, че няма от какво да се боиш. Докторите дори няма да те пипнат; пък и ще видиш колко е забавно — докторите са дошли с един голям камион, в камиона се влиза по една малка стълбичка. А вътре е толкова хубаво, че не можеш да си го представиш. Освен това знаеш ли какво: ако си послушен, обещавам ти да те изпитам по аритметика.
	— Ама на дробите ли? — попита Анян.
	Учителката каза „да“. Тогава Анян пусна чина и застана в редицата заедно с нас, като трепереше здравата и издаваше едно тихичко „ъх-ъх-ъх“ през цялото време.
	Като слизахме в двора, срещнахме големите, които се връщаха в клас.
	— Ей! Боли ли? — попита ги Жофроа.
	— Ужас! — отвърна един от големите. — Пари, боцка, дращи, всички са с едни огромни сатъри и навсякъде има кръв!
	Големите си заминаха, като се кикотеха. Анян се затъркаля по земята, стана му лошо и се наложи Бульона да го вземе на ръце и да го отнесе в амбулаторията. Пред училищната врата беше спрял един много голям бял камион, със стълбичка за качване отзад и друга стълбичка за слизане отстрана, отпред. Адски щуро. Директорът разговаряше с един доктор, облечен в бяла престилка.
	— Ей тия са — каза директорът, — тъкмо за тях ви говорех.
	— Не се безпокойте, господин директор — каза докторът, — ние сме свикнали; при нас нещата ще минат гладко. Всичко ще протече тихо и спокойно.
	И изведнъж се чуха страхотни викове; пристигаше Бульона, дърпайки Анян за ръката.
	— Струва ми се, че ще е добре да започнете с този тук — рече Бульона. — Малко е нервен.
	Тогава един доктор взе Анян на ръце. Анян го зарита и викаше да го пуснат, защото му били обещали, че докторите няма да го пипат, всички тук лъжели и той щял да се оплаче в полицията. След това докторът влезе в камиона заедно с Анян, чуха се отново писъци и един дебел глас каза: „Престани да мърдаш! Ако продължаваш да се въртиш, ще те взема с мен в болницата!“. После се чу едно „ъх-ъх-ъх“ и видяхме Анян, който слезе широко ухилен от страничната врата и затича към училището.
	— Тъй — каза един доктор и си изтри лицето. — Първите пет, крачка напред! Хайде, като войничета!
	Никой не се помръдна и докторът посочи петима души с пръст.
	— Ти, ти, ти, ти и ти — каза докторът.
	— Че защо ние, а не той? — попита Жофроа, като посочи Алсест.
	— Правилно! — обадихме се ние с Рюфюс, Клотер и Мексан.
	— Докторът каза: ти, ти, ти, ти и ти — рече Алсест. — За мен не каза нищо. Значи ще вървите вие — ти, ти, ти, ти и ти! Аз не!
	— Тъй ли? Щом пък ти няма да вървиш, няма да отиде нито той, нито той, нито той, нито той, нито аз! — заяви Жофроа.
	— Абе вие докога ще продължавате? — викна докторът. — Хайде, вие петимата — качвайте се! Бързо!
	Тогава ние се качихме. В камиона беше много щуро; един доктор ни записа имената, накараха ни да си съблечем ризите, сложиха ни един след друг да застанем зад едно стъкло, после казаха, че това било всичко и можем да си облечем ризите.
	— Ама камионът е много щур! — каза Рюфюс.
	— Видя ли каква масичка? — рече Клотер.
	— Сигурно за пътешествия ще бъде страхотен! — казах аз.
	— Ами това нещо как работи? — попита Мексан.
	— Не пипайте нищо! — извика единият доктор. — Хайде, слизайте! Бързаме! Марш… Не! Не отзад! Оттук! Оттук!
	Само че Жофроа, Клотер и Мексан вече бяха тръгнали да слизат отзад и стана безумна суматоха, защото имаше други, които се качваха. След това докторът, който стоеше на задната врата, спря Рюфюс, който бе заобиколил камиона и искаше да се качи отново, и го попита дали вече не е минал през флуорографа.
	— Не — каза Алсест, — аз минах.
	— Ти как се казваш? — попита докторът.
	— Рюфюс — отвърна Алсест.
	— Ох, ще ме заболи! — каза Рюфюс.
	— Ей, вие! Я не се качвайте от предната врата! — викна един доктор.
	Докторите продължиха да работят — сума приятели се качваха и слизаха, а Алсест обясняваше на един доктор, че за него нямало смисъл, понеже апендиксът му бил отрязан. После шофьорът на камиона се подаде от прозореца и попита може ли да тръгва, понеже вече доста били закъснели.
	— Карай! — извика един доктор от вътрешността на камиона. — Всички минаха с изключение на един — Алсест. Той сигурно отсъства!
	И камионът си тръгна, а докторът, който спореше с Алсест на тротоара, се обърна и завика:
	— Ей! Чакайте ме! Чакайте ме!
	Само че онези от камиона не го чуха, сигурно защото всички викахме.
	Докторът беше побеснял. А пък ние всъщност бяхме наравно с докторите; те ни оставиха един от своите хора, но взеха със себе си едно наше приятелче — Жофроа. Той беше останал в камиона.


>	Новата книжарница

	{img:knijarnica.png}
	Близо до училище отвориха нова книжарница, там, където по-рано беше пунктът за пране и чистене. След уроците отидохме с приятелчетата да я видим.
	Витрината на книжарницата е адски щура, пълна е със списания, вестници, книги, писалки, така че всички влязохме, а господинът в книжарницата, като ни видя, се засмя широко и каза:
	— Я какви клиенти са ми дошли! Сигурно сте от съседното училище? Вярвам, че ще станем добри приятели. Аз се казвам господин Ескарбий.
	— А аз — Никола` — казах аз.
	— А аз — Рюфюс — каза Рюфюс.
	— А аз — Жофроа — каза Жофроа.
	— Имате ли списанието „Икономически и социологически проблеми на западния свят“? — попита един господин, който бе влязъл току-що.
	— А аз — Мексан — каза Мексан.
	— Да, ъъъ… чудесно, моето момче… — отвърна господин Ескарбий. — Веднага ще ви обслужа, господине.
	Той започна да рови из един куп списания, а Алсест го попита:
	— Тия тетрадки по колко ги давате?
	— Ммм? Какво? — каза господин Ескарбий. — А! Тези ли? Петдесет франка, моето момче.
	— А в училище ни ги продават за по трийсет — рече Алсест.
	Господин Ескарбий спря да търси списанието на господина, обърна се и каза:
	— Как така по трийсет? Тетрадки по сто страници с листове на квадратчета?
	— А, не! — каза Алсест. — Онези в училище са по петдесет страници. Може ли да я видя тая тетрадка?
	— Да — отвърна господин Ескарбий, — но си избърши ръцете; целите са мазни от филиите ти.
	— Какво става сега, имате ли списанието „Икономически и социологически проблеми на западния свят“, или не? — попита влезлият господин.
	— Да, господине, разбира се, господине, ей сегичка ще го намеря — каза господин Ескарбий. — Отскоро съм тук и не всичко е добре подредено… Ти какво правиш там?
	Алсест, който беше влязъл зад щанда, му обясни:
	— Понеже сте зает, взимам си сам тетрадката, дето според вас била със сто страници.
	— Не! Не пипай! Всичко ще събориш! — изкрещя господин Ескарбий. — Цяла нощ съм ги нагласял… Ето ти тетрадката и недей да ръсиш трохи с този кроасан!
	После господин Ескарбий измъкна едно списание и каза:
	— А! Ето и „Икономически и социологически проблеми на западния свят“.
	Обаче господинът, който искаше да купи списанието, си беше отишъл, така че господин Ескарбий въздъхна тежко и го върна на мястото му.
	— Я! — каза Рюфюс, като пипна едно списание. — Ей това списание мама го чете всяка седмица.
	— Чудесно — каза господин Ескарбий. — Сега вече твоята майка ще може да си купува списанието оттук.
	— Ами, не вярвам — рече Рюфюс. — Тя мама никога не го купува това списание. Госпожа Боатафльор, дето живее до нас, го дава на мама, след като го прочете. И госпожа Боатафльор също не купува списанието; всяка седмица го получава по пощата.
	Господин Ескарбий погледна Рюфюс, но не каза нищо, а Жофроа ме дръпна за ръката и ми рече: „Я ела насам“. Отидох. До стената имаше сума ти купища книжки с картинки. Жестоко! Започнахме да разглеждаме кориците, после взехме да ги отгръщаме да видим какво има вътре, ама не се отгръщаха добре, понеже списанията бяха защипани на местата си с едни щипки. Не посмяхме да дръпнем щипките, господин Ескарбий може би нямаше да е съгласен, а пък не ни се щеше да го притесняваме.
	— Я — каза ми Жофроа, — тая я имам. Разправя се за едни летци, рръммм. Единият е адски смел, ама всеки път разни хора се мъчат да му свалят самолета. А когато самолетът пада, вътре не е летецът, ами негов приятел. Другите приятели мислят, че летецът е свалил самолета, за да се отърве от приятеля си, обаче не е вярно и накрая летецът открива истинските бандити. Не си ли я чел?
	— Не — рекох аз. — Аз съм чел оная за каубоя и изоставената мина, знаеш ли я? Пристига там и едни с маски почват да стрелят по него. Бам! Бам! Бам! Бам!
	— Какво става? — извика господин Ескарбий, който тъкмо убеждаваше Клотер да не си играе с въртележката, на която се слагат книгите, та хората да си ги избират и да ги купуват.
	— Разправям му една книжка, която съм чел — обясних аз на господин Ескарбий.
	— Нямате ли я? — попита Жофроа.
	— Каква книжка? — попита господин Ескарбий и се среса с пръсти.
	— Един каубой пристига в една изоставена мина — започнах аз. — В мината го чакат едни…
	— Чел съм я! — извика Йод. — И почват да стрелят: „Бам! Бам! Бам!“.
	— … Бам! После шерифът казва: „Здрасти, чужденецо — продължих аз. — Тук не обичаме любопитните посетители…“.
	— Аха — каза Йод, — и каубоят вади револвера и: „Бам! Бам! Бам!“.
	— Стига де! — каза господин Ескарбий.
	— На мен по` ми харесва онази с летците — каза Жофроа. — Рръммм! Прааас!
	— Тия твои летци са пълна смехория — казах аз. — Ако видиш моите каубои, ще разбереш колко тъпи са твоите летци!
	— А, така ли? — рече Жофроа. — Да знаеш, че твоите каубои са най-тъпите на света!
	— А искаш ли да те фрасна по носа? — попита Йод.
	— Деца!… — развика се господин Ескарбий.
	После се чу един адски силен шум и онова нещо с книгите падна на земята.
	— Почти не съм го пипнал! — извика Клотер, който беше станал целият червен.
	Господин Ескарбий не изглеждаше хич доволен и заяви:
	— Е, толкоз! Повече нищо не пипайте. Ще купите ли нещо, или не?
	— Деветдесет и девет… сто! — каза Алсест. — Без майтап, тетрадката ви наистина била със сто листа. Страхотно, аз бих си я купил.
	Господин Ескарбий измъкна тетрадката от ръцете на Алсест съвсем лесно, понеже ръцете на Алсест са винаги хлъзгави. Надникна в тетрадката и рече:
	— Как можа! Изплескал си всички страници с пръстите си! Нищо, сам си си виновен. Дължиш ми петдесет франка.
	— Да — каза Алсест. — Само че нямам пари. Като се прибера у дома да обядвам, ще питам татко дали е навит да ми даде. Ама не се надявайте много, защото вчера направих беля и татко обеща да ме накаже.
	Беше вече късно и всички си тръгнахме, като извикахме:
	— Довиждане, господин Ескарбий!
	Господин Ескарбий не ни отговори; беше се загледал в тетрадката, която Алсест може би ще купи от него.
	Много се радвам, че си имаме нова книжарница и знам, че сега вече винаги ще бъдем добре посрещнати в нея. Нали мама все казва: „Човек трябва да се сближава с търговците; запомнят ли те веднъж, после все те обслужват добре“.


>	Рюфюс е болен

	{img:riufius.png}
	Бяхме в клас, тъкмо решавахме една много трудна задача за някакъв фермер, който бил продал сума ти яйца и ябълки, и изведнъж Рюфюс вдигна ръка.
	— Кажи, Рюфюс? — рече учителката.
	— Мога ли да изляза, госпожице? — попита Рюфюс. — Май съм болен.
	Учителката извика Рюфюс при катедрата; поогледа го, пипна челото му и каза:
	— Ама ти наистина не изглеждаш добре. Излез, иди до амбулаторията и кажи да те прегледат.
	Рюфюс си излезе адски доволен, без да си дореши задачата. Тогава Клотер вдигна ръка, а учителката го наказа да спрегне глагола: „Не бива да се преструвам на болен, за да си търся извинение с надеждата да избегна решаването на задачите по математика“. Във всички времена и наклонения.
	През междучасието открихме Рюфюс на двора и отидохме при него.
	— Беше ли в амбулаторията? — попитах аз.
	— Не — отвърна ми Рюфюс. — Седях на скришно място до края на часа.
	— Че защо не отиде до амбулаторията? — попита Йод.
	— Да не съм луд — рече Рюфюс. — Като отидох там миналия път, ми сложиха йод на коляното и щипеше ужасно.
	Тогава Жофроа попита Рюфюс наистина ли е болен, а Рюфюс го попита за бой ли плаче. Тогава Клотер се захили и не си спомням добре какво си казаха приятелчетата и как стана цялата работа, обаче след малко всички се биехме здравата около Рюфюс, който седна да ни гледа и се развика: „Давай! Давай! Давай!“.
	Разбира се, както обикновено Алсест и Анян не се биеха. Анян си преговаряше уроците, пък и никой не бива да го удря заради очилата, а Алсест трябваше да доизяде две филии до края на междучасието.
	След това господин Мушабиер пристигна тичешком. Господин Мушабиер е нов възпитател, не е много стар и помага на Бульона — той си е нашият възпитател — да ни възпитава. Щото, вярно де: колкото и да сме мирни, възпитателната работа през междучасието е мъчно нещо.
	— Е? — попита господин Мушабиер. — Какво има пак, хулигани такива? Ще издействам да ви накажат до един!
	— Без мене — каза Рюфюс. — Аз съм болен.
	— Да де — обади се Жофроа.
	— А мога ли да ти фрасна един? — попита Рюфюс.
	— Тихо! — викна господин Мушабиер. — Тихо, защото иначе всички ви ще разболея!
	Тогава ние млъкнахме, а господин Мушабиер извика Рюфюс при себе си.
	— Какво ви е? — попита господин Мушабиер.
	Рюфюс отвърна, че не му било добре.
	— Казахте ли на родителите си? — попита господин Мушабиер.
	— Да — рече Рюфюс, — казах на мама сутринта.
	— Е — попита господин Мушабиер, — тогава защо майка ви ви пусна да дойдете на училище?
	— Ами аз всяка сутрин казвам на мама, че не ми е добре — обясни Рюфюс. — Тя откъде може да разбере. Само че този път няма майтап.
	Господин Мушабиер огледа Рюфюс, почеса се по главата и му каза да отиде до амбулаторията.
	— Не — извика Рюфюс.
	— Как така не? — рече господин Мушабиер. — Щом сте болен, трябва да отидете в амбулаторията. Като съм казал нещо, ще ме слушате!
	Господин Мушабиер хвана Рюфюс за ръката, обаче Рюфюс се разкрещя: „Не! Не! Няма да отида! Няма да отида!“, затъркаля се по земята и ревна да плаче.
	— Не го бийте де — обади се Алсест, който си беше доял филиите, — не виждате ли, че е болен?
	Господин Мушабиер се изблещи срещу Алсест.
	— Че аз не го… — понечи да каже той, после се зачерви ужасно, викна на Алсест да не се бърка, където не му е работа, и заяви, че ще го накаже.
	— Ново двайсет! — извика Алсест. — Значи мен ще накажат, понеже тоя тъпак е болен?
	— А мога ли да ти фрасна един? — обади се Рюфюс, като спря да плаче.
	— Да де — измънка Жофроа.
	Всички се развикахме и започнахме да спорим. Рюфюс седна да ни гледа и тогава Бульона пристигна тичешком.
	— Какво става, господин Мушабиер — каза Бульона, — някакви неприятности ли?
	— Понеже Рюфюс е болен — обясни Йод.
	— Вас не ви питам — рече Бульона. — Господин Мушабиер, ако обичате, накажете този ученик.
	Господин Мушабиер наказа Йод и Алсест се зарадва, понеже, като си наказан с още някого, е по-весело.
	После господин Мушабиер обясни на Бульона, че Рюфюс не искал да отиде в амбулаторията, че Алсест си позволил да му каже да не бие Рюфюс, а той изобщо нямал намерение да го бие, и че ние сме непоносими, непоносими, непоносими. Това го повтори три пъти и последния път гласът му напомняше гласа на мама, когато я ядосам.
	Бульона погали с ръка брадичката си, хвана господин Мушабиер за лакътя, дръпна го настрана, сложи ръка на рамото му и дълго му говори нещо поверително. После Бульона и господин Мушабиер се върнаха при нас.
	— Сега ще видите, млади момко — рече Бульона широко усмихнат.
	И повика Рюфюс с пръст.
	— Направете ми удоволствието да дойдете с мен до амбулаторията без повече разправии. Разбираме ли се?
	— Не! — извика Рюфюс.
	После се търкулна на земята с плач и викове:
	— Никога! Никога! Никога!
	— Не го насилвайте сега — обади се Жоашен.
	Е тогава стана страшно. Бульона се зачерви целият, наказа Жоашен, а после наказа и Мексан, понеже се смеел. Учудих се само от това, че сега господин Мушабиер бе широко усмихнат.
	После Бульона каза на Рюфюс:
	— Хайде в амбулаторията! Веднага! И без спорове!
	Рюфюс усети, че сега не е момент за шеги, и се съгласи да отиде, но само при условие че няма да му слагат йод на коленете.
	— Йод ли? — рече Бульона. — Няма да ви слагат йод. Само че като оздравеете, елате да ми се обадите. Имаме някои сметки за уреждане. Сега тръгвайте с господин Мушабиер.
	Всички поехме към амбулаторията, а Бульона се развика:
	— Ей, не всички! Само Рюфюс! Амбулаторията не е двор за междучасия! А и другарят ви може да е болен от нещо заразно!
	Това ни побърка от смях, само Анян все се страхува да не се зарази от другите.
	После Бульона би звънеца и влязохме в час, а господин Мушабиер изпрати Рюфюс до тях. Късметлия е този Рюфюс — имахме час по граматика.
	Иначе болестта, за щастие, се оказа безобидна.
	Рюфюс и господин Мушабиер са болни от шарка.


>	Атлети

	{img:atleti.png}
	Не знам дали съм ви разправял, ама в нашия квартал има един запустял двор и с приятелчетата ходим от време на време да си играем там.
	Запустелият двор е жесток! Има трева, камъни, един стар дюшек, една кола без колела, която обаче пак си е адски щура и ние се возим на нея, все едно е самолет — рръммм — или автобус — дзън, дзън. Има също консервени кутии и котки, ама с котките веселба не става, понеже те, като ни видят, че идваме, изчезват.
	Всички приятелчета се бяхме събрали в запустелия двор и се чудехме на какво ще играем, понеже на Алсест са му прибрали футболната топка чак до края на срока.
	— Освен да играем на война? — предложи Рюфюс.
	— Нали знаеш — отвърна Йод, — винаги като се наканим да играем на война, стигаме до бой, понеже никой не иска той да бъде враг.
	— Сетих се нещо — обади се Клотер. — Защо да не направим състезание по атлетика?
	Клотер ни обясни, че гледал такова нещо по телевизията, било адски щуро. Имало сума ти дисциплини, всичко живо правело куп най-различни неща, най-добрите ставали шампиони, качвали ги на стълбичка и им раздавали медали.
	— А откъде стълбичка и медали? — попита Жоашен.
	— Наужким бе — отвърна Клотер.
	Видя ни се хитро и се навихме.
	— Тъй — рече Клотер, — първата дисциплина ще бъде скок на височина.
	— Аз няма да скачам — каза Алсест.
	— Трябва да скачаш — каза Клотер. — Редно е всички да скачат!
	— Няма пък — каза Алсест. — Сега ям, ако се разскачам, ще ми стане лошо, а като ми стане лошо, няма да мога да си доизям филиите преди вечеря. Никакво скачане.
	— Добре де — каза Клотер. — Ти ще държиш връвта, която ще прескачаме. Ще ни трябва връв.
	Разровихме се из джобовете си и открихме топчета, копчета, марки, един карамел, ама връв — не.
	— Да опънем един колан — предложи Жофроа.
	— Не става — рече Рюфюс. — Как ще скачаш, ако трябва и да си държиш панталона с ръце.
	— Алсест няма да скача — каза Йод. — Ще ни услужи с неговия колан.
	— Аз не нося колан — каза Алсест. — Панталонът и тъй ми стои стегнато.
	— Ще се огледам да потърся някоя връв по земята — каза Жоашен.
	Мексан заяви, че търсенето на връв в запустял двор е жива съсипия, че не може цял следобед да търсим връв и по-добре да правим нещо друго.
	— Ей, момчета! — извика Жофроа. — Я да направим едно състезание кой ще издържи най-дълго да ходи на ръце? Вижте ме! Вижте ме!
	И Жофроа започна да ходи на ръце, бива го за тая работа. Клотер обаче му каза, че никога не бил виждал на състезанията по лека атлетика да се упражнява дисциплина ходене на ръце, глупак такъв.
	— Глупак ли? Кой е глупак? — попита Жофроа и спря да ходи.
	После Жофроа си стъпи на краката и отиде да се бие с Клотер.
	— Момчета — обади се Рюфюс, — ако ще се бием и ще вършим щуротии, няма смисъл да идваме до запустелия двор; нали правим същото в училище.
	Той беше напълно прав, така че Клотер и Жофроа спряха да се бият, а Жофроа каза на Клотер, че ще го нагъне където, когато и както си пожелае.
	— Не можеш да ме стреснеш, Бил — отвърна Клотер. — Ние в ранчото знаем как да се оправяме с койоти като теб.
	— Абе на каубои ли ще играем — обади се Алсест, — или ще скачате?
	— Да си виждал някой да скача без връв? — попита Мексан.
	— Йе, момче — каза Жофроа. — Вади патлака!
	Жофроа насочи пръст като револвер, каза: „Бум, бум“, Рюфюс се хвана за корема с две ръце, каза: „Том, ти ми видя сметката!“, и падна в тревата.
	— Като не можем да скачаме — рече Клотер, — да бягаме.
	— Ако имахме връв — добави Мексан, — можехме да направим едно бягане с препятствия.
	Клотер каза, че като нямаме връв, да спретнем едно бягане на сто метра от оградата до колата.
	— Това според тебе сто метра ли са? — попита Йод.
	— Абе какво значение има? — каза Клотер. — Който стигне пръв до колата, печели бягането на сто метра, другите да се скрият.
	Мексан обаче заяви, че не можело да стане като при истинските бягания на сто метра, защото при истинските накрая имало опъната връв и победителят я разкъсвал с гърди. Клотер каза на Мексан, че тия приказки за връв почват да му писват, а Мексан отвърна, че човек не бива да се захваща да организира състезания по атлетика, щом няма връв. Клотер пък рече, че може и да нямал връв, обаче имал тежка ръка и щял да фрасне Мексан с нея. Мексан му предложи да опита и Клотер щеше да успее, ако Мексан не го беше ритнал пръв.
	Когато свършиха да се бият, Клотер беше адски сърдит. Заяви, че ние нищо не разбираме от атлетика, че всички сме смотаняци и тогава видяхме Жоашен да пристига тичешком адски доволен:
	— Ей, момчета! Гледайте! Намерих парче тел!
	Тогава Клотер каза, че това било адски щуро, можело да продължим мероприятието, а понеже на всички малко ни бяха поомръзнали скачането и бягането, да хвърляме чук. Клотер ни обясни, че чукът не бил истински чук, а тежест, вързана с връв, която се завърта много бързо и се пуска. Който прати чука най-далече, става шампион. Клотер направи чук, като закрепи един камък за парчето тел.
	— Аз ще бъда пръв, понеже аз се сетих — рече Клотер. — Сега ще видите какъв съм хвъргач!
	Клотер се завъртя сума ти пъти с чука и накрая го пусна.
	Прекратихме състезанието по атлетика и Клотер твърдеше, че той бил шампионът. Другите оспорваха — след като не бяха хвърляли чука, нямаше как да определим кой е победител.
	Според мен обаче Клотер имаше право. При всяко положение щеше да спечели — не всеки може да запрати чук от запустелия двор чак до витрината на бакалницата на господин Компани`!


>	Шифърът

	{img:shifurut.png}
	Забелязвали ли сте, че като рече човек да си поговори с приятелчетата в клас, се затруднява и все нещо пречи? Разбира се, всеки може да си приказва със съседа; ама дори да шушукаме, учителката ни чува и казва: „Щом толкова ви се говори, я излезте на дъската да видим дали пак ще бъдете толкова приказлив!“. После започва едно изпитване, едни въпроси за департаменти, за районни центрове и става гадно. Можем също да си пращаме бележки със съобщения; ама учителката почти винаги вижда как се предава бележката, иска да й я занесем на катедрата, после стига до директора и понеже там пише я „Рюфюс е тъпак, предай нататък“, я „Йод е грозник, предай нататък“, директорът ни казва, че ще си останем невежи, че ще свършим в затвора и страшно ще наскърбим родителите си, които дават мило и драго, та да направят от нас възпитани хора. И си отнасяме поредното наказание!
	Затова хрумването на Жофроа ни се видя жестоко тази сутрин, по време на първото междучасие.
	— Измислил съм страхотен шифър — каза ни Жофроа. — Таен е, само ние от нашата банда ще си го разбираме.
	И ни го показа; за всяка буква се прави определено движение. Например пръст на носа значи „а“, пръст на лявото око значи „б“, пръст на дясното око значи „в“. За всяка буква си има различно движение: чесане по ухото, търкане на брадичката, тупане по главата и така нататък чак до „я“ — за „и“ трябва да се направиш на кривоглед. Жестоко!
	Клотер не беше много навит. Той каза, че на него и самата азбука му се виждала като таен шифър и щом ще трябва да изучава правописа, за да си говори с приятелчетата, по-добре да изчаква междучасието и тогава да ни каже, каквото има да ни казва. На Анян, разбира се, не му пука за тайния шифър. Нали е отличник и любимец, в клас все гледа да слуша учителката и се натяга да го изпитват. Той Анян си е луд!
	Всички останали много харесахме шифъра. Освен това шифърът е адски полезно нещо. Като се бием с разни врагове, можем да си кажем сума ти неща, те нищо няма да разбират и ние ще победим.
	Накарахме Жофроа да ни научи на неговия шифър. Всички се скупчихме около Жофроа и той ни каза да повтаряме каквото прави той. Пипна си носа с пръст и ние си пипнахме носовете с пръсти; сложи си пръст на окото и ние си сложихме пръсти на очите. Тъкмо всички се правехме на кривогледи, когато дойде господин Мушабиер. Господин Мушабиер е нов възпитател, малко по-стар е от онези от горните класове, ама не много, и май за първи път е възпитател в училище.
	— Слушайте — каза ни господин Мушабиер. — Няма да обезумея дотам, че да ви питам какво сте намислили, та се кривите така. Само ви предупреждавам, че ако продължавате, всичките ще ви накажа да дойдете на училище в четвъртък, макар да е почивен ден. Ясно?
	И си отиде.
	— Тъй — рече Жофроа, — запомнихте ли шифъра?
	— Мен ме притеснява само това с дясното и с лявото око за „б“ и за „в“ — каза Жоашен. — Все бъркам дясно и ляво; също като мама, когато кара колата на татко.
	— Нищо де — каза Жофроа.
	— Как така нищо? — рече Жоашен. — Ако искам да ти кажа „бивол“ и ти кажа „вибол“, не е същото.
	— На кого ще викаш „бивол“ бе, бивол? — попита Жофроа.
	Само че не успяха да се сбият, защото господин Мушабиер удари звънеца за края на междучасието. С господин Мушабиер междучасията взеха да стават все по-кратки.
	Построихме се и Жофроа ни каза:
	— В клас ще се опитам да ви предам нещо, а през междучасието ще видим кой е разбрал. Имайте предвид: всеки член на бандата трябва да знае шифъра!
	— Браво бе! — рече Клотер. — Значи според тоя господинчо, щом не знам глупавия му шифър, вече не съм член на бандата, а? Браво бе!
	Тогава господин Мушабиер каза на Клотер:
	— Ще ми спрегнете глагола: „Не бива да приказвам в строя, особено след като през цялото междучасие съм имал възможност да водя плиткоумни разговори“. В изявително и в подчинително наклонение.
	— Ако беше използвал шифъра, нямаше да те накажат — обади се Алсест и господин Мушабиер му даде да спрегне същия глагол.
	Тоя наш Алсест, ще ни умори от смях!
	В клас учителката ни каза да си извадим тетрадките и да си препишем задачите, които тя ще напише на дъската, за да ги решим вкъщи. Притесних се, най-вече за татко — като се връща от службата, той е уморен и не му се занимава много с моите домашни по аритметика. Докато учителката пишеше по дъската, всички се обърнахме към Жофроа и зачакахме да видим какво ще ни предаде. Жофроа започна да прави движения; честно казано, хич не му се разбираше, защото много бързаше, после спираше, за да пише в тетрадката си, после, понеже го гледахме, пак правеше разни движения и изглеждаше адски смешен, нали току си бъркаше в ушите и се тупаше по главата.
	Посланието на Жофроа беше адски дълго и ставаше неприятно, понеже не успявахме да си препишем задачите. Така де, страх ни беше да не изтървем някоя буква от посланието и после само да тъпеем; затова, щем не щем, непрекъснато гледахме Жофроа, който седи отзад, в дъното на класната стая.
	После Жофроа предаде „и“, като се почеса по главата, „т“, като се изплези, ококори се, спря, всички се обърнахме и видяхме, че учителката е престанала да пише и гледа Жофроа.
	— Да, да, Жофроа — каза учителката. — И аз като вашите другарчета гледам гламавщините ви. Но стига толкова, нали? Сега отивайте в ъгъла, няма да излезете през междучасието, а за утре ще напишете сто пъти: „Не бива да се правя на клоун в клас, да развалям дисциплината и да преча на учебните занятия“.
	А ние нищо не бяхме разбрали от посланието. Като свършиха уроците, изчакахме Жофроа и когато излезе, видяхме, че е адски сърдит.
	— Ти какво се опитваше да ни кажеш в клас? — попитах аз.
	— Оставете ме на мира! — извика Жофроа. — Край с шифъра! И изобщо няма да говоря с вас, даже и така!
	Чак на другия ден Жофроа ни разшифрова посланието си. То гласяло:
C>
	„Не ме зяпайте така всички; заради вас учителката ще ме усети“.
C$


>	Рождения ден на Мари-Едвиж

	{img:rojden.png}
	Днес съм канен на рожден ден у Мари-Едвиж. Мари-Едвиж е момиче, обаче пак е страхотна; има жълта коса, цялата е розова и е дъщеря на господин и госпожа Куртплак, нашите съседи. Господин Куртплак е управител на щанда за обувки в магазин „Пти Епарнян“, а госпожа Куртплак свири на пиано и винаги пее една и съща песен със сума ти писукания, които се чуват много добре у нас всяка вечер.
	Мама купи подарък за Мари-Едвиж: една кухничка с тенджерки и черпаци, чудя се как ли може човек да се забавлява с такива играчки. После мама ми облече морскосиньото костюмче, върза ми връзка, среса ме и ме зализа със сума ти брилянтин, каза ми, че трябва да се държа прилично като голям мъж и дойде с мен до къщата на Мари-Едвиж, която е до нашата къща. Аз бях доволен, понеже обичам рождените дни и обичам Мари-Едвиж. Разбира се, не на всеки рожден ден можеш да се събереш с приятели като Алсест, Жофроа, Йод, Рюфюс, Клотер, Жоашен или Мексан — приятелчетата от училище, — но все пак винаги е весело. Има сладки, играе се на каубои, на стражари и апаши и въобще е щуро.
	Отвори ни майката на Мари-Едвиж и нададе възклицания, сякаш бе изненадана, че съм дошъл, а всъщност тя се обади на мама да ме покани. Беше много любезна, каза ми, че съм сладуран и повика Мари-Едвиж да види какъв хубав подарък съм й донесъл. Мари-Едвиж пристигна — беше цялата розова, носеше бяла рокля със сума ти гънчици и въобще беше чудесна. Аз малко се притеснявах да й дам подаръка, бях сигурен, че ще й се види скапан и напълно се съгласих с госпожа Куртплак, когато каза на мама, че не е трябвало. Мари-Едвиж обаче като че ли се зарадва на кухничката; шантава работа са това момичетата! После мама си тръгна, като ми повтори да се държа прилично.
	Влязох в къщата на Мари-Едвиж, а вътре имаше две момичета и целите им рокли бяха на ситни гънчици. Казваха се Мелани и Йодокси, Мари-Едвиж ми обясни, че били най-добрите й приятелки. Подадохме си ръце и аз се настаних в ъгъла на едно кресло, докато Мари-Едвиж показваше кухничката си на най-добрите си приятелки. Мелани каза, че имала същата, само че по-хубава; Йодокси обаче заяви, че надали кухничката на Мелани можела да се сравни със сервиза за маса, който получила на имения си ден. После трите започнаха да се карат.
	След това на вратата започна да се звъни и надойдоха сума ти момичета в роклички с гънчици, с разни тъпи подаръци, едно-две даже носеха кукли. Да бях знаел, и аз щях да си донеса футболната топка. После госпожа Куртплак рече:
	— Е, струва ми се, че всички се събраха; можем да отидем в трапезарията.
	Като видях, че само аз съм момче, много ми се прииска да си отида у дома, но не посмях и целите ми бузи пареха, когато влязохме в трапезарията. Госпожа Куртплак ме настани между Леонтин и Бертий, а Мари-Едвиж ми обясни, че те също били най-добрите й приятелки.
	Госпожа Куртплак ни сложи книжни шапчици на главите. Моята беше остра като на палячо и се държеше с ластик. Като ме видяха, всички момичета изпокапаха от смях, бузите ми започнаха да парят още по-силно, а възелът на вратовръзката ми се видя адски стегнат.
	Яденето не беше лошо: имаше бисквитки, какао, донесоха торта със свещи. Мари-Едвиж ги духна и всички изръкопляскаха. На мене нещо не ми се ядеше. Хем иначе след закуската, обеда и вечерята най-много обичам следобедните закуски. Обичам ги почти толкова, колкото сандвичите през междучасието.
	Момичетата си ядяха и непрекъснато дърдореха всички едновременно; хилеха се и се преструваха, че хранят куклите си.
	После госпожа Куртплак съобщи, че ще се преместим в хола и аз пак отидох да седна на креслото в ъгъла.
	След това Мари-Едвиж застана насред хола с ръце, скръстени зад гърба, и издекламира нещо, в което се разправяше за някакви птичета. Когато свърши, всички заръкопляскахме и госпожа Куртплак попита дали друг някой иска да направи нещо — да декламира, да танцува или да попее.
	— Може би Никола`! — попита госпожа Куртплак. — Такова мило момченце не може да не знае някое стихотворение.
	На мен нещо ми се беше събрало в гърлото, поклатих отрицателно глава и всички си умряха от смях, понеже сигурно приличах на палячо с тая остра шапка. Тогава Бертий даде куклата си на Леокади да й я пази, седна до пианото и се напъна да изсвири нещо с изплезен език, само че забрави края и се разплака. Тогава госпожа Куртплак стана, каза, че било чудесно, целуна Бертий, помоли ни да й ръкопляскаме и всички се разръкопляскаха.
	После Мари-Едвиж нареди всичките си подаръци насред килима и момичетата започнаха да крещят и да се смеят, макар че там нямаше нито една свястна играчка: моята кухня, друга, по-голяма кухня, шевна машина, кукленски рокли, едно гардеробче и някаква ютия.
	— Защо не си поиграеш с твоите другарки? — попита ме госпожа Куртплак.
	Аз я изгледах мълчаливо. Тогава госпожа Куртплак плесна с ръце и викна:
	— Сетих се какво ще направим сега! Наредете се в кръг! Аз ще свиря на пианото, а вие ще танцувате!
	Аз не исках, обаче госпожа Куртплак ме дръпна за лакътя, наложи се да хвана ръцете на Бландин и на Йодокси, наредихме се в кръг и започнахме да се въртим, а госпожа Куртплак свиреше на пианото своята песен. Помислих си, че ако приятелчетата ме видят, ще трябва да се местя в друго училище.
	После на вратата се звънна, беше дошла мама; адски се зарадвах, като я видях.
	— Никола` е направо сладуран — каза госпожа Куртплак на мама. — Никога не съм виждала такова послушно момченце. Може да е малко свитичък, но от всичките ми гостенчета той се държа най-прилично!
	Мама малко се поучуди, но беше доволна. Вкъщи мълчаливо седнах на едно кресло, а когато се върна татко, погледна ме и попита мама какво ми е.
	— Аз се гордея с него — рече мама. — Отиде на рождения ден на съседското момиченце, бил единственото момче между поканените, а госпожа Куртплак ми каза, че се е държал най-добре!
	Татко си потърка брадичката, махна ми книжната шапка, погали ме по косата, избърса с кърпичка полепналия по ръката му брилянтин и ме попита добре ли съм се забавлявал. Тогава аз се разплаках.
	Татко си умря от смях и още същата вечер ме заведе на един филм със сума ти каубои, които се пребиваха от бой и стреляха до безкрай с револверите си.
