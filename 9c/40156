P>
	Я виж учебника реликва
	на татко ми, есперантиста,
	каква носталгия извиква
	у мен, когато шкафа чистя.

	Заради мен преди войната
	баща ми учил, сричал, писал —
	да има общ език земята
	не само във езиков смисъл.

	Ако река, без помощ чужда
	и аз бих могъл да напредна,
	обаче не възникна нужда,
	освен сега, да го погледна.

	Изглежда е въпрос на участ,
	а не на мода и на нрави
	за нашите деца да учат
	езиците на свръхдържави.

	Така да е оттук нататък,
	макар на тоя да не мога
	да му открия недостатък
	в граматиката, нито в слога.

	Безупречен, а пък умира.
	В названието му, изглежда,
	дълбока грешка се намира:
	то в превод ще рече надежда…
@@	1980
P$
