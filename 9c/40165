P>
	Не казвам вече нова дума, щото
	на нови се наслуша обществото.

	Смениха се режими и системи,
	ала не се сменяваха серсеми.

	Серсемите крещяха нови думи,
	за да получат старите си суми.

	Въстания, митинги, барикади —
	какво са те? На думите рокади!

	Не си променя дрехите Алия:
	ония думи само сменя с тия.

	Постигна се единствена удача:
	тълпата се докарва на водача

	и вождът се докарва на народа —
	цъфти пазарна взаимоизгода.

	Борбата стара за свободно слово
	не е била борба за слово ново.

	Не казвам вече нова дума. Само
	най-старата повтарям: мамо, мамо…
@@	2000
P$
