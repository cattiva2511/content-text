P>
	От поетовия труд очистиха
	всяка тайнственост и мистика.
	Все пак по-особен труд е този —
	сходен е с отглеждане на рози.
	В теб напъпва поетичната идея,
	бърже почваш работа над нея.
	Ставаш в ранна ранина,
	завет пазиш от слана,
	окопаваш я с копача вехт,
	ровиш нови книги за съвет,
	от умора ти се вие свят,
	най-подире дава цвят.

	Има още други начин,
	знам ли кой е по-добре да тачим.
	В теб напъпва поетичната идея,
	но не се нахвърляш върху нея —
	знаеш, че след месец или след година
	тя сама ще цъфне в твоята градина,
	щом я лъхне може би южняка
	или нещо там каквото тя си чака.
	Във градината тогава
	малко труд за теб остава:
	да откършиш два-три листа,
	та под светлина сребриста
	розата ти росна да забляска.
	То е нещо средно между труд и ласка.

	Тъй е най-добре, но те е страх,
	страх, че може най-разкошните от тях,
	ако тъй ги чакаш,
	да издигнат ръст
	като рози най-обикновени
	от надгробната ти пръст…
@@	1969
P$
