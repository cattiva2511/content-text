P>
	Защо ли при война
	или при криза в мирно време
	най-напред изчезва сапунът?
	Ха сега де, сапун!
	Много по-късно
	оставаме без олио и захар.
	Чак след това хлябът
	става с купони,
	докато почне да изчезва и той,
	но не толкова до шушка,
	колкото сапунът.
	Тая последователност
	вече поне я знаем
	по-добре от реда в азбуката,
	но не и защо сапунът
	е на мястото на буквата А.
	Икономистите би трябвало да знаят,
	но колкото пъти съм ги питал,
	това все си оставаше хлъзгава тема за тях.
	А отговорът е много прост.
	Разбира се, че при такива бедствия,
	причинени от властниците,
	те най-напред ще скрият сапуна,
	за да не се намаже с него въжето
	на тия, дето са за обесване.
	Но най-непоносимото
	настъпва после,
	когато отмине войната
	или кризата.
	Сапунът се възвръща
	в нужните количества
	и всички си измиват ръцете.
@@	1999
P$
