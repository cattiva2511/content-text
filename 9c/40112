P>
	Целуват се, препречили ми входа,
	почти деца, а мене ме е смях:
	какви деца на майката природа,
	която още си играе с тях!

	Нито едно от тях не се досеща,
	измамено от външния ми вид,
	че горе също на любовна среща
	отивам аз, макар и деловит.

	Природата, хазайката, се свива
	зад някой ъгъл по-стъмен, че с мен
	игра като с наивник не отива,
	а честна сделка като с бизнесмен.

	Додето още чакам асансьора,
	усмихвам се аз хитро, като знам
	как подир миг от нейната кантора
	ще взема всички радости до грам.

	Разбира се, че най-подир и мене
	ще хвърлиш долу грохнал и превит
	при другите клиенти разорени,
	природо, но ще бъдем вече квит.
@@	1981
P$
