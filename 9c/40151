P>
	Сърце, ако все още у мен туптиш изправно,
	не го дължиш на Бога, а го дължиш на мен,
	защото те научих, сърце, да биеш равно,
	а не да негодуваш, когато съм сломен.

	Подсказвах ти отрано, щом облаците бурни
	надвиснеха, че скоро ще има трус и стрес
	и ти, приспособено, щом бурята се втурне,
	издържаше и още, сърце, издържаш днес.

	Под розовите блянове, отдавна изпарени,
	под ниското налягане на мътните души,
	пулсираш ти с работни туптежи примирени,
	внезапно отчаяние не ще те разруши.

	И само ако някога надеждите предишни,
	които съм прежалил, се сбъднат току-виж,
	по чудо, както някога цъфтят наесен вишни,
	страхувам се, че няма, сърце, да издържиш.

	Кротувала тъй дълго, отприщена и дива,
	кръвта ще срути бента на твоите стени.

	Но вярвам, че историята ще бъде милостива
	и няма да ни хвърли в подобни изпитни.
@@	1975
P$
