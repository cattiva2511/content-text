P>
	Ако ли мене, филолога,
	ме бихте питали
	причината коя е
	за гибелта на всички повелители,
	аз мога да ви кажа, мога.
	Причината е тая,
	без съмнение,
	че на глагола „мога“
	е чуждо повелителното наклонение.
	Опитай се, кажи
	на някого: „Можи!“.
	Опитайте, кажете
	на някои: „Можете!“.
	И гибелта
	на властелините ще разберете.
	Те можели да кажат:
	— Сейте жито!
	Те можели да кажат:
	— Пейте песни!
	И хората покорно сеели,
	и хората покорно пеели,
	и даже упорито.
	Но ни от хляба
	ставало изкуство,
	ни от изкуството им — хляб.
	Безчувственият властелин
	изпитвал чувство,
	макар и смътно, че е слаб.
	Разбирал докъде му е мощта —
	той можел като самозван баща
	да заповядва на човека божи
	да върши всякакви неща,
	но не и да ги може.

	И аз самият
	мога нещичко и знам,
	че можещият сам си заповядва.
	Сам.
@@	1968
P$
