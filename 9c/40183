P>
	И лирика,
	но без превземки!
	Тъй казва времето, поете.
	Ще стават все по-трудоемки
	и по-съдбовни стиховете.

	Защото стана чудо — чуха
	това, което двайсет века
	крещяхме към тълпата глуха:
	„За радост е роден човека!

	Не вярвайте в живот задгробен,
	а раят е в живота кратък,
	макар и още неудобен.
	О, миг, поспри и тъй нататък.“

	Дали бе нашта реч изкусна
	или примамна всяка сладост,
	не зная, но светът се спусна
	да консумира земна радост.

	А нас, поетите, докара
	до положението неудобно
	да храним старомодна вяра
	в духовно нещо и задгробно.

	И плахо да редим на книга
	куплетите си трудоемки,
	в които можем два-три мига
	да потъжим. Но без превземки.
@@	1975
P$
