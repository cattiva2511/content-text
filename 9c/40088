P>
	За кой ли път житата пак узряха,
	а аз — едва сега за първи път.
	Откъсвам клас и преброявам
	зърната му: около трийсет.
	И втори, трети — толкова.
	Плюс-минус две, плюс-минус три,
	но общо взето все на брой
	като годините Христови.
	И става ясно що е истина:
	затуй и ние сме посеяни —
	да умножим до трийсет пъти
	това от нас, което може
	да стане хляб за другите.
	И все не можем да го сторим.
	И зрее житото отново —
	да ни изхрани с хляб, а Бога
	с надежда да нахрани пак,
	че може би все някога…
	А над житата — погледът на Бога,
	безкрайно син и доверчив.
@@	1997
P$
