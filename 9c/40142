P>
	Компанията ви не много пияна
	май че много се е обидила,
	задето не искам и аз да подхвана
	старата песен за идола.

	Старата песен, творена служебно,
	от поети служебно искана,
	днес е добила свойство вълшебно
	да ви трогва душите наистина.

	Додето малко по-старшите
	се разнежват от стари шлагери,
	вие го вършите с маршове
	от света, разделен на лагери.

	Пейте разчувствани песента си,
	човек не пее на вятъра —
	едва сега, след смъртта си,
	нежност дари ви диктатора.
@@	1968
P$
