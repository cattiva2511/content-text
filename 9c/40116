P>
	Помислих, почва щастие тепърва —
	измамих боговете с ум и труд:
	жена ми има къща без свекърва,
	пък аз — при майката природа скут.

	А то излезе пълна несполука —
	аритметично да се изрази:
	за веселите капки по улука
	заплащам с тягостните й сълзи.

	Далеч от подозренията празни,
	не зная как, ала усещам как
	присъствието на жена я дразни
	дори сред тоя пълен пущинак.

	Природата, изглежда, й досажда
	като съперничка — и то каква —
	която също като нея ражда,
	узаконена в своите права.

	Природа и жена, коя е първа,
	изисква всяка да се изясни.
	От мъката мъжът не се отърва
	да балансира между две жени.
@@	1986
P$
