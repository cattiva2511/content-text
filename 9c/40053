P>
	В неразцъфналата липа
	бяха дошли пчелите.
	Бъдещите цветове
	висеха като кичурчета чер пипер.
	Не се долавяше ни най-малко ухание.
	А пчелите бяха дошли.

	На скамейките,
	под статуите на велики мъже,
	влюбени двойки извайваха взаимно
	красотата на телата си.
	Те още не знаеха
	дали ще вкусят
	от меда на материнството.
	А пчелите бяха дошли.

	Пчели преди цвета.
	Пчели преди плода.
	Пчелите на надеждата
	и на труда…
@@	1967
P$
