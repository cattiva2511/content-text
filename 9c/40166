P>
	Сбирам аз зърна от истина,
	с тях противниците си ще давя.
	Може би сте чули,
	имало е екзекуция такава —
	в Баба Видините кули,
	в малката заплашена държава,
	имало е екзекуция такава.
	Там във ямите със жито
	хвърляли онез, които
	са осъдени на смърт.
	И потъващи, обезумели,
	триста пъти биха предпочели
	дунавския водовърт
	тез, които са осъдени на смърт.
	Житото с веялка е отвявано,
	житото със сито е пресявано —
	за удавника и сламка няма
	в житената яма.
	Житото се дръпва
	под краката му,
	житото се втурва
	над главата му,
	той потъва цял.
	И зад себе си оставя
	вдлъбнатинка слаба-слаба.
	Тоя, който хляба е напразно ял,
	него го изяжда хляба…
	А навън е синева.
	Другите живеят.
	И колцина подозират,
	че са живи само затова,
	че зърната бавно се събират.
@@	1963
P$
