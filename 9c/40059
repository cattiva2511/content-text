P>
	Не гледайте, а слушайте лъва.
	Не в гривата е той — в рева.
	През късни нощни часове
	във клетката си като изреве,
	завивката ми сваля той.
	Тогава сигурно на водопой
	наум през джунглата върви
	посред лиани и треви.
	Реве,
	не в другите да всее страх.
	Реве,
	защото няма страх от тях.
	Пропуква някой стъпкан клон,
	останалите правят му поклон
	и просва се с покорна тръпка
	пътеката под лъвската му стъпка.
	С огромно гърло
	всеки звук поглъща
	и на света
	стократно по-могъщ възвръща
	безсмисления дребен шум.
	Лъвът през джунглата върви наум…
@@	1969
P$
