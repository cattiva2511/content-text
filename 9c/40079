P>
	Като ръка напукана, добра,
	за сбогом стисках
	брястова кора.

	Отиваха си брястовете —
	младите и старите
	завинаги,
	тъй както динозаврите.
	Изсъхваха дърво подир дърво.
	Така и не разбрахме от какво —
	от пушеци или от децибели.
	Засвири вятър в костите им бели
	като из конски черепи в полето
	заупокоен марш. Но ето,
	че тръгнаха от корените им издънки,
	издънките им не остават тънки —
	стъбла се вдигат в небосвода,
	а от стъблата нови вейки
	разлистват се, плетейки
	корона на царицата природа.
	Така и бременните в Хирошима,
	облъчени
	от лъчевата болест нелечима,
	родиха бебета напълно здрави
	и на света доказаха чрез проба,
	че няма той убежище да си направи
	навън от своята утроба.

	Растат неудържимо
	младите върхари
	и само костите на брястовете стари
	стърчат над новата зеленина —
	връз тях да пада гръм
	за старата вина.
@@	1981
P$
