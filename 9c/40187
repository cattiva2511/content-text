P>
	Отдавна в градската градина
	един голям фургон лежи
	със рентгенови апарати,
	подобно сфинкс на нашто време.
	Обаче никой не отива
	при сфинкса, за да разгадае
	загадките на свойто тяло.
	Сближихме се с рентгенолога.
	Когато мина, все ме кани
	на пейката и се оплаква:
	— Не се преглеждат и това е.
	Не щат дори под страх от глоба.
	Боят се да не им открием
	неподозирани процеси.
	Макар че във начален стадий
	все още всичко е лечимо,
	пак предпочитат да не знаят.
	— А мене питаш ли ме, докторе.
	При мене още по не идат
	да им надникна във душите,
	защото пък за там напълно
	уверени са, че ще има
	неподозирани петна.

	Сближихме се с рентгенолога…
@@	1975
P$
