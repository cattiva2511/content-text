P>
	Какво не бях — вода и пара,
	и звезден прах, и земна пръст,
	и всичко, дето тая стара
	природа го върти на пръст.

	Природата не ме потули
	из хаоса през тоя век,
	а мойта бройка молекули
	превърна в образ на човек.

	И рече ми: „От кръговрата
	на атомите излезни
	да видиш как стоят нещата,
	като се гледат отстрани!“.

	Видях. Поисках да разправя.
	Но тя с досада спря ме: „Знам!“.
	Защо повика ме тогава?
	Сърдит съм, ще се върна там.
@@	1981
P$
