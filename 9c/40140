P>
	И тъй, отсъствам аз от вашта слава
	и няма никога да съм прочут
	ни в рамките на цялата държава,
	ни на отделен неин институт.

	Във вашите президиуми — тия
	монт-еверести от изкуствен плат —
	не ме закрива някоя саксия,
	а няма ме, макар и най-отзад.

	И мойта скромна фигура човешка
	по-безразлично гледате дори,
	отколкото извадената пешка,
	която може да се възцари.

	Отсъствието се увеличава
	и не от таен или явен пир,
	а вече и от вашата представа
	започвам да отсъствам най-подир.

	И смътно чувствайки с души тревожни,
	че някой вашите игри на власт
	ги прави все по-трудни и по-сложни,
	не подозирате, че туй съм аз.
@@	1968
P$
