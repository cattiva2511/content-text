P>
	Поети бедни, пишещи при диктатури —
	испански, парагвайски или от Хаити,
	властта защо намордник иска да ви тури?
	С какво ли сте успели да я застрашите?

	Поезията ви чета. Не е призивна,
	а с много скептицизъм пълна е, че даже
	и който е настроен за борба активна,
	след нейното прочитане ще се откаже.

	Съвсем не сте рушители, а само шепа
	наивници, които своите души
	не давате на диктатурата свирепа
	или префинена, за да ги разруши.

	И само за това ви гонят. За ония
	насилници изглежда важен е въпросът.
	Разбират те добре поне от тирания
	и няма току-тъй без цел да я прахосат.

	Усетили са, че не е напълно жалко
	в духовен смисъл времето ни, слава Богу:
	поезията я поглеждат хора малко,
	но към поетите, напротив, гледат много…
@@	1975
P$
