P>
	Когато след дълго събрание
	слезеш да прекосиш площада,
	ти се питаш във отчаяние
	в рая ли си или във ада.

	Горе чоплиха ти душата
	и ти щеш или не щеш
	диреше на другите от словата
	себе си да разбереш.

	Слава Богу, най-после свърши!
	Упоително въздух вдъхни
	и погледай как мило се кършат
	в есенни рокли жени.

	Как е хубаво вместо всяка
	да те докосва със рамена,
	ей там долу на пряката
	да се срещнеш и ти със една.

	Да не иска от тебе анализи,
	мълчешком да не пита и тя
	със годините опознал ли си
	себе си, другите и света.

	Зад пресечката с нея да свърнете,
	да прекарате цялата нощ
	във един човек двама превърнати,
	който никога не е лош!
@@	1960
P$
