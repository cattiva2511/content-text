P>
	Родена в четирсет и пета.
	Толкова зная за теб.
	Леко момиче —
	не от кабарета,
	лека жена —
	не от вертеп.
	Родена, когато умряха
	тия домове
	на безпътната плът,
	как ли към твоята стряха
	мъртвото е намерило път?
	Просто ли?
	Сложно ли?
	Недоумявам.
	Ето листче на мойто бюро:
	дадоха ми
	да те разобличавам —
	имал съм сатирично перо.
	Листчето със греховете,
	дето никой не ще ти прости,
	листчето,
	то ме подсети —
	листче си нямала ти.
	И щом първият мъж
	зашептял сладкодумно,
	че за теб
		е на всичко готов,
	най-банално,
		тоест безумно,
	си възпламнала
		от любов.
	Може би
	някъде в папката
	би прочела за него ти,
	че той
		ще си кривне
			шапката
	и повече
		не ще се вести.
	Нито за него,
	нито за другите
	би прочела такива неща —
	в папките са достойнствата
		и заслугите,
	и уверенията
		за верността.
	Колко добри сме
		е отбелязано
	в листчетата
		като на длан:
	правим активни
		изказвания
	и изпълняваме
		държавния план.
	Листчето
	е нашта наслада,
	с листчето ний сме добре —
	ако някой реши
		да ни напада,
	листчето ни
	ще го възпре.
	Как ли
		с отворени обятия
	да не срещаш
		мъжкия рой,
	щом „към всички
		мероприятия
	се отнася
		положително той“?
	Пръв път
		и аз не изпълнявам
	задачата
		да те разоблича,
	а над досието ти
	продължавам
	дълги месеци
		да мълча.
	Може би
	ще бъда наказан,
	може би
	имам вина,
	ала листчето
		с неприязън
	блъсвам
		сега
		настрана.
@@	1963
P$
