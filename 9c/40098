P>
	Вървях, към първата жена запътен.
	Дълбоко в мен ехтеше смътен тътен

	и думите й не дочух веднага,
	с които тя се появи на прага.

	Говореше комай защо е права,
	че на мъжа си с мен изневерява,

	додето всичко някъде се смеси
	зад спуснати ресници и завеси.

	Излязох и безкрайно ме учуди,
	че хвъркаха край мене пеперуди,

	че пролет бе и птиците пияни
	потъваха в небесни сини ями.

	На двора бяла оплодена вишна
	събличаше си дрехата излишна.

	Вървях и с философия младежка
	се питах таз любов не е ли грешка,

	падение ли е или е полет?
	А всъщност беше пролет, беше пролет…
@@	1968
P$
