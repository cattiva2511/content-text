P>
	„Два месеца до свободата!“
	„Две седмици до свободата!“
	Любовна сцена, подпис, дата.
	Войници моя дом строиха,
	с войнишки надписи покриха
	стените му като скрижали.
	Мойсеевци, не пожелали
	от ближния си друго нещо
	освен едно, но пък горещо:
	„Два месеца до свободата!“
	„Две седмици до свободата!“
	Любовна сцена, подпис, дата.

	Видях как плътно под латекса
	изчезна всичко щрих по щрих:
	и голите жени, и текста,
	но пак не се успокоих.
	Една такава страст голяма
	без друго ще фосфоресцира.
	И някой мой потомък няма
	в леглото мира да намира,
	а до зори ще се премята,
	напразно дирещ обяснения
	отде му е дошла бедата
	да го измъчват привидения
	на Любовта и Свободата.
@@	1976
P$
