>
	Завърши напрегнатата учебна година. Никола` получи наградата по красноречие, която му се полагаше по-скоро за количеството, отколкото за качеството, и се раздели със своите съученици Алсест, Рюфюс, Йод, Жофроа, Мексан, Жоашен, Клотер и Анян. Учебниците и тетрадките са вече прибрани, време е да се помисли за почивка.
	В дома на Никола` изборът на курорт не е проблем, защото…


>	Решава татко

	{img:tatko.png}
	Всяка година, с други думи миналата и по-миналата — предишните бяха много отдавна и не ги помня, — татко и мама дълго се карат, докато решат къде ще вървим на почивка. После мама се разплаква и казва, че ще се прибере при майка си, а аз също се разплаквам, защото много обичам баба, обаче при нея няма плаж. В крайна сметка отиваме, където каже мама — впрочем не у баба.
	Вчера, след като се навечеряхме, татко ни изгледа строго и каза:
	— Слушайте сега! Тази година — никакви спорове, решавам аз! Ще отидем в Южна Франция. Имам адреса на една вила за даване под наем край Плаж ле Пен с три стаи, течаща вода и електричество. Хич нямам намерение да отида на хотел и да ям отвратителната им храна.
	— Чудесно, скъпи — каза мама, — струва ми се, че това е отлично хрумване.
	— Еха! — извиках аз и се разтичах около масата, защото не е лесно да седи човек, когато се радва.
	Татко ококори очи, сякаш се поизненада, и каза:
	— Така ли? Хубаво.
	Докато мама разчистваше масата, татко отиде до шкафа и извади подводната си маска.
	— Ще видиш, Никола` — каза ми татко, — двамата с тебе ще има да наловим сума ти риба.
	Аз малко се поизплаших, защото още не ме бива много в плуването; ако ме нагласят добре върху водата, мога да се държа по гръб. Татко обаче каза да не се безпокоя, той щял да ме научи да плувам — на младини бил междурайонен шампион в свободен стил и още можел да бие рекорди, само дето нямал време да тренира.
	— Татко ще ме научи да плувам под вода и да ловя риба! — казах аз на мама, когато тя се върна от кухнята.
	— Много хубаво, моето момче — отвърна мама, — само че в Средиземно море май няма много риба. Там било пълно с риболовци.
	— Не е вярно! — каза татко.
	Мама обаче го помоли да не й възразява пред детето, освен това била чела за Средиземно море във вестника; след това започна да плете едно нещо, което плете от сума ти време.
	— Ами тогава за какво ще се завираме под водата, щом няма риба! — казах аз на татко.
	Татко отиде мълчаливо до шкафа и прибра маската. Аз не бях особено щастлив: тъй де, всеки път, като тръгнем с татко за риба, не хващаме нищо. Татко се върна и си взе вестника.
	— И сега какво стана — попитах аз, — къде може човек да улови риба под водата?
	— Питай майка си — отвърна татко, — тя най-добре ги разбира.
	— Риба има в Атлантическия океан, моето момченце — каза мама.
	Аз попитах дали Атлантическият океан е далеч от мястото, където отиваме, но татко ми каза, че ако се уча по-добре в училище, няма да задавам такива тъпи въпроси. А пък не е честно, ние в училище нямаме часове по подводен риболов; обаче нищо не казах, видях, че на татко май не му се говори.
	— Трябва да направим списък на необходимите неща — каза мама.
	— А, не! — викна татко. — Тая година няма да пътуваме като товарни добичета. Банските костюми, къси панталони, някоя дрешка, два-три пуловера…
	— Тенджерки, електрическата кафеварка, червеното одеяло, малко чинии — рече мама.
	Татко скочи ядосано на крака, отвори уста, но не можа да каже нищо, защото мама го изпревари.
	— Нали знаеш какво разправяха Бледюрови, след като бяха наели вила миналата година — каза мама. — Имало всичко на всичко три пукнати чинии, две малки тенджери в кухнята, при това едната тенджера била продупчена. Наложило се да купуват на място скъпо и прескъпо нещата, които им трябвали.
	— Бледюр не е оправен човек — каза татко.
	После отново седна.
	— Може и тъй да е — каза мама, — обаче ако искаш да ядеш рибена супа, аз не мога да я сготвя в продупчена тенджера, дори да успеем да намерим риба.
	Тогава аз се разплаках, защото тъй де, да не би да е весело да отидеш на море и да няма риба, след като Атлантическият океан е на две крачки и там е пълно. Мама изостави плетивото си, прегърна ме и каза, че няма какво да тъжа за ония глупави риби, а ще ми бъде толкова приятно да се събуждам всяка сутрин и да гледам морето от прозореца на хубавата си стая.
	— Чакай сега, то морето всъщност не се вижда от вилата — поясни татко. — Иначе е близо, само два километра път. Това беше последната вила, която даваха под наем в Плаж ле Пен.
	— Ама разбира се, скъпи — каза мама.
	После тя ме целуна и аз клекнах да си игран на килима с две топчета, които спечелих от Йод в училище.
	— Ами плажът каменист ли е? — попита мама.
	— Не, госпожо! Ни най-малко! — възкликна доволно татко. — Това е пясъчен плаж! Най-ситен пясък! Едно камъче не можеш намери на тоя плаж!
	— Чудесно — каза мама. — Хем Никола` няма непрекъснато да хвърля камъчета във водата. Откак го научи да ги хвърля по повърхността, само с това се занимаваше.
	Аз отново се разплаках, защото вярно е много щура работа — да хвърлиш камъче и то да заподскача по водата; карам ги да скачат по четири пъти. Тъй де, не е честно пък да идем в онази стара вила с продупчени тенджери, далеч от морето, и да няма нито камъчета, нито риба.
	— Аз отивам при баба! — извиках аз и изритах едно от топчетата на Йод.
	Мама отново ме прегърна, каза ми да не плача, защото татко имал най-голяма нужда от почивка в семейството и дори да било кофти там, където искал да отиде, ние трябвало да вървим с него и да се преструваме на доволни.
	— Аз искам да хвърлям камъчета! — извиках аз.
	— Може би ще можеш да похвърляш догодина — рече мама, — ако татко реши да ни заведе в Бен ле Мер.
	— Къде? — зяпна татко.
	— В Бен ле Мер — отвърна мама, — в Бретан: там има и Атлантически океан, и много риба, и едно малко хубаво хотелче край плаж с пясък и камъчета.
	— Искам да отида в Бен ле Мер! — извиках аз. — Искам да отида в Бен ле Мер!
	— Бъди разумен, моето момче — каза мама, — нали татко решава.
	Татко потърка чело, въздъхна дълбоко и каза:
	— Хубаво де! Разбрах. Как се казва твоето хотелче?
	— „Бо Риваж“, скъпи — отвърна мама.
	Татко се съгласи, каза, че щял да пише, за да провери останали ли са стаи.
	— Няма нужда, скъпи — каза мама, — всичко е готово. Ние ще бъдем в стая номер 29, с изглед към морето и баня.
	След това мама помоли татко да постои мирно, защото искала да провери дали пуловерът, който плете, ще му бъде добре на дължина. Май нощите в Бретан били хладнички.


	Бащата на Никола` взе своето решение, оставаше само да се прибере къщата, да се покрият мебелите с калъфи, да се навият килимите, да се откачат завесите, да се приготвят багажите и на всяка цена да се вземат твърдо сварените яйца и бананите за закуска във влака.
	Пътуването мина добре, макар майката на Никола` да изслуша някои упреци, задето беше прибрала солта за твърдо сварените яйца в кафявия куфар. Въпросният куфар пътуваше във фургона. Но — ето и Бен ле Мер, и хотел „Бо Риваж“. Плажът е тук, настъпва началото на почивката…


>	Много е щуро на плажа

	{img:plaj.png}
	На плажа е много весело. Вече имам сума ти приятели: Блез, Фрюктьо, Мамер (той обаче е много тъп). Освен това — Иреней, Фабрис, Ком и Ив, който не е на почивка, ами си живее тук. Играем заедно, караме се, после не си говорим и е адски щуро.
	— Хайде иди сега да си поиграеш с другите деца — каза ми татко тази сутрин. — Аз малко ще дремна и ще се попека.
	После започна да се маже навсякъде е плажно масло, кикотеше се и разправяше: „Ей, като се сетя за моите хора в службата!“
	Ние започнахме да си играем с топката на Иреней.
	— Я идете малко по-нататък — каза татко, който тъкмо беше престанал да се маже, и — бам! — топката го удари по главата.
	Това вече никак не се хареса на татко. Той много се ядоса и здравата ритна топката, която падна в морето — далеч, далеч. Страхотен шут. „Тъй де, ама ха!“ — рече татко. Иреней се затича нанякъде и се върна с татко си. Таткото на Иреней е як и дебел и никак не изглеждаше доволен.
	— Той е! — каза Иреней и посочи татко с пръст.
	— Вие ли хвърлихте топката на детето във водата? — обърна се таткото на Иреней към моя татко.
	— Ами да — отвърна татко на таткото на Иреней, — пернаха ме по лицето с нея.
	— Децата идват на плажа да се забавляват — каза таткото на Иреней, — като не ви е приятно, стойте си вкъщи. Сега-засега обаче топката трябва да бъде прибрана.
	— Не му обръщай внимание — каза мама на татко.
	Татко обаче предпочете да му обърне внимание.
	— Хубаво де, хубаво — рече той. — Ще отида да я прибера тая топка.
	— Аха — каза таткото на Иреней, — и аз на ваше място бих постъпил така.
	На татко му отне доста време, докато настигне топката, понеже вятърът я бе отнесъл далеч. Като върна топката на Иреней, татко изглеждаше много уморен и ни каза:
	— Вижте, деца, искам да си почина спокойно. Защо не си поиграете на нещо друго, вместо да си подхвърляте тази топка?
	— Е хубаво де, на какво например, а? — попита Мамер. Ей много е тъп!
	— Че отде да знам — отвърна татко, — копайте, да речем, дупки, много е приятно да се правят дупки в пясъка.
	На нас ни се стори, че това е страхотна идея и се заловихме за лопатките. В това време татко понечи да се намаже отново, обаче не можа, защото маслото в шишето се беше свършило.
	— Ще отида да купя ново от павилиона — рече татко, а мама го попита не може ли да поседи малко спокойно.
	Започнахме да копаем дупка. Страхотна дупка — голяма и дълбока. Когато татко се върна с шишето, аз го извиках и му казах:
	— Татко, видя ли каква дупка сме изкопали?
	— Много е хубава, моето момче — каза татко и се опита да отпуши плажното масло със зъби.
	После дойде един чичко с бяла фуражка и попита кой ни е разрешил да копаем такива дупки по плажа.
	— Ей той! — казаха моите приятели и посочиха татко.
	Аз бях много горд, защото смятах, че чичкото с фуражката ще похвали татко, обаче той не остана доволен.
	— Абе вие нещо да не сте луд, та съветвате децата да правят такива неща? — попита чичкото.
	Татко все се опитваше да отпуши плажното масло и каза:
	— Защо, какво?
	Тогава чичкото с фуражката се развика, че как можело да има такива безотговорни хора, че човек можел да си счупи крака, като падне в тази дупка, че като дойде приливът, хората, дето не могат да плуват, като нищо ще се издавят в нея, че пясъкът може да се срине и някой от нас да остане в дупката, че в тая дупка могат да се случат сума ти ужасни неща и тя трябва на всяка цена да бъде запълнена.
	— Хубаво — рече татко, — деца, запълнете дупката.
	Само че приятелите не искаха да запълнят дупката.
	— То дупките е весело да ги копаеш, обаче е тъпо да ги зариваш — каза Ком.
	— Хайде да се изкъпем! — рече Фабрис.
	И всички те изтичаха към морето. Аз останах, понеже ми се видя, че татко е притеснен.
	— Ей, деца! Деца! — викна татко, обаче чичкото с фуражката каза:
	— Оставете децата на мира и запълнете незабавно тази дупка!
	След това си тръгна.
	Татко въздъхна дълбоко и ми помогна да запълним дупката. Имахме една-единствена малка лопатка, та загубихме доста време, а тъкмо когато свършихме, мама каза, че е време да се прибираме да обядваме в хотела и трябва да побързаме, защото, ако закъснеем, няма да ни обслужат.
	— Прибери си нещата, лопатката и кофичката и да вървим — каза ми мама.
	Аз си събрах нещата, но не можех да си намеря кофичката.
	— Нищо, да се прибираме — каза татко.
	Аз обаче се разплаках по-силно.
	Беше много щура кофичка, с жълти и червени шарки, с нея ставаха страхотни кръгли кули от пясък.
	— Спокойно — каза татко, — къде си беше сложил кофичката?
	Аз казах, че може да е на дъното на дупката, дето току-що я бяхме запълнили. Татко ме изгледа, сякаш възнамеряваше да ме напляска, аз се разплаках още по-силно и той се съгласи да ми потърси кофичката, само и само мир да има. Моят татко е най-добрият татко! Понеже пак имахме само една лопатка за двамата, аз не можех да помогна на татко и го гледах как работи. Внезапно обаче зад нас се чу един дебел глас:
	— Абе вие майтап ли си правите с мен?
	Татко извика, обърна се и видяхме чичкото с бялата фуражка.
	— Доколкото си спомням, ви забраних да ровите дупки — каза чичкото.
	Татко му обясни, че търси кофичката ми. Чичкото рече, че щом е тъй, може, само да запълним после дупката. И остана, за да наблюдава татко.
	— Слушай — обърна се мама към татко, — аз ще се прибера в хотела заедно с Никола`. Като намериш кофичката, ела и ти.
	И си тръгнахме.
	Татко дойде в хотела много късно, беше уморен, не му се ядеше и отиде да си легне. Не успял да намери кофичката, ама няма страшно — открих, че съм я оставил в стаята. Следобед се наложи да викаме доктор, понеже татко беше изгорял. Докторът каза на татко да не става два дена от леглото.
	— Как може човек да се излага така на слънцето, без да се намаже — рече докторът.
	— Ех — каза татко, — като се сетя за моите хора в службата!
	Само че го каза, без да се кикоти.


	За жалост слънцето понякога изоставя Бретан и отива да се поперчи на Лазурния бряг. Управителят на хотел „Бо Риваж“ наблюдава разтревожен барометъра, който измерва атмосферното налягане на самите летовници…


>	Шегобиецът

	{img:shegobiecut.png}
	На почивка сме в един хотел, има си плаж, море и е адски щуро. Само дето днес вали и е кофти, така де, ама ха! Лошото е, че като вали, възрастните не знаят как да се оправят с нас, ние сме непоносими и става гадно. Имам сума ти приятелчета в хотела — Блез, Фрюктьо, Мамер (ей много е тъп тоя!), Иреней, дето татко му е грамаден и як, Фабрис и Ком. Готини са, ама невинаги са много послушни. Докато обядвахме — в сряда дават равиоли и пържоли, само таткото и майката на Ком винаги си вземат нещо допълнително, та ядоха норвежки омари, — аз казах, че искам да отида на плаж.
	— Виждаш, че вали — отвърна ми татко, — стига си ми надувал главата. Ще си играеш в хотела с другите деца.
	Аз казах, че съм готов да си играя с другите деца, ама на плажа, а татко ме попита дали искам да ям бой пред всички. Не исках и се разплаках. Масата на Фрюктьо също се тресеше от плач, а майката на Блез рече на таткото на Блез, че голямо нещо бил измислил да дойдат да почиват на такова място, където вали непрекъснато, и таткото на Блез се разкрещя, че не го е измислил той и че най-голямото нещо, дето го бил измислил, било да се ожени навремето. Мама каза на татко да не разплаква малкия, татко се развика, че почва да му писва, а Иреней събори на земята крема от чинията си и татко му му зашлеви един шамар. В трапезарията беше доста шумно, пристигна управителят на хотела и каза, че ще поднесат кафето във фоайето, че ще ни пусне плочи и че според прогнозите по радиото утре се очаква адски слънчев ден.
	Във фоайето се обади господин Лантерно:
	— Оставете дечурлигата на мен!
	Господин Лантерно е много приятен, кикоти се шумно и се сприятелява с всички. Често тупа другите по раменете и това хич не се харесва на татко, ама то е, понеже беше адски изгорял от слънцето, когато господин Лантерно го тупна. Една вечер господин Лантерно се маскира, като се уви в завеса и си нахлупи някакъв абажур, и управителят на хотела рече на татко, че господин Лантерно е голям шегобиец. „Мен не ме разсмива“ — отвърна татко и се качи в стаята да си легне. Госпожа Лантерно също е тук на почивка с господин Лантерно, винаги си мълчи и все изглежда някак уморена.
	Господин Лантерно се изправи, вдигна ръка и извика:
	— Ей, Деца! Слушай моята команда! Всички зад мен в колона по един! Готови? Към трапезарията — ходом марш! Раз-два, раз-два, раз-два!
	Господин Лантерно тръгна към трапезарията и почти веднага излезе обратно, ама май хич не беше доволен.
	— Какво става сега — попита той, — защо не идвате?
	— Ами ние искаме да си играем на плажа — каза Мамер (ей много е тъп!).
	— А, не, не! — каза господин Лантерно. — Да не сте луди да се мокрите в този дъжд на плажа! Я елате с мен да се позабавляваме, не ни трябва никакъв плаж. Ще видите, после има да се молите да не спира да вали!
	И господин Лантерно се изсмя шумно няколко пъти.
	— Ще ходим ли? — попитах аз Иреней.
	— Мпхъ — отвърна Иреней и всички се запътихме към трапезарията.
	Там господин Лантерно отмести масите и столовете и заяви, че ще играем на криеница. „Кой ще жуми?“ — попита господин Лантерно и ние му казахме той да жуми, той се нави и поиска да му вържем носна кърпа на очите. Като видя носните ни кърпи, реши да извади своята. После тръгна с протегнати ръце и се развика: „Ехо, сега ще ви хвана! Сега ще ви хвана, ехо!“ Освен това се смееше адски шумно.
	Мен страшно ме бива на дама, затова чак се разкикотих, когато Блез каза, че можел да бие на дама когото си поиска и нямало по-добър от него. На Блез не му хареса, че се кикотя, и заяви, че като съм толкова хитър, ще ми покаже. Отидохме във фоайето да вземем дъската и пуловете, а другите дойдоха с нас да видят кой ще победи. Управителят на хотела обаче не искаше да ни даде дамата, понеже играта била за възрастни и сме щели да му разгубим пуловете. Стояхме си там и спорехме и изведнъж чухме зад нас един дебел глас: „Не е честно да излизате от трапезарията!“ Господин Лантерно беше тръгнал да ни търси и ни беше намерил, понеже нямаше вече кърпа на очите. Изглеждаше целият червен и гласът му леко трепереше, също като гласа на татко, когато ме видя да правя сапунени мехури с новата му лула.
	— Тъй — каза господин Лантерно, — вашите родители са отишли да подремнат, а ние сега ще се настаним във фоайето и кротко ще се забавляваме. Знам една страхотна игра — всички ще вземем по един лист и по един молив, ще ви кажа една буква и трябва да напишете пет държави, пет животни и пет града, които започват с нея. Който загуби, изпълнява едно желание.
	Господин Лантерно отиде да намери хартия и моливи, а ние се преместихме в трапезарията и наредихме столовете, за да си играем на автобус. Според мен господин Лантерно беше малко ядосан, като дойде при нас.
	— Всички във фоайето! — каза той.
	— Най-напред с буквата „А“ — продължи господин Лантерно. — Начало!
	И започна да пише адски бързо.
	— Моят молив е счупен, не е честно! — каза Фрюктьо.
	Фабрис извика:
	— Гос’дине! Ком преписва!
	— Не е вярно, гаден лъжец! — отвърна Ком и Фабрис му удари един шамар.
	Ком отначало малко се учуди, а после взе да рита Фабрис тъкмо когато Фрюктьо се опита да ми измъкне молива, докато се канех да напиша „Австрия“. Пернах Фрюктьо с юмрук по носа, а той зажумя и започна да раздава шамари наляво и надясно, докато уцели Иреней. Мамер пък викаше: „Ей, момчета! Аниер държава ли е?“ Вдигахме адски шум, беше гот почти като през междучасие и изведнъж — прас! — един пепелник падна на пода. Управителят на хотела пристигна тичешком, развика се, скара ни се, татковците и майките слязоха във фоайето и се спуснаха да се обясняват с нас и с управителя на хотела. Господин Лантерно вече го нямаше.
	Откри го госпожа Лантерно — доста късно, беше станало време за вечеря. Господин Лантерно май бе прекарал целия следобед седнал на плажа под дъжда.
	Вярно, господин Лантерно е голям шегобиец — като го видя да се връща в хотела, татко толкова се смя, че почти не можа да хапне. А в сряда вечер дават рибена супа!


	От хотел „Бо Риваж“ има изглед към морето, стига човек да се покатери върху ръба на ваната — само трябва да внимава да не се подхлъзне. Ако времето е хубаво и ако не се подхлъзнете, ясно ще различите загадъчния Соленоструен остров, на който според дипляната на местната туристическа асоциация за малко щял да бъде заточен прочутият затворник Желязната маска. Всеки може да посети килията, в която едва не са го прибрали, и да си купи сувенири от павилиончето.


>	Соленоструйният остров

	{img:ostrov.png}
	Много гот — ще се разходим с корабче. Господин и госпожа Лантерно ще дойдат с нас и татко не е особено доволен, той май не обича господин Лантерно. Не знам защо. Господин Лантерно също е на почивка в нашия хотел, голям смешник е и все гледа да развесели хората. Вчера се появи в трапезарията с фалшив нос и огромни мустаци и каза на управителя на хотела, че рибата не е прясна. Аз си умрях да се кикотя. Когато мама каза на госпожа Лантерно, че отиваме на екскурзия до Соленоструйния остров, господин Лантерно се обади:
	— Чудесно сте се сетили, ще дойдем с вас, така поне няма да скучаете!
	После татко каза на мама, че добре ни е наредила и че тоя набеден шегобиец ще ни развали разходката.
	Тръгнахме от хотела сутринта с цяла кошница студени пържоли, сандвичи, твърдо сварени яйца, банани и ябълково вино. Адски щуро. После господин Лантерно пристигна с бяла моряшка фуражка — и аз искам такава — и каза:
	— Екипажът готов ли е за отпътуване? Напред — раз-два, раз-два, раз-два!
	Татко каза тихо някои неща и мама го изгледа строго.
	Като видях корабчето на пристанището, малко се разочаровах — беше съвсем мъничко. Казваше се „Ла Жан“ и човекът, който го караше, беше червендалест, с кепе на главата. Дори не носеше униформа с куп златни нашивки, както се надявах, за да разправям после на приятелчетата, като свърши ваканцията — нищо, пак ще им разправя, какво пък сега, така де, ама ха!
	— Е, капитане — рече господин Лантерно, — можем ли да отплаваме?
	— Вие ли сте туристите за Соленоструйния остров? — попита човекът на корабчето и ние се качихме.
	Господин Лантерно остана прав и извика:
	— Изтегли швартовите въжета! Вдигни платната! Пълен напред!
	— Не мърдайте толкова, че накрая ще ни обърнете! — каза татко.
	— Да, Да — каза мама, — внимавайте, господин Лантерно.
	После се позасмя, стисна ми силно ръката и ми каза да не се боя, моето момче. Ама аз в училище ще им разправя, че мен никога не ме е страх.
	— Не се тревожете, мила госпожо — рече господин Лантерно на мама, — с вас на борда е един стар моряк!
	— Вие ли сте били моряк? — попита татко.
	— Не — отвърна господин Лантерно, — обаче у дома върху камината имам бутилка с пъхнато вътре макетче на платноход!
	След това се изкикоти и силно тупна татко по рамото.
	Собственикът на корабчето не вдигна платната, както поиска господин Лантерно, защото то си нямаше платна. Имаше си мотор, който пукаше, пращеше и миришеше като автобуса, дето минава покрай нашата къща. Излязохме от пристанището, имаше вълнички, корабчето се клатушкаше — адски щуро.
	— Морето спокойно ли ще бъде? — обърна се татко към собственика на корабчето. — Да не се зададе някоя буря?
	Господин Лантерно почна да се кикоти и каза на татко:
	— Вас май ви е страх от морската болест!
	— Морска болест ли? — отвърна татко. — Явно се шегувате. Мен такова не ме лови. На бас, че вие пръв ще хванете морска болест, Лантерно!
	— Приемам баса! — каза господин Лантерно и силно тупна татко по рамото, а татко вече имаше такъв вид, сякаш се кани да тупне господин Лантерно по главата.
	— Каква е тази морска болест, мамо? — попитах аз.
	— Нека да говорим за нещо друго, моето момче, ако обичаш — отвърна ми мама.
	Вълните станаха по-силни и беше все по-щуро. От мястото, където се намирахме, хотелът изглеждаше съвсем мъничък, ама аз разпознах нашия прозорец на банята, понеже мама беше закачила там банския си костюм да съхне. До Соленоструйния остров се стигало за един час. Истинско пътешествие!
	— Я да ви разкажа един виц, да се посмеете — каза господин Лантерно на татко. — Значи, на двама скитници им се прияли спагети…
	За съжаление не чух продължението на вица, защото господин Лантерно го доразказа на ухото на татко.
	— Не е лош — рече татко, — а вие знаете ли го онзи за доктора и пациента с лошото храносмилане?
	Господин Лантерно не го знаеше и татко му го разказа на ухото. Е, не е честно пък! Мама не слушаше, гледаше към хотела. Госпожа Лантерно си мълчеше, както обикновено. Тя все изглежда малко уморена.
	Соленоструйният остров беше пред нас, доста далеч, и изглеждаше красив, още повече че и вълните се пенеха. Господин Лантерно не гледаше острова, гледаше татко и не знам защо реши на всяка цена да му разкаже какво ял в един ресторант, преди да замине на почивка. А татко, уж иначе не обича да си приказва с господин Лантерно, този път взе, та му изброи всичко, което ял на тържеството по случай първото си причастие. Чак взех да огладнявам, като ги слушах. Опитах се да помоля мама да ми даде едно твърдо сварено яйце, обаче тя не ме чу — беше си сложила ръцете на ушите, сигурно заради вятъра.
	— Нещо блед ми се виждате — каза господин Лантерно на татко, — сега да имаше една купичка топла овча мас, та да се оправите.
	— Да — съгласи се татко, — не е зле, особено ако се добавят и миди, залети с горещ шоколадов сос.
	Соленоструйният остров вече беше съвсем близо.
	— Скоро ще слизаме — каза господин Лантерно на татко, — стиска ли ви да хапнете една студена пържола или един сандвич сега, докато сме още на корабчето?
	— Ама разбира се — отвърна татко, — човек огладнява от тоя чист въздух!
	Татко взе кошницата с храната, обърна се към собственика на корабчето и го попита:
	— Шефе, искате ли един сандвич, преди да сме пристигнали?
	Така и не се добрахме до Соленоструйния остров. Като видя сандвича, на собственика на корабчето му стана лошо и се наложи бързо да се върнем обратно на пристанището.


	На плажа се появи нов учител по гимнастика и всички родители побързаха да запишат децата си за неговите часове. Родителската им мъдрост им подсказваше, че за всички ще бъде крайно благотворно, ако децата си имат по един час всеки ден някакво занимание.


>	Гимнастиката

	{img:gimnastikata.png}
	Вчера пристигна новият учител по гимнастика.
	— Казвам се Ектор Дювал — рече той. — А вие?
	— Ние не — отвърна Фабрис и всички изпокапахме от смях.
	Бях на плажа заедно с останалите приятелчета от хотела: Блез, Фрюктьо, Мамер (ей много е тъп тоя!), Иреней, Фабрис и Ком. За часа по гимнастика бяха надошли още сума ти типове; те обаче са от хотел „Мер“ и от хотел „Плаж“, а ние, дето сме от „Бо Риваж“, не можем да ги понасяме.
	Като се нахилихме, учителят си сгъна ръцете и наду едни адски големи мускули.
	— Искате ли да развиете такива бицепси? — попита учителят.
	— Мпхъ — отвърна Иреней.
	— Според мен не е красиво — каза Фрюктьо.
	Ком обаче заяви, че може пък да си струва труда, бил навит да си има такива буци на ръцете, та да шашва приятелите в училище. Тоя Ком много ме дразни, все гледа да се покаже. Учителят каза:
	— Хубаво, ако сте послушни и посещавате редовно занятията по гимнастика, наесен всички ще отидете на училище с ей такива мускули.
	След това учителят ни накара да се построим в редица, а Ком ми каза:
	— Ха на бас, че не можеш да се премяташ като мене — и направи една премятанка.
	Аз се разкикотих, защото на премятанките страшно ме бива, и му показах как се прави тая работа.
	— И аз мога! И аз мога! — обади се Фабрис, обаче не можеше.
	Виж, Фрюктьо се премяташе свястно, във всеки случай много по-добре от Блез. Стояхме си там и се премятахме наред и изведнъж чухме, че някой бясно свири със свирка.
	— Хайде стига вече! — викна учителят. — Помолих ви да застанете в редица, после цял ден ще можете да лудеете!
	Застанахме в редица, за да не я оплескаме нещо, а учителят заяви, че щял да ни покаже какво трябва да правим, за да станем целите в мускули. Вдигна ръце и ги свали, вдигна ги, свали ги, вдигна ги и един тип от хотел „Мер“ ни каза, че нашият хотел е кофти.
	— Не е вярно — развика се Иреней, — нашият хотел си е много щур, пък вашият е направо отвратителен!
	— В нашия всяка вечер поднасят шоколадов сладолед! — обади се един от хотел „Плаж“.
	— Голямо чудо! — отвърна един от хотел „Мер“. — На нас пък ни дават и на обяд сладолед, а в четвъртък имаше палачинки с конфитюр!
	— Пък татко винаги иска допълнителна порция — каза Ком, — а управителят на хотела му дава!
	— Лъжеш, не е вярно! — каза един тип от хотел „Плаж“.
	— Още дълго ли възнамерявате да водите този разговор? — извика учителят, който вече не махаше ръце, понеже ги беше скръстил.
	Виж, дупките на носа му здравата мърдаха, ама според мен надали по тоя начин могат да се развият мускули.
	Учителят си потърка челото и ни каза, че после ще се заемем с упражненията за ръцете, а сега-засега ще поиграем. Страшен е тоя учител!
	— Ще направим едно надбягване — каза той. — Наредете се ей там. Щом свирна, тръгвате. Който пръв стигне до оня чадър, е победител. Готови?
	И учителят изсвири.
	Побягна само Мамер, защото ние разглеждахме мидата, която Фабрис беше намерил на плажа. Ком ни обясни, че оня ден бил намерил една много по-голяма и щял да я подари на татко си, за да му послужи като пепелник. Учителят хвърли свирката си на пясъка и я зарита. За последен път съм виждал толкова разгневен човек в училище, когато веднъж Анян, дето е първенец на класа и любимец на учителката, разбра, че е втори на контролното по аритметика.
	— Абе вие ще ме слушате ли, или не? — развика се учителят.
	— Хубаво де, какво толкова — обади се Фабрис. — Тъкмо щяхме да тръгнем за вашето състезание, не е толкова спешна работа.
	Учителят стисна здраво очи и юмруци и вдигна към небето мърдащите дупки на носа си. Когато си наведе отново главата, говореше много бавно и много тихо.
	— Добре — рече той, — ще започнем отново. Всички готови за старт!
	— Я, няма пък — развика се Мамер, — не е честно! Аз съм победител, стигнах първи до чадъра! Не е честно, ще кажа на татко!
	Той се разплака, зарита пясъка, каза, че щом е тъй, ще си отиде и си тръгна, плачейки. Мисля, че постъпи добре, защото учителят го гледаше точно както татко гледаше мусаката, която ни бяха поднесли вчера за вечеря.
	— Мили деца — каза учителят, — скъпи дечица, малки приятели, ако някой се реши да не направи сега това, което ви казвам… така ще го отупам, че ще има да ме помни!
	— Нямате право — обади се някой, — само мама, татко, чичо и дядо имат право да ме тупат!
	— Кой го каза това? — попита учителят.
	— Той — каза Фабрис и посочи един дребосък от хотел „Плаж“.
	— Не е вярно, гаден лъжец — каза дребосъкът, Фабрис му хвърли пясък в лицето, обаче дребосъкът му лепна един страхотен шамар. Според мен дребосъкът вече се беше занимавал с гимнастика. Фабрис така се изненада, че дори не можа да заплаче. После всички започнахме да се бием, обаче ония от хотел „Мер“ и от хотел „Плаж“ са подлеци.
	Когато престанахме да се бием, учителят, който беше седнал на пясъка, стана и каза:
	— Добре. Започваме следващата игра. Всички с лице към морето! След сигнала — на бегом към водата! Готови? Старт!
	Това много ни хареса, защото най-хубавото нещо на плажа, освен пясъка, е морето. Тичахме като бесни, водата беше адски щура, започнахме да се пръскаме, прескачахме вълните, а Ком викаше:
	— Вижте ме! Вижте ме! Плувам кроул!
	Когато се огледахме, видяхме, че учителят беше изчезнал.
	Днес пристигна нов учител по гимнастика.
	— Казвам се Жюл Мартен — заяви той. — А вие?


	Ваканцията протича все тъй приятно, бащата на Никола` няма повод за недоволство от хотел „Бо Риваж“, като се изключи мусаката — и то особено онази вечер, когато в нея имаше мида. Понеже засега няма учител по гимнастика, децата си търсят други занимания, в които да излеят напиращата енергия…


>	Миниголфът

	{img:minigolfut.png}
	Днес решихме да поиграем на миниголфа, който се намира до магазина, където продават сувенири. Миниголфът е много щура работа, ей сега ще ви обясня: има осемнайсет дупки, дават топки и едни пръчки и човек трябва да вкара топките в дупките с колкото може по-малко удари. За да се стигне до дупките, се минава през едни кулички, ровчета, завои, нанагорнища и стълбички; направо жестоко. Само първата дупка е лесна.
	Тъпото е, че управителят на голфа не ни пуска да играем, ако не сме придружени от някой възрастен. И ние с Блез, Фрюктьо, Мамер (ей много е тъп тоя!), Иреней, Фабрис и Ком — това са приятелчетата от хотела — отидохме да помолим моя татко да дойде да поиграе с нас на миниголфа.
	— Не — каза татко, който си четеше вестника на плажа.
	— Хайде де, един път поне се стегнете! — каза Блез.
	— Хайде де! Хайде де! — развикаха се и останалите, а аз се разплаках и казах, че като не мога да играя на миниголф, ще си взема едно водно колело, ще отида далеч, далеч и никога няма да се върна.
	— Няма да можеш — каза Мамер, много е тъп, всеки случай. — За да вземеш водно колело, трябва да те придружава някой възрастен.
	— Чудо голямо — обади се Ком, пък той ме дразни, понеже все гледа да се покаже, — аз например нямам нужда от колело, ще отида далеч, като плувам кроул.
	Тъй си стояхме и спорехме край татко, накрая той си смачка вестника, хвърли го на пясъка и каза:
	— Хубаво, хайде, ще ви заведа на миниголфа.
	Моят татко е най-милият татко на света. Казах му го и го целунах.
	Управителят на миниголфа никак нямаше желание да ни пусне да играем, като ни видя. Ние обаче се развикахме: „Хайде де! Хайде де!“ — и управителят се съгласи, само каза на татко да ни гледа хубаво какво правим.
	Струпахме се при отправната точка за първата дупка, дето е адски лесна, а татко, нали знае сума ти неща, ни показа как трябва да се държи пръчката.
	— Аз знам! — каза Ком и поиска да започне, обаче Фабрис му каза, че от къде на къде той ще бъде пръв.
	— Абе я да започнем по азбучен ред, като в училище, когато ни изпитват — предложи Блез.
	Аз обаче не се навих, защото Никола` е чак към края на азбуката и за училище е много щуро, обаче за миниголфа не е честно. Тогава пристигна управителят на миниголфа и каза на татко, че трябва да започнем да играем, понеже имало и други желаещи да поиграят на миниголф.
	— Ще започне Мамер, понеже е най-послушен — каза татко.
	Мамер застана, прасна със страхотна сила топката, а тя изхвърча, прелетя над оградата и удари една кола, която беше спряла на пътя. Мамер се разплака, а татко отиде да прибере топката.
	Татко обаче се позабави малко, защото в спрялата кола имаше един чичко, чичкото излезе от колата и започна да говори с татко, като размахваше ръце, насъбраха се хора, гледаха ги и се хилеха.
	Ние искахме да продължим играта, само че Мамер беше седнал върху дупката, плачеше и казваше, че няма да стане, докато не му върнат топката, а всички ние сме били лоши. След това татко се върна с топката и никак не изглеждаше доволен.
	— Внимавайте малко — каза татко.
	— Добре — каза Мамер, — дайте ми топката.
	Татко обаче не му я даде, каза на Мамер, че му стига засега, че ще поиграе някой друг ден. Това никак не се хареса на Мамер, той се разрита на всички страни, започна да вика, че тука всички го използвали и щом е тъй, ще отиде да повика татко си. И си тръгна.
	— Хубаво, аз съм — каза Иреней.
	— Няма такива работи — отвърна Фрюктьо, — аз ще играя.
	Тогава Иреней удари с пръчката Фрюктьо по главата, Фрюктьо лепна един шамар на Иреней и управителят на миниголфа пристигна тичешком.
	— Ей — викна управителят към татко, — я махайте оттук тия дечурлига, хората чакат, за да играят!
	— Дръжте се прилично — каза татко. — Тези деца са си платили, за да играят, и ще играят!
	— А така! — каза Фабрис на татко. — Кажете му!
	Всички приятелчета веднага взеха страната на татко, освен Фрюктьо и Иреней, които се удряха с пръчките и си лепяха шамари.
	— А, тъй значи — каза управителят на миниголфа, — ами ако извикам полицай?
	— Че извикайте — рече татко, — той ще отсъди кой е правият.
	Тогава управителят на миниголфа извика полицая, който стоеше на пътя.
	— Люсиен! — извика управителят на миниголфа.
	И полицаят дойде.
	— Какво има, Ернест? — обърна се той към управителя.
	— Има такова, че тоя тук пречи на хората да играят — отвърна управителят.
	— Да — каза един чичко, — от половин час вече чакаме, за да играем на първата дупка!
	— Вие на тия години нямате ли си по-интересно занимание? — попита татко.
	— Какво? — обади се управителят на миниголфа. — Ако миниголфът не ви харесва, недейте да отблъсквате другите хора от миниголфа!
	— Впрочем — каза полицаят — един господин току-що подаде оплакване, понеже една топка от миниголфа издраскала каросерията на колата му.
	— Какво става сега, можем ли да играем на първата дупка, или не? — попита чичкото, който чакаше.
	Тогава пристигна Мамер с татко си.
	— Ей този е! — каза Мамер на татко си, като сочеше моя татко.
	— Доколкото разбрах — рече таткото на Мамер, — вие не давате на сина ми да играе с другарчетата си?
	Тогава татко се развика, управителят на миниголфа се развика, всички се развикаха, полицаят свиреше със свирката си, а накрая татко ни изкара всички от миниголфа и Ком хич не беше доволен, защото твърдеше, че докато никой не го гледал, бил вкарал топката с един-единствен удар. Според мен това са смехории.
	Толкова добре се забавлявахме на миниголфа, че решихме на следващия ден да дойдем пак, за да опитаме втората дупка.
	Само не знам дали татко ще се съгласи да дойде с нас.


	Не, бащата на Никола` никога вече не пожела да пристъпи към миниголфа; беше започнал да изпитва силно отвращение към миниголфа, което би могло да се сравни единствено с отвращението му към мусаката в хотел „Бо Риваж“. Майката на Никола` каза, че не бива да вдига скандал заради мусаката, а бащата на Никола` отвърна, че при тия цени е скандално, дето се сервират такива неща. Отгоре на всичко заваля отново…


>	Да играем на магазин!

	{img:magazin.png}
	Неприятното с момичетата е, че хич не умеят да играят, плачат непрекъснато и винаги оплескват нещата. В хотела има три момичета.
	Трите момичета в хотела се казват Изабел, Мишлин и Жизел. Жизел е сестра на моето приятелче Фабрис, двамата непрекъснато се бият. Фабрис ми каза, че е адски загубена работа да имаш момиче за сестра и че ако това продължава така, той ще се махне от къщи.
	Когато времето е хубаво и сме на плажа, момичетата не ни пречат. Играят на разни тъпи игри, правят формички от пясък, разказват си разни приказки и си боядисват ноктите с червени моливи. А ние с приятелите измисляме страхотни неща. Състезаваме се, премятаме се, играем футбол, плуваме, бием се. Все щури работи.
	Обаче като се развали времето, става по-различно, понеже трябва да стоим заедно в хотела. А вчера времето беше лошо, непрекъснато валеше. След обяда — ядохме равиоли, пък те бяха много по-вкусни от мусаката — татковците и майките легнаха да подремнат. Ние с Блез, Фрюктьо, Мамер, Иреней, Фабрис и Ком — това са все приятели от хотела — си седяхме във фоайето и играехме карти, без да вдигаме шум. Не се правехме много-много на тарикати, защото завали ли, татковците и майките хич не разбират от шега. През тази ваканция татковците и майките твърде често преставаха да разбират от шега.
	След това във фоайето влязоха трите момичета.
	— Искаме да играем с вас — каза Жизел.
	— Остави ни на мира, Зезел, защото иначе ще ти лепна някой шамар! — каза Фабрис.
	Това никак не се хареса на Жизел.
	— Знаеш ли какво ще направя, ако не ни пуснете да играем с вас, Фафа? — попита Жизел. — Чисто и просто отивам да ви обадя на татко и мама, после ще те накажат, приятелите ти също ще ги накажат и няма да ядете десерт.
	— Хубаво де — каза Мамер, обаче тоя човек е много тъп. — Можете да играете с нас.
	— Тебе никой не те пита — каза Фабрис.
	Тогава Мамер се разплака, рече, че не искал да го наказват, че не е честно и ако не му дадат да яде десерт, ще се самоубие. Ние се попритеснихме, защото покрай целия този шум, който вдигаше Мамер, татковците и майките можеха да се събудят.
	— Е, какво ще правим сега? — обърнах се аз към Иреней.
	— Мпхъ — отвърна ми Иреней и решихме да оставим момичетата да играят с нас.
	— На какво ще играем? — попита Мишлин.
	Тя е много дебела, винаги ми напомня за Алсест, едно приятелче от училище, което все яде.
	— Ще играем на магазин — каза Изабел.
	— Абе ти луда ли си? — попита Фабрис.
	— Добре, Фафа — обади се Жизел, — отивам да събудя татко. Нали знаеш какво става, като го събудят?
	Тогава Мамер се разплака и каза, че искал да играе на магазин. Блез заяви, че ако ще трябва да играе на магазин, по-добре да отиде сам да събуди таткото на Фабрис. Фрюктьо обаче забеляза, че май тази вечер щяло да има за десерт шоколадов сладолед и тогава всички се предадохме.
	Жизел застана зад една от масичките във фоайето, сложи отгоре картите и пепелниците и каза, че тя ще бъде продавачката, масата ще бъде щанд, а разните неща на масата ще бъдат стока, а пък ние трябва да идваме и да купуваме стоката.
	— Точно така — каза Мишлин, — а пък аз съм много красива и много богата дама, имам кола и сума ти кожени палта.
	— Точно така — каза Изабел, — а пък аз съм друга дама, още по-богата и още по-красива, колата ми е с червени седалки като колата на чичо Жан-Жак и нося обувки с високи токове.
	— Точно така — каза Жизел, — а пък Ком е мъж на Мишлин.
	— Не ща — рече Ком.
	— А защо не щеш? — попита Мишлин.
	— Защото смята, че си много дебела, ей затова — каза Изабел. — Той иска на мен да ми бъде мъж.
	— Не е вярно! — каза Мишлин и лепна един шамар на Ком, а Мамер ревна да плаче.
	За да накара Мамер да млъкне, Ком заяви, че е готов да бъде мъж на когото и да било.
	— Хубаво — рече Жизел, — тогава да почваме да играем. Ти, Никола`, ще бъдеш първият клиент, обаче си много беден и няма с какво да си купиш ядене. Пък аз съм много благородна и ще ти дам храна без пари.
	— Аз не играя — каза Мишлин. — След тия работи, дето ми ги наговори Изабел, не искам да приказвам с никого.
	— Я виж ти, госпожицата се прави на много важна — рече Изабел. — Мислиш, че не знам какво си казала на Жизел за мене, когато ме нямаше!
	— Ах, лъжкиня такава! — извика Мишлин. — След всички работи, дето ми наприказва за Жизел!
	— Какво си разправяла на Мишлин за мен, Изабел? — попита Жизел.
	— Нищо не съм казвала на Мишлин, нищо, това е — каза Изабел.
	— Ей че си нахална — викна Мишлин, — каза ми го пред онази витрина, дето беше изложен черният бански костюм с розовите цветенца, дето толкова ще ми отива, нали се сещаш?
	— Не е вярно — извика Изабел, — обаче пък на мен Жизел ми разказа какво си й говорила за мен на плажа.
	— Ей, момичета — обади се Фабрис, — ще играем ли, или не?
	Тогава Мишлин каза на Фабрис да не се бърка, където не му е работа, и го одраска.
	— Я да оставиш брат ми на мира! — каза Жизел и издърпа плитките на Мишлин.
	Мишлин се развика и лепна един шамар на Жизел, а Фабрис се захили, обаче Мамер ревна да плаче, момичетата вдигаха страхотен шум и във фоайето слязоха сума ти татковци и майки и попитаха какво се е случило.
	— Момчетата не ни оставят да си играем на магазин — каза Изабел.
	И всички бяхме наказани да останем без десерт.
	А пък Фрюктьо беше прав — тази вечер имаше шоколадов сладолед!


	В деня на заминаването слънчицето отново грейна приветливо. Време беше за сбогуване с приятелите, за стягане на багажите и ново пътуване към гарата. Управителят на хотел „Бо Риваж“ предложи на бащата на Никола` да му даде малко мусака за из път, но бащата на Никола` отказа. Това беше грешка, защото този път твърдо сварените яйца бяха останали в кафявия куфар, който куфар пътуваше във фургона.


>	Отново у дома

	{img:udoma.png}
	Аз съм много щастлив, че се прибирам у дома, обаче приятелите ми от лятната ваканция не са тук, тукашните ми приятели още карат лятната си ваканция, пък аз съм самичък, не е честно. И се разплаках.
	— А, тия да ги нямаме! — каза татко. — Утре започвам работа, искам днес малко да си почина, няма да ми вдигаш шум!
	— Ама моля ти се — рече мама на татко, — бъди малко по-търпелив с детето. Знаеш какво им е на децата, като се връщат от почивка.
	После мама ме целуна, изтри ми лицето, избърса ми носа и ми каза да отида да си поиграя. Тогава казах на мама, че нямам нищо против, обаче не зная какво да правя.
	— Защо не си посадиш едно бобче? — сети се мама.
	Тя ми обясни, че това било много щуро нещо, вземало се бобено зърно, слагало се в мокро памуче, после се появявало стъбълце, после листа, после ставало цяло фасулено растение и било много забавно, татко щял да ми покаже. След това мама отиде да подрежда стаята ми.
	Татко беше легнал на канапето в хола, въздъхна дълбоко и ми каза да отида да взема памук. Отидох в банята, не съборих много неща там. Пък и пудрата лесно се чисти по земята с малко водичка. Върнах се в хола и казах на татко:
	— Ето памука, татко.
	Татко знае сума ти работи, защото на моите години е бил първенец на класа и всичките му приятели все него са вземали за пример.
	— Хубаво — каза татко, — сега иди в кухнята и намери бобено зърно.
	В кухнята не можах да намеря бобено зърно. Нямаше и сладки, защото мама беше изчистила всичко от шкафовете, преди да тръгнем, беше забравила само едно парче камамбер и затова като се върнахме се наложи да отворим прозореца в кухнята.
	В хола казах на татко, че не съм намерил бобено зърно, а той ми отвърна:
	— Е, здраве да е.
	И се зачете отново във вестника си, обаче аз се разплаках и завиках:
	— Искам да си посадя бобче! Искам да си посадя бобче! Искам да си посадя бобче!
	— Никола` — рече татко, — ще те напляскам.
	Е това пък ако не е нахалство! Хем искат от мен да си посадя бобче, хем като няма бобчета искат да ме накажат! Тогава вече започнах да плача яката, пристигна мама, аз й обясних и тя каза:
	— Иди до бакалницата на ъгъла и поискай да ти дадат бобено зърно.
	— Точно така — рече татко, — и недей да бързаш.
	Отидох до бакалницата на ъгъла, която е на господин Компани`, пък той е много щур, защото като ходя там понякога ме черпи с бисквити. Този път обаче с нищо не ме почерпи, защото бакалницата беше затворена и имаше бележка, че било поради лятната почивка.
	Върнах се вкъщи тичешком и татко беше на канапето, обаче беше престанал да чете и беше сложил вестника на лицето си.
	— При господин Компани` е затворено — викнах аз, — пак си нямам бобче!
	Татко подскочи.
	— А? Какво? Какво станало? — попита той.
	Наложи се отново да му обясня. Татко си потърка челото, въздъхна дълбоко няколко пъти и каза, че нищо не можел да направи.
	— Ами тогава какво ще си посадя на памучето? — попитах аз.
	— Никола`! — извика татко. — Стига вече! Иди да играеш в стаята си!
	Качих се в стаята си, плачейки, и заварих мама да прибира.
	— Не, Никола`, не влизай тук — каза мама. — Слез да играеш в хола. Защо не си посадиш бобче, нали ти казах?
	В хола обясних на татко, преди да се развика, че мама ми е казала да сляза и ако ме чуе да плача, ще се ядоса.
	— Хубаво — рече татко, — само стой мирен.
	— Ами откъде да намеря бобче, за да си посадя? — попитах аз.
	Татко ме изгледа, почеса се по главата и ми каза:
	— Иди да вземеш леща от кухнята. Ще сложим леща вместо боб.
	Виж, леща имаше в кухнята и аз бях много доволен. Татко ми показа как да намокря памучето и как да сложа лещата отгоре.
	— Сега — каза татко — слагаш това нещо в чинийка на перваза на прозореца и след време ще покарат стъбла и листа.
	И той отново легна на канапето.
	Аз направих, каквото каза татко, и зачаках, обаче не виждах от лещата да излизат стъбла и започнах да се питам какво се е объркало. Понеже не знаех, отидох при татко.
	— Какво има пак? — извика татко.
	— От лещата не излизат стъбла — казах аз.
	— Абе ти бой ли искаш? — извика татко, а аз казах, че ще се махна от къщи, че съм много нещастен и никога няма да се върна, че ще им бъде мъчно за мен, че това с лещата са глупости, и накрая мама дотича в хола.
	— Не можеш ли да бъдеш малко по-търпелив с детето? — обърна се мама към татко. — Аз трябва да подредя къщата, нямам време да се занимавам с него, струва ми се…
	— На мен ми се струва, че човек поне вкъщи трябва да има право на спокойствие! — отвърна татко.
	— Права беше бедната ми майка — каза мама.
	— Няма какво да месиш тук майка си и нейната беднотия! — извика татко.
	— Добре — каза мама, — можеш да обиждаш и майка ми!
	— Аз ли съм обидил майка ти? — викна татко.
	Мама се разплака, татко започна да обикаля из хола и да вика, а аз казах, че ако веднага не накарат лещата ми да порасне, ще се самоубия. Тогава мама ме напляска.
	Тия родители са наистина непоносими, като се върнат от почивка!


	Изтече още една учебна година, не по-малко напрегната от предишната. След раздаването на наградите Никола`, Алсест, Рюфюс, Йод, Жофроа, Мексан, Жоашен, Клотер и Анян се разотидоха с лека тъга. Но — зовът на ваканцията е всемогъщ, радостта отново нахлу в младите сърца на учениците.
	Все пак има нещо, което тревожи Никола` — вкъщи не се споменава нищо за почивка.


>	Да бъдем разумни

	{img:razumni.png}
	Чудя се само защо вкъщи още не е станало дума за почивката! Другите години татко все казваше, че искал да отиде еди-къде си, мама искаше да отидем другаде и ставаха големи разправии. Татко и мама казват, че щом е тъй, по-добре никъде да не заминаваме, аз се разплаквам и накрая отиваме, където каже мама. Тая година обаче — нито звук.
	А всички приятели от училище вече се готвят да пътуват. На Жофроа татко му е много богат и той ще прекара ваканцията в неговата голяма къща край морето. Жофроа ни разправяше, че си имал на плажа място само за него, там друг нямал право да идва и да си играе с пясъка. Това може да са смехории, той Жофроа обича да послъгва.
	Анян е първенец на класа и любимец на учителката, той ще върви през ваканцията в Англия, в някакво училище, където щял да учи английски. Той Анян си е луд.
	Алсест заминава да яде трюфели в Перигор, татко му имал там приятел — собственик на месарница. И всички останали са пак така: всички отиват на море, на планина или при бабите си на село. Само аз не знам още къде ще вървя и е адски тъпо, понеже едно от най-сладките неща на ваканциите е да си ги обсъждаш с приятелчетата предварително и после след завръщането.
	Затова днес вкъщи питах мама къде ще ходим на почивка. На мама лицето й се удължи, тя ме целуна по челото, каза ми, че ще говорим за това, „когато татко се върне, моето момченце“, и да отида сега да поиграя в градината.
	Тогава аз отидох в градината и зачаках татко, а когато той се върна от службата си, изтичах насреща му. Той ме вдигна, извика „опала“ и аз го попитах къде ще ходим на почивка. Тогава татко престана да се смее, върна ме обратно на земята и каза, че ще поговорим за това в къщата, а там мама седеше в хола и ни чакаше.
	— Струва ми се, че дойде мигът — рече татко.
	— Да — отвърна мама, — той ме попита преди малко.
	— Е, значи трябва да му кажем — каза татко.
	— Ами кажи му де — рече мама.
	— Защо аз? — попита татко. — Кажи му ти.
	— Аз ли? От къде на къде, ти ще му кажеш — рече мама. — Това ти го измисли.
	— А, ще прощаваш — каза татко, — ти беше съгласна с мене, дори каза, че това ще му подейства благотворно, а и на нас също. Колкото аз съм длъжен да му кажа, толкова и ти.
	— Хубаво де — рекох аз, — за ваканцията ли ще говорим, или напротив? Всички приятелчета заминават и става тъпо, като не мога да им кажа къде отиваме и какво ще правим там.
	Тогава татко седна в креслото, хвана ме за ръцете и ме притегли до коленете си.
	— Моят Никола` е вече голямо и разумно момче, нали така? — попита татко.
	— О, да! — рече мама. — Че той е цял мъж!
	Аз хич не обичам да ми казват, че съм станал голямо момче, защото след това най-често ми се случват неприятни неща.
	— Сигурен съм — рече татко, — че моето голямо момче иска да отиде на море!
	— Да, да! — казах аз.
	— Да отиде на море, да плува, да лови риба, да си играе на плажа, да се разхожда в гората — рече татко.
	— Там, дето ще ходим, има ли гора? — попитах аз. — Значи отиваме на друго място, не където бяхме миналата година?
	— Слушай — обърна се мама към татко. — Не мога да издържа. Според мен като че ли тази идея не е много добра. Я да се откажем. Виж, догодина…
	— Не! — рече татко. — Казана дума — хвърлен камък. Смелост, дявол да го вземе! Освен това Никола` ще бъде разумен. Нали, Никола`?
	Отвърнах, че ще бъда адски разумен. Бях много доволен заради морето и плажа, аз много обичам такива работи. Виж, разходките в гората не са толкова весели, освен ако се играе на криеница; тогава е страхотно.
	— А в хотел ли ще бъдем? — попитах аз.
	— Не съвсем — каза татко. — Май… май ще спиш в палатка. То е много приятно, да знаеш…
	Реших, че е направо чудесно.
	— В палатка, като индианците в книгата, дето ми я подари леля Дороте? — попитах аз.
	— Ами да — рече татко.
	— Еха! — извиках аз. — Ще ми дадеш ли да ти помогна да опънем палатката? Ами да паля огън за готвене? И нали ще ме научиш да ловя риба под водата, та да нося на мама ей такива риби? Еха, еха, еха!
	Татко си избърса лицето с кърпата, сякаш му беше станало горещо, и ми каза:
	— Никола`, нека да си поговорим като мъже. Трябва да бъдеш много разумен.
	— Освен това, ако си послушен и се държиш като голямо момче, на вечеря ще ядем торта за десерт — добави мама.
	— И ще дам да ти поправят колелото, нали от толкова време ме молиш — каза татко. — Тъй, значи… Трябва да ти обясня нещо…
	— Аз ще отида до кухнята — рече мама.
	— Не! Тука стой! — каза татко. — Нали решихме да му съобщим заедно…
	След това татко се поокашля, сложи си ръцете на раменете ми и каза:
	— Никола`, момчето ми, ние няма да дойдем с теб на почивка. Ще отидеш сам, като голям човек.
	— Как така сам? — попитах аз. — Вие няма ли да дойдете?
	— Никола` — каза татко, — моля те, бъди разумен. Ние двамата с мама сме запланували да направим едно малко пътешествие и понеже сметнахме, че на тебе няма да ти е интересно, решихме ти да отидеш в детски лагер. Това ще бъде добре за тебе, ще бъдеш с други приятелчета, твои връстници, и много ще се забавлявате…
	— Разбира се, ти за първи път ще се разделиш с нас, Никола`, но това е за твое добро — рече мама.
	— Е, Никола`, синко… какво ще кажеш? — попита татко.
	— Еха! — извиках аз и се разтанцувах из хола.
	Тъй де, в детските лагери май било много щуро: човек се сприятелявал със сума ти хора, всички се разхождали, играели, пеели край голям огън. Толкова бях щастлив, че разцелувах татко и мама.
	Тортата за десерт беше много вкусна и на мен ми дадоха няколко парчета, понеже мама и татко не я вкусиха. Смешното беше, че ме гледаха такива едни ококорени. Даже като че ли малко се сърдеха.
	Пък аз не знам, ама, струва ми се, че се държах разумно, нали?


	Започнаха да стягат багажа и всичко мина добре, макар да ги прекъсваше бабата на Никола`, която се обади по телефона седемнайсет пъти. Само едно беше чудно: на майката на Никола` непрекъснато нещо й дразни очите и колкото и да се секне, нищо не помага…


>	Заминаването

	{img:zaminavaneto.png}
	Днес заминавам на детски лагер и съм много доволен. Само лошо, че татко и мама ми се виждат тъжни; сигурно защото не са свикнали да остават сами през ваканциите.
	Мама ми помогна да подредя в куфара ризките, гащетата, платненките, количките, банските, хавлиените кърпи, локомотивчето от електрическия ми влак, твърдо сварените яйца, бананите, сандвичите със салам и със сирене, мрежата за ловене на раци, пуловера с дългите ръкави, чорапите и топчетата. Е, наложи се да приберем няколко работи в отделни вързопчета, защото куфарът не е достатъчно голям, но се справихме.
	Мен ме беше страх да не изпусна влака и като обядвахме, питах татко дали не е по-добре веднага да тръгваме към гарата. Татко отвърна, че било малко раничко, влакът тръгвал в шест вечерта и май много съм бързал да се разделя с тях. Мама си извади кърпичката и отиде до кухнята, нещо й било влязло в окото.
	Не знам какво им става на моите родители, нещо са притеснени. Толкова са притеснени, че не смея да им кажа каква буца ми е заседнала в гърлото, като си мисля как няма да ги видя почти цял месец. Ако им кажа, сигурно ще се пошегуват с мен и ще ми се скарат.
	Не знаех какво да правя, докато стане време да тръгваме. Мама доста се ядоса, като изпразних куфара, за да извадя топчетата, които бяха на дъното.
	— Малкия вече не го свърта на едно място — каза мама на татко. — Може би по-добре да вървим още сега.
	— Ама до тръгването на влака има още час и половина — каза татко.
	— Нищо! — рече мама. — Като отидем по-рано, на перона няма да има още никой, ще си спестим блъсканицата и бъркотията.
	— Както кажеш — рече татко.
	Качихме се в колата и тръгнахме. Два пъти — първия път забравихме куфара вкъщи.
	На гарата се оказа, че всички са дошли предварително. Беше пълно с хора, които викаха и шумяха. Трудно се намери място за колата, и то доста далеч от гарата, а после се спряхме да чакаме татко. Той се върна до колата да донесе куфара — помислил, че мама го е взела. На гарата татко ни каза да не се делим, понеже можело да се разгубим. После той видя един чичко с униформа, много смешен — целия червен и с изкривена фуражка.
	— Прощавайте, господине — попита татко, — бихте ли ни упътили към единайсети коловоз?
	— Намира се между десети и дванайсети — отвърна чичкото. — Поне беше още там, като минах последния път.
	— Ама вие май… — започна татко, обаче мама каза да не се ядосваме и да не се караме, все някак сме щели да открием коловоза.
	Пристигнахме на перона, а там хората бяха много, ама много, много. Татко взе за себе си и за мама три перонни билета, два в началото и един като се върна да донесе куфара, който беше останал от другата страна на билетния автомат.
	— Тъй — рече татко, — да запазим спокойствие. На нас ни трябва вагон „Ш“.
	Най-близо до входа беше вагон „А“, така че се наложи да повървим доста, пък то не беше лесно, пречеха хората, адски готините колички с натрупани по тях куфари и кошници и чадърът на един дебел господин, който се закачи в мрежата за ловене на раци. Господинът и татко се скараха, обаче мама дръпна татко за ръката и събори чадъра на господина, който все така си беше закачен в мрежата за ловене на раци. Накрая всичко се уреди — на гарата беше толкова шумно, че не се чуваше какво вика господинът.
	Пред вагон „Ш“ имаше сума ти типове на моята възраст, татковци, майки и един господин с табелка, на която пишеше „Син лагер“ — така се казва детският лагер, където ще ходя. Всичко живо крещеше. Господинът с табелката държеше едни листове, татко му каза моето име, чичкото порови в листовете и извика:
	— Летуф! Още един за вашата група!
	Появи се един възрастен, сигурно беше поне на седемнайсет години — като брата на Йод, дето го учи да се боксира.
	— Добър ден, Никола` — каза възрастният. — Казвам се Жерар Летуф и съм твой групов отговорник. Нашата група се нарича „Тигрово око“.
	И ми подаде ръка. Адски щуро.
	— Поверяваме ви го — засмя се татко.
	— Не се безпокойте — каза моят отговорник, — когато се върне, няма да можете да го познаете.
	На мама нещо взе да й дразни окото и се наложи да си извади кърпичката. Една госпожа, която водеше за ръка момченце — то ми заприлича на Анян, също беше с очила, — дойде при моя отговорник и го попита:
	— Не сте ли много млад, за да поемате грижата за толкова деца?
	— Ни най-малко, госпожо — отговори моят отговорник. — Положил съм изпити за възпитател в младежка почивна база. Няма защо да се тревожите.
	— Да де — каза госпожата, — нейсе… А с какво готвите?
	— Моля? — попита моят отговорник.
	— Така де — продължи госпожата, — с масло, с олио или с мас? Отсега ви предупреждавам, малкият не може да понася мас. Просто ако искате да го разболеете, дайте му мас!
	— Ама, госпожо… — каза моят отговорник.
	— Освен това — добави госпожата — преди ядене трябва да си взима лекарството, но най-вече не бива да яде мас; за какво да гълта лекарства, ако ще го разболявате. И внимавайте да не падне, докато се катерите.
	— Да се катерим ли? — попита моят отговорник. — Къде да се катерим?
	— Как къде, по планината! — отвърна госпожата.
	— По планината ли? — каза моят отговорник. — Отиваме край Плаж ле Тру, там няма планина.
	— Как тъй Плаж ле Тру? — извика госпожата. — Аз разбрах, че децата отиват в Сапен ле Соме. Ама че организация! Браво! Казах аз, много сте млад, за да…
	— Влакът за Сапен ле Соме тръгва от четвърти коловоз, госпожо — обади се един униформен чичко, който минаваше наблизо. — И по-добре побързайте, ще потегли след три минути.
	— Божичко! — каза госпожата. — Дори няма да има време да им кажа какво да правят!
	И хукна нататък заедно с оня тип, дето приличаше на Анян.
	После се чу силно изсвирване, всички се развикаха и се качиха по вагоните, а униформеният чичко отиде при господина с табелката и го помоли да умири онова идиотче, дето си играе със свирка и предизвиква такива бъркотии. Тогава някои взеха да слизат от вагоните, обаче хич не им беше лесно, понеже други се качваха. Разни татковци и майки викаха разни неща — да не забравят да им пишат, да не се разголват и да не вършат щуротии. Част от типовете плачеха, други играеха футбол по перона и им се караха — направо жестоко. Дори не можахме да чуем униформения чичко, като свиреше — лицето му беше почерняло, все едно сега се връща от почивка. Всичко живо разцелува всичко живо и влакът тръгна, за да ни откара към морето.
	Аз гледах през прозореца и виждах как татко, мама и другите татковци и майки ни махат с кърпички за довиждане. Домъчня ми. Не е честно — ето, ние заминаваме, а те изглеждат много по-уморени от нас. Прииска ми се да се разплача, ама не го направих — в края на краищата ваканциите са, за да пада веселба и всичко ще бъде наред.
	Татко и мама все ще намерят някакъв начин да ми изпратят куфара с някой от следващите влакове.


	Ето че Никола` отива да почива в детски лагер самичък, като големите. Наистина той се понатъжи малко, като видя как родителите му стават все по-мънички и изчезват заедно с перона на гарата, но обичайното му добро самочувствие ще се възвърне благодарение на паролата, по която се разпознават членовете на неговата група…


>	Смелост!

	{img:smelost.png}
	Пътуването във влака мина чудесно; до мястото, закъдето пътувахме, се стига за цяла нощ. В купето нашият групов отговорник, който се казва Жерар Летуф и е много готин, ни посъветва да спим и да седим мирни, за да пристигнем бодри в лагера на сутринта. Прав беше. Казвам — нашият групов отговорник, защото ни обясниха, че сме разделени на групи от по дванайсет човека, с отговорници. Нашата група се нарича „Тигрово око“ и отговорникът ни обясни, че паролата ни била „Смелост!“.
	Разбира се, не можахме да спим кой знае колко. Един там ревеше през цялото време и разправяше, че искал да се прибере у дома при мама и при татко. Друг един се изхили и му каза, че бил същинско момиче. Тогава оня, дето плачеше, го фрасна по лицето и ревнаха и двамата, още повече че отговорникът се закани да ги остави да пътуват прави в коридора, ако продължават. Освен това, щом един си извади храна от куфара, всички огладняхме и се хвърлихме да ядем. А като се дъвче, не може да се спи, особено пък с тия бисквити — хем е шумно, хем падат трохи навсякъде. После всичко живо хукна към края на вагона, един не се върна и отговорникът излезе да го търси. Онзи не се връщаше, защото вратата се беше заклещила, наложи се да викат чичкото, дето дупчи билетите, за да отвори вратата. Всички здравата се притеснихме, понеже оня вътре плачеше, викаше, че го било страх и какво щял да прави, ако стигнем на някоя гара — нали пише, че е забранено да седиш на онова място, ако влакът е спрял на гара.
	Накрая онзи излезе и ни каза, че адски се забавлявал. Тогава отговорникът ни нареди да се приберем всички в купето, обаче станаха страхотни разправии, докато го намерим. Другите също бяха наизлезли от техните купета, никой не помнеше в кое купе е бил, всичко живо тичаше и отваряше вратите. Накрая от някакво купе се подаде един чичко със зачервено лице и каза, че ако не престанем да вдигаме шум, ще се оплаче в управлението на железниците, имал там приятел, който заемал адски висок пост.
	Сменяхме се, така че да има дежурни, докато другите спят, и на сутринта пристигнахме в Плаж ле Тру, откъдето с автобуси трябваше да отидем до лагера. Нашият отговорник е страхотен, почти не изглеждаше уморен. А иначе цяла нощ тича из коридора, понеже вратата в края на вагона заяде цели три пъти; два пъти изкара оттам двама от нашите, които се бяха затворили, а на третия път — чичкото, дето имал приятел в управлението на железниците. Чичкото от благодарност му остави визитната си картичка.
	В автобуса всички крещяха и отговорникът ни каза, че вместо да крещим, по-добре да попеем. След това ни накара да пеем едни много щури песни — за една хижа, дето била на върха на планината, и за камъчетата, дето покривали всички пътища. Накрая отговорникът заяви, че всъщност предпочитал да си крещим и тъкмо тогава пристигнахме в лагера.
	Там малко се разочаровах. Разбира се, лагерът не беше лош: имаше дървета и цветя, но не и палатки. Ще спим в едни дървени къщички — жалко, аз мислех, че ще живеем в палатки, като индианци, щеше да е много по-весело. Изведоха ни по средата на лагера, където стояха двама чичковци. Единият беше без коса, а другият беше с очила, обаче и двамата бяха по къси гащи. Чичкото без косата ни каза:
	— Деца, щастлив съм да ви приветствам в Синия лагер, защото съм уверен, че вие ще прекарате тук прекрасно в атмосфера на крепко и истинско другарство, а ние ще положим основата на вашето бъдещо поведение на съзнателни хора, приучвайки ви към дисциплина на доброволни начала. Аз съм ръководителят на лагера, името ми е господин Рато, а това е нашият домакин господин Жьону, който понякога ще се обръща към вас, за да му помогнете в работата. Надявам се да се вслушвате в препоръките на вашите групови отговорници, които ще ви бъдат като по-големи братя и ще ви отведат сега в отредените ви бунгала. След десет минути ще има сбор и ще отидете на плажа, за да направите първата си баня.
	След това някой извика:
	— За Синия лагер — хип, хип!…
	И сума ти народ ревна в отговор:
	— Ура!
	И така три пъти. Адски весело.
	Нашият отговорник ни събра всичките дванайсет души от групата „Тигрово око“, нашата група, и ни заведе в бунгалото. Каза ни да си изберем легла, да се настаним, да си обуем банските, а той щял да дойде да ни вземе след осем минути.
	— Тъй — рече един дългуч, — аз ще бъда на леглото до вратата.
	— Че от къде на къде, моля? — обади се друг един.
	— Аз си го видях пръв и освен това съм най-силен — отвърна дългучът.
	— Няма пък! Няма пък! — пропя един друг. — Леглото до вратата си е за мен! Аз съм си го заел!
	— И аз съм си го заел! — извикаха други двама.
	— Махнете се оттам, ще се оплача — извика дългучът.
	Бяхме осем души на леглото и тъкмо бяхме започнали да си разменяме шамари, когато влезе нашият отговорник по плувки, целият в мускули.
	— Е? — попита той. — Какво значи това? Още ли не сте си обули банските? Вдигате повече шум от всички останали бунгала, взети заедно. Хайде, бързо!
	— Те заради леглото ми… — започна да обяснява дългучът.
	— После ще се погрижим за леглата — рече отговорникът. — Сега си обувайте плувките. Всички нас чакат!
	— Аз пък не ща да се събличам пред хора! Искам вкъщи, при татко и при мама! — каза един тип и ревна да плаче.
	— Стига де, стига — каза отговорникът. — Полен, спомни си каква ни е паролата: „Смелост!“ Освен това ти си вече мъж, не си малко дете.
	— Дете съм пък! Дете съм! Дете съм! — каза Полен, търкулна се на земята и продължи да плаче.
	— Шефе — рекох аз, — аз не мога да си обуя бански, понеже татко и мама забравиха да ми дадат куфара на гарата.
	Отговорникът си разтърка бузите с ръце и каза, че сигурно някое другарче ще ми услужи с плувки.
	— Няма такива работи — обади се един тип. — На мен мама ми е казала да не си раздавам вещите.
	— Ти си скръндза, не ти ща банските! — рекох му аз.
	И — бам! — му лепнах един шамар.
	— Ами на мен кой ще ми развърже обувките? — попита един друг.
	— Шефе! Шефе! — развика се друг. — Всичкият ми конфитюр се е разсипал в куфара. Какво да правя?
	И изведнъж видяхме, че нашият отговорник е изчезнал от бунгалото.
	Като излязохме, всички бяхме по бански. Един много щур тип на име Бертен ми услужи; бяхме последни за сбора. Много беше весело, понеже всички бяхме по бански.
	Само нашият отговорник не беше по бански. Беше с костюм, със сако, вратовръзка и с куфар. Господин Рато му говореше нещо, казваше:
	— Обмислете решението си, млади момко, убеден съм, че ще се справите с тях. Смелост!


	Животът в лагера поема по своето русло — този живот ще превърне Никола` и неговите приятели в съзнателни хора. Дори груповият им отговорник Жерар Летуф се е променил от деня на пристигането; понякога умора помрачава светлите му очи, но той вече е привикнал да запазва самообладание и не допуска паниката да го завладее…


>	Как се къпахме

	{img:kupane.png}
	В лагера, където съм на почивка, всеки ден трябва да правим сума ти работи.
	Сутрин ставаме в осем часа. Бързо-бързо се обличаме и се явяваме на сбор. Там правим гимнастика — едно, две, едно, две, — после тичаме да се измием и е адски забавно, понеже се пръскаме с вода едни други по лицата. После дежурните хукват да донесат закуската — ей много хубаво нещо е тая закуска, дават сума ти филии! Когато свършим набързо със закуската, изтичваме в бунгалата да си оправим леглата, само че не ги оправяме като мама вкъщи; вземаме чаршафите и одеялата, сгъваме ги и ги оставяме върху дюшеците. След това трябва да се свършат някои неща, да се почистят помещенията, да се донесат разни работи на господин Жьону, нашия домакин, после пак тичаме да се явим на сбор и отиваме да се къпем. След това отново има сбор и се връщаме в лагера за обяд, а обядът винаги е бомба, понеже сме гладни. След обяда пеем песнички. После се налага да поспим; това вече не е много весело, но ни задължават да спим, дори да си измислим някакво извинение. По време на следобедната почивка нашият групов отговорник ни пази и ни разказва приказки. После пак има сбор, връщаме се на плажа, къпем се, следва нов сбор и се прибираме за вечеря. След вечеря пак пеем — понякога около запален голям огън — и ако не обявят нощни игри, лягаме си, трябва веднага да угасим светлината и да спим. През останалото време можем да правим каквото искаме.
	Аз най обичам като се къпем. Всички отиваме с груповите си отговорници и плажът си е само наш. Не че е забранено да идват други хора, само че те, като дойдат, веднага си тръгват. Сигурно понеже вдигаме доста шум и си играем на разни работи по пясъка.
	Разполагат ни по групи. Моята група се казва „Тигрово око“. В нея сме дванайсет човека, имаме си страшен отговорник и паролата ни е „Смелост!“. Груповият отговорник ни събира и ни казва:
C>
	„Тъй. Моля, без излишни храбрости. Няма да се пръскате и ще стоите близко до брега. Като ви свирна, връщате се на плажа. Искам да ви виждам до един! Забранявам ви да плувате под водата! Който не слуша, няма да се къпе повече. Ясно? Хайде, под строй — марш във водата!“
C$
	И сега нашият отговорник изсвири яката и влязохме заедно с него във водата. Беше студена, имаше вълни — ох, адски щуро!
	После забелязахме, че не всички от групата са влезли във водата. На плажа беше останал един, който плачеше. Беше Полен, той все плаче и разправя, че искал да се прибере при татко си и майка си.
	— Хайде, Полен! Идвай! — извика нашият групов отговорник.
	— Няма — извика Полен. — Страх ме е! Искам при татко и при мама!
	И той се затъркаля по пясъка и се развика, че бил много нещастен.
	— Тъй — рече отговорникът. — Не се пръскайте и стойте мирно, ще отида да доведа вашия другар.
	Отговорникът излезе от водата и отиде да преговаря с Полен.
	— Чакай бе, братче — каза отговорникът, — няма от какво да те е страх.
	— Я, има! — извика Полен. — Има от какво!
	— Няма никаква опасност — рече отговорникът. — Ела тук и ми подай ръка, ще влезем заедно във водата и аз ще те държа непрекъснато.
	Полен му подаде ръка, плачейки, и се остави да го дърпат до водата. Когато краката му се измокриха, той се разпищя:
	— Ъх! Ъх! Студено! Страх ме е! Умирам! Ъх!
	— Ама нали ти казвам, че няма никаква… — понечи да каже отговорникът.
	След това очите му се разшириха и той викна:
	— Кой там плува към шамандурата?
	— Крепен — отвърна един от групата. — Той плува много добре, хванахме се на бас с него, че не може да стигне до шамандурата.
	Отговорникът пусна ръката на Полен, хвърли се във водата, тичаше, плуваше и викаше:
	— Крепен! Веднага се връщай!
	Освен това свиреше и свирката правеше мехури във водата.
	Полен пък се развика:
	— Не ме оставяйте сам! Ще се удавя! Ъх! Ъх! Татко! Мамо! Ъх!
	А водата едва му стигаше до глезените и беше адски смешно.
	Отговорникът се върна заедно с Крепен, който се ядоса здравата, защото отговорникът му нареди да излезе от водата и да стои на плажа. След това отговорникът се опита да ни преброи, пък то не беше лека работа, понеже, докато го нямаше, всеки беше хукнал нанякъде. Отговорникът си беше загубил свирката, гонейки Крепен, и започна да вика:
	— Група „Тигрово око“! Сбор! Група „Тигрово око“! Смелост! Смелост!
	Тогава дойде друг групов отговорник и му каза:
	— Ей, Жерар, хайде да не викаш толкова силно, моите хлапета не могат да ме чуят, като им свиря.
	То вярно, че груповите отговорници вдигаха страшен шум, каквото се бяха разсвирили и развикали. Накрая отговорникът успя да ни преброи, видя, че всички сме налице и прати Галбер на плажа при Крепен, понеже беше потънал във водата до брадичката и викаше:
	— Пропаднах в дупка! Помощ! Пропаднах в дупка!
	Всъщност обаче беше клекнал. Галбер е голям шегаджия!
	Накрая груповите отговорници сметнаха, че тази сутрин сме се къпали предостатъчно и започнаха да свирят и да викат: „Сбор по групи на плажа!“ Построихме се в редица и нашият отговорник ни преброи.
	— Единайсет! — рече той. — Един липсва!
	Липсваше Полен, който седеше във водата и не искаше да излезе.
	— Искам да стоя във водата! — викаше той. — Ако изляза, ще ми стане студено! Искам да стоя във водата!
	Отговорникът май се пораздразни, доведе го, като го дърпаше за ръката, а Полен викаше, че искал да се върне при татко си, при майка си и във водата. След това отговорникът отново ни преброи и видя, че пак липсва някой.
	— Крепен го няма… — обадиха се от строя.
	— Да не е влязъл пак във водата? — попита нашият отговорник, като пребледня ужасно.
	Само че отговорникът на съседната група го попита:
	— Имам тук един в повече, да не е от твоите?
	Това беше Крепен, отишъл да поговори с едно момче, понеже носело шоколад.
	Когато отговорникът се върна с Крепен, пак ни преброи и установи, че сме станали тринайсет.
	— Кой не е от групата „Тигрово око“? — попита отговорникът.
	— Аз, гос’дине — обади се един дребосък, който не ни беше познат.
	— Ти от коя група си — попита отговорникът, — от „Орлетата“? Или от „Ягуарите“?
	— Не — отвърна дребосъкът, — аз съм от хотел „Белвю“, от големия плаж. Татко ми спи ей там, на мостчето.
	И дребосъкът извика:
	— Татко! Татко!
	Чичкото, който спеше, вдигна глава и тръгна полекичка към нас.
	— Какво пак има, Бобо? — попита чичкото.
	Тогава нашият отговорник му каза:
	— Вашето синче дошло да си играе с нашите деца. Нищо, изглежда му се харесват детските лагери.
	А чичкото отвърна:
	— Да де, ама аз никога не бих го пуснал. Не че искам да ви обиждам, но според мен щом децата са без родители, няма кой да ги наглежда.


	Ръководителят на лагера господин Рато много обича децата, а също така и разходките в гората. И след като вечерята е приключила, съобщава на всички какво е намислил…


>	Буреносни връх

	{img:vruh.png}
	Вчера, като се навечеряхме, господин Рато, дето ръководи детския почивен лагер, в който ме изпратиха татко и мама (адски хитро хрумване), ни събра всички и ни каза:
	— Утре всички отиваме на екскурзия до Буреносни връх. Пеша през гората, с раници на гръб, като истински мъже. За вас това ще бъде прекрасна разходка и изключително преживяване.
	Господин Рато обясни, че ще тръгнем много рано сутринта и домакинът господин Жьону ще ни раздаде закуски, преди да тръгнем. Всички извикахме три пъти „хип, хип, ура!“ и отидохме да си легнем адски възбудени.
	Сутринта в шест часа нашият групов отговорник дойде в бунгалото да ни събуди, ама не му беше лесно.
	— Сложете си най-здравите обувки и си вземете пуловери — каза ни нашият отговорник. — И да не си забравите сакчетата, където ще приберете закуските. Също и топката за волейбол.
	— Шефе, шефе — каза Бертен, — може ли да си нося и фотоапарата?
	— Разбира се, Бертен — отговори нашият отговорник, — така ще можеш да ни направиш снимки на Буреносни връх. Ще бъде страхотен спомен за всички ни!
	— Ей, момчета! Ей, момчета! — извика гордо Бертен. — Чухте ли? Ще правя снимки!
	— Само се фукаш с тоя твой фотоапарат — отвърна Крепен. — Много ми дреме, че имаш фотоапарат. Освен това няма да ти дам да ме снимаш. Ще мърдам.
	— Говориш така за моя фотоапарат, понеже завиждаш — каза Бертен — и понеже си нямаш фотоапарат!
	— Аз ли си нямам фотоапарат? — каза Крепен. — Я не ме разсмивай! Вкъщи си имам много по-щур фотоапарат от твоя!
	— Ти си лъжец и глупак — каза Бертен и двамата се сбиха, обаче спряха, защото отговорникът каза, че ако продължават да дивеят, няма да дойдат с нас на Буреносни връх.
	После отговорникът каза да побързаме, за да не закъснеем за сбора.
	Натъпкахме се хубаво, за да не вървим гладни, а после се наредихме на опашка пред кухнята и господин Жьону ни раздаде закуски и по един портокал. Стана доста бавно и господин Жьону май се поизнерви. Особено когато Полен повдигна една филия и каза:
	— Гос’дине, ама тука има тлъсто.
	— Значи ще го изядеш — отвърна господин Жьону.
	— Вкъщи мама не ми дава да ям тлъсто и аз не обичам — каза Полен.
	— Тогава няма да ядеш тлъстото — рече господин Жьону.
	— Нали ей сега ми казахте да го изям — каза Полен. — Не е честно! Искам при татко и при мама.
	И ревна да плаче.
	После всичко се оправи — Галбер вече си беше изял тлъстото и двамата с Полен си размениха закуските.
	Господин Рато застана най-отпред и всички излязохме подир него от лагера, подредени по групи от отговорниците. Същински парад; накараха ни да пеем какво ли не и ние пеехме адски силно, понеже бяхме адски горди. Жалко само, дето беше толкова рано сутринта, та нямаше кой да ни види, особено като минавахме край хотелите, където си почиват разни други хора. Все пак един прозорец се отвори и някакъв господин изкрещя:
	— Абе вие луди ли сте, та крещите така в тъмни зори?
	После се отвори друг прозорец и друг господин извика:
	— Вие ли кряскате така, господин Патен? Не стига, че по цял ден слушаме само вашите деца!
	— Няма защо да се фукате толкова, като си поръчвате допълнителни порции, Ланшоа! — викна първият господин.
	После се отвори още един прозорец и още един господин взе да крещи нещо, ама не разбрахме какво, защото вече бяхме далеч, пък и пеехме силно и не чувахме.
	После излязохме от пътя и минахме през една ливада и някои не искаха да вървят, понеже там имаше три крави, обаче ни казаха, че вече сме били големи мъже и не трябвало да се страхуваме, и ни накараха насила да ходим. Там вече пяха само господин Рато и отговорниците. Ние се включихме в хора чак като излязохме от ливадата и влязохме в гората.
	Гората е адски щура, пълно е с дървета — не сте виждали такова нещо. Има толкова листа, че небето не се вижда и не е много светло, пък и път няма. Наложи се да спрем, понеже Полен почна да се търкаля по земята и да вика — страх го било, че ще се изгуби и ще го изядат горските зверове.
	— Слушай какво, братче — каза нашият групов отговорник, — ти си направо непоносим! Я виж другарчетата си, тях страх ли ги е?
	Тогава още един ревна да плаче и разправяше, че и него го било страх, а после се разплакаха още трима-четирима, ама според мен някои го направиха, за да стане по-весело.
	Господин Рато пристигна тичешком, накара ни да се съберем около него и хич не ни беше лесно, понеже дърветата пречеха. Обясни ни, че трябвало да се държим като съзнателни хора и ни каза, че имало сума ти начини човек да си намери пътя. Първо компасът, после слънцето, звездите, мъхът по дънерите, пък и миналата година вече бил ходил и знаел накъде да върви, така че стига шеги, ходом марш!
	Не можахме да тръгнем веднага, наложи се да съберем приятелчетата, които малко се бяха поразпръснали из гората. Двама си играеха на криеница; единия го открихме веднага, обаче другият не се показа иззад дървото, докато не извикахме, че се предаваме. Някакъв тип търсеше гъби, трима играеха волейбол, а на Галбер не му беше лесно да слезе от дървото, където се беше покатерил да провери дали няма череши. Накрая се подредихме и тъкмо се канехме да продължим, когато Бертен извика:
	— Шефе! Трябва да се върнем в лагера! Забравил съм си фотоапарата!
	Крепен се разкикоти и двамата се сбиха, обаче спряха, защото нашият групов отговорник извика: „Спрете, иначе бой ще ядете!“ Всички адски се учудихме — нашият групов отговорник досега не беше крещял така!
	Дълго, дълго вървяхме през гората, взехме да се изморяваме и накрая спряхме. Господин Рато се почеса по главата и събра около себе си груповите отговорници. Всички размахваха ръце и сочеха накъде ли не, чух господин Рато да разправя: „Чудна работа, явно има изсечени дървета, не разпознавам ориентирите си от миналата година.“ Като свършиха, той си пъхна един пръст в устата, вдигна го във въздуха, след което тръгна пак, а ние — подир него. Чудна работа, не ни беше споменавал за такъв начин да си определиш пътя.
	Ходихме адски дълго, накрая излязохме от гората и пак минахме през ливадата. Кравите си бяха отишли, сигурно понеже беше почнало да вали дъжд. Изтичахме до пътя, скрихме се в един гараж, изядохме си закуските, пяхме и се смяхме много. Като спря да вали, беше вече адски късно и се прибрахме в лагера. Господин Рато обаче каза, че нямало да се предаде и утре или другиден щял да ни заведе до Буреносни връх.
	Ама с автобус…


C>
	Скъпа мамо, скъпи татко,
	Много съм послушен, изяждам си всичко, много си играя и ви моля да напишете едно извинително писмо на господин Рато и да му кажете, че не бива да спя следобед, също като писмото, което занесох на учителката, когато татко не можа да реши задачата по аритметика.
@	(Откъс от писмо на Никола` до неговите родители.)
C$


>	Как спахме следобед

	{img:sledobed.png}
	Гадното в детския лагер е, дето всеки ден ни карат да спим следобед. Задължават ни, дори да си измисляме разни извинения. А пък не е честно, така де, ама ха — сутрин само ставаме, правим гимнастика, мием се, оправяме си леглата, закусваме, отиваме на плажа, къпем се и си играем на пясъка. Да не би нещо да сме уморени, та да трябва да си лягаме.
	Единственото хубаво нещо на следобедното спане е, дето нашият групов отговорник идва в бунгалото да ни наглежда и ни разказва приказки, за да мируваме — адски щуро е.
	— Тъй — рече нашият групов отговорник. — Всички в леглата и повече да не съм ви чул.
	Всички направихме, както ни каза той, само Бертен се мушна под леглото си.
	— Бертен! — извика нашият групов отговорник. — Все се правиш на палячо! Наистина ти си най-непоносимият от цялата банда!
	— Какво толкова бе, шефе — каза Бертен, — търся си гуменките.
	Бертен ми е приятелче и вярно е непоносим; страхотно си прекарваме с него. Когато и Бертен легна, нашият отговорник ни каза да спим и да не шумим, за да не безпокоим останалите в другите бунгала.
	— Шефе, приказка! Приказка! — развикахме се ние.
	Отговорникът въздъхна дълбоко и каза добре, само да млъкнем.
	— Имало едно време — започна отговорникът — в една далечна страна един много добър халиф, само че неговият везир бил много лош…
	Отговорникът спря и попита:
	— Знае ли някой какво е везир?
	Бертен вдигна ръка.
	— Кажи, Бертен! — рече отговорникът.
	— Шефе, може ли да изляза? — каза Бертен.
	Отговорникът го изгледа, ама очите му бяха станали съвсем мънички. Напълни си устата с много въздух и после рече:
	— Добре, върви, но се връщай бързо.
	Бертен излезе.
	После отговорникът продължи да се разхожда по пътеката между леглата и да ни разказва приказката. Честно казано, аз повече обичам разказчета за каубои, индианци и пилоти. Отговорникът разказваше, никой не вдигаше шум и на мен вече ми се затваряха очите, яздех кон, бях облечен като каубой, със страхотни сребърни револвери на кръста, командвах сума ти каубои, понеже бях шериф, а индианците се канеха да ни нападнат, и изведнъж някой извика: „Вижте, момчета! Намерих яйце!“
	Стреснах се, седнах в леглото и видях, че Бертен е влязъл в бунгалото и държи яйце.
	Всички станахме и отидохме да го разгледаме.
	— Лягайте! Лягайте! — развика се отговорникът, който явно хич не беше доволен.
	— Шефе, според вас това яйце от какво е? — попита Бертен.
	Отговорникът му отговори, че нямало значение, да върне яйцето там, откъдето го е взел, и да дойде да си легне. Бертен отново излезе с яйцето.
	Никой вече не спеше и отговорникът продължи да ни разказва приказката. Не беше лоша, особено това, дето готиният халиф се преоблича, за да разбере какво мислят хората за него, а пък великият везир, който е адски лош, използва това, за да му вземе мястото. После отговорникът спря и каза:
	— Абе къде се бави онзи хулиган Бертен?
	— Шефе, ако искате, да отида да го потърся — предложи Крепен.
	— Добре — каза отговорникът, — само не се бави.
	Крепен излезе и веднага дотича обратно.
	— Шефе! Шефе! — извика Крепен. — Бертен е на едно дърво и не може да слезе оттам!
	Отговорникът изтича навън и ние хукнахме подир него, даже се наложи да събудим Галбер, който спеше и не беше чул нищо.
	Бертен беше яхнал един клон на върха на едно дърво и изглеждаше доста недоволен.
	— Ето го! Ето го! — развикахме се ние, като го сочехме с пръсти.
	— Тихо! — извика нашият групов отговорник. — Бертен, какво правиш там горе?
	— Е как! — отвърна Бертен. — Казахте ми и рекох да върна яйцето, откъдето съм го взел, пък аз го намерих тука, в едно гнездо. Обаче, като се качвах, един клон се счупи и сега не мога да сляза.
	И Бертен се разплака. А Бертен има жесток глас: като плаче, чува се надалеч. После от бунгалото до дървото излезе друг групов отговорник, който изглеждаше доста ядосан.
	— Значи ти вдигаш тоя шум с групата си? — попита той нашия отговорник. — Всичките ми зверове се събудиха, тъкмо ги бях приспал.
	— Намерил си от какво да се оплакваш — извика нашият отговорник, — един от моите се е покатерил там, на дървото!
	Другият групов отговорник погледна и взе да се кикоти, ама не задълго, защото всички типове от неговата група наизлязоха от бунгалото да видят какво става. Събрахме се доста хора край дървото.
	— Прибирайте се и лягайте! — извика отговорникът на другата група. — Видя ли каква я свърши? Дръж си зверовете по-здраво. Кой се хваща да става групов отговорник в детски лагер, като не може да се наложи!
	— Опитай, пък тогава говори — каза нашият отговорник. — И твоите зверове вдигат шум колкото моите зверове!
	— Да — каза отговорникът на другата група, — ама моите зверове ги събудиха твоите зверове!
	— Шефе, искам да сляза! — извика Бертен.
	Тогава отговорниците спряха да се карат и отидоха да вземат стълба.
	— Ей че тъп трябва да е човек, та да се заклещи така на дърво — рече един от другата група.
	— Ти пък къде се бъркаш? — попитах го аз.
	— Вярно си е! — обади се един друг от другата група. — Вие от вашата група сте все тъпи, то е известно!
	— Я повтори!… — каза Галбер.
	Оня повтори и започнахме да се бием.
	— Ей, момчета! Ей! Изчакайте да ме свалят оттука де, пък тогава почвайте! — развика се Бертен. — Ей, момчета!
	После отговорниците пристигнаха тичешком със стълбата и с господин Рато, ръководителя на лагера, който искаше да разбере какво се е случило. Всички викаха, беше адски щуро, а отговорниците май много се ядосаха. Може би защото Бертен не ги дочака, а слезе сам от дървото — нали бързаше да се включи в нашата веселба.
	— Всички обратно в бунгалата! — извика господин Рато и гласът му беше също като на Бульона, възпитателя в моето училище.
	Пак се прибрахме да спим.
	Само че вече беше станало време за сбор и нашият групов отговорник ни изведе обратно навън. Май беше доволен. Според мен и той не обича следобедното спане.
	Големите разправии и приказки станаха, понеже Бертен заспа на леглото си и не искаше да се вдигне.


C>
	Милото ми момче,
	Надяваме се, че си послушен, че си изяждаш всичко и много си играеш. Господин Рато е прав за следобедния сън; трябва да си почиваш и да спиш както следобед, така и след вечеря. Нали си те знаем, пиленцето ми, ако те оставят, ще искаш да си играеш даже през нощта. За щастие възпитателите ти бдят над тебе и ти винаги трябва да ги слушаш. Татко каза за задачата по аритметика, че бил намерил решението, но искал ти сам да стигнеш до него…
@	(Откъс от писмо до Никола` от неговите родители.)
C$


>	Нощни игри

	{img:igri.png}
	Миналия ден на вечеря господин Рато, който е ръководител на нашия лагер, приказваше нещо с нашите групови отговорници. Говореха си полугласно и от време на време поглеждаха към нас. След десерта — беше хубав, конфитюр от френско грозде — ни казаха бързо да отиваме да си лягаме.
	Нашият групов отговорник дойде при нас в бунгалото и ни попита добре ли се чувстваме. После ни каза да заспиваме веднага, защото щели да ни трябват сили.
	— За какво, шефе? — попита Каликст.
	— Ще видите — отвърна отговорникът, каза ни „лека нощ“ и угаси светлината. Аз си усещах, че тая нощ няма да е като другите, и разбрах, че няма да мога да заспя; винаги ми става така, когато си легна възбуден.
	Събудих се изведнъж, понеже чух викове и свирки.
	— Нощни игри! Нощни игри! Сбор за нощните игри! — викаха вън.
	Всички насядахме в леглата си освен Галбер, който нищо не беше чул и си спеше, и Полен, който се беше изплашил, плачеше под одеялото си и не можехме да го видим, обаче го чувахме да мучи отдолу: „Ммм… Ммм… Ммм…“ Ние си знаем човека и се досетихме какво викаше, сигурно както обикновено искаше да се прибере при татко си и при майка си.
	После вратата на нашето бунгало се отвори, влезе груповият ни отговорник, светна и ни каза бързо да се обличаме за нощния сбор и да си сложим дебели пуловери. Тогава Полен си подаде главата изпод одеялото, започна да вика, че го било страх да излиза през нощта, че родителите му по никакъв начин не го пускали да излиза през нощта и той нямало да излиза през нощта.
	— Добре — рече нашият групов отговорник. — Тогава си стой тук.
	Като чу, Полен скочи и пръв се облече и се приготви за излизане, защото го било страх да стои сам в бунгалото, и въобще щял да се оплаче на татко си и на майка си.
	Сборът се състоя насред лагера. Беше тъмна нощ и бяха запалили лампите, обаче пак не се виждаше почти нищо.
	Господин Рато ни чакаше.
	— Мили деца — рече господин Рато, — решихме да организираме нощни игри. Господин Жьону, нашият домакин, когото всички обичаме, е взел със себе си едно флагче. Вие трябва да откриете господин Жьону и да върнете флагчето в лагера. Ще действате по групи, групата, която донесе флагчето, ще получи допълнителна порция какао. Господин Жьону ни е оставил някои указания, които ще ви дадат възможност да го откриете по-лесно. Слушайте внимателно: „Тръгнах по посока към Китай, а пред три големи бели камъка…“ Ама вие не можете ли да не шумите малко, докато говоря?
	Бертен прибра свирката в джоба си и господин Рато продължи:
	— „… пред три големи бели камъка промених решението си и навлязох в гората. Само че за да не се изгубя, постъпих като Палечко и…“ За последен път, ще престанете ли да си играете с тази свирка?
	— О, прощавайте, господин Рато — обади се един групов отговорник, — мислех, че сте свършили.
	Господин Рато въздъхна дълбоко и рече:
	— Хубаво. Разполагайки с тези указания, вие ще можете да откриете господин Жьону и неговото флагче, ако проявите изобретателност, прозорливост и инициатива. Не се отделяйте от групите си, нека да спечелят най-добрите. Хайде!
	Груповите отговорници се разсвириха като бесни, всичко живо се разтича насам-натам, обаче не излизахме от лагера, защото никой нямаше представа накъде да върви.
	Бяхме адски доволни: Да си играеш през нощта е истинско приключение.
	— Аз ще си донеса електрическото фенерче — извика Каликст.
	Само че нашият групов отговорник го върна.
	— Не се пръскайте — каза той. — Обсъдете помежду си откъде да започнем да търсим. И побързайте, ако не искате друга група да открие господин Жьону преди вас.
	Според мен нямаше какво толкова да се безпокои, защото всичко живо тичаше и крещеше, обаче никой още не бе излязъл от лагера.
	— Да видим сега — каза нашият групов отговорник. — Помислете. Господин Жьону казва, че е тръгнал по посока към Китай. Накъде трябва да се върви, за да се стигне до тази далекоизточна страна?
	— Аз имам един атлас, където е изрисуван Китай — каза ни Крепен. — Леля Розали ми го подари за рождения ден; пък аз исках колело.
	— Аз имам у дома много щуро колело — обади се Бертен.
	— Ама състезателно ли? — попитах аз.
	— Какво го слушаш — каза Крепен, — това са смехории!
	— А като те фрасна, това смехория ли ще бъде? — попита Бертен.
	— Китай се намира на изток! — извика нашият групов отговорник.
	— А изток накъде е? — попита някой.
	— Ей, шефе — извика Каликст, — тоя не е от нашите! Той е шпионин!
	— Не съм шпионин — извика оня. — Аз съм от група „Орлетата“, това е най-добрата група в лагера!
	— Ами тогава иди си при вашите хора — рече нашият отговорник.
	— Да, ама не ги знам къде са — отвърна оня и ревна да плаче.
	Беше абсолютен тъпак, защото неговата група сигурно беше някъде наблизо, нали никой още не бе излязъл от лагера.
	— От коя страна изгрява слънцето? — попита нашият отговорник.
	— Изгрява от страната на Галбер, на него леглото му е до прозореца! Той все се оплаква, че това го събуждало — каза Жонас.
	— Ей, шефе! — извика Крепен. — Ами Галбер го няма!
	— Вярно — каза Бертен, — той нали не се събуди. Здравата спи. Ще отида да го доведа.
	— Само че побързай! — извика отговорникът.
	Бертен хукна натам и се върна, за да съобщи, че на Галбер му се спяло и не искал да дойде.
	— Толкова по-зле за него — рече отговорникът. — И без това изгубихме доста време!
	Всъщност никой още не беше излязъл от лагера, така че нямаше нищо страшно.
	После господин Рато, който продължаваше да стои насред лагера, започна да вика:
	— Хайде, малко тишина! Груповите отговорници да се погрижат за реда! Съберете групите си и започвайте играта!
	Това не беше лека работа, защото в тъмнината се бяхме поомесили. При нас имаше две „орлета“ и двама „храбреци“. Доста бързо открихме Полен при „сиуксите“, защото плачът му лесно се познава. Каликст се бе отправил да шпионира „траперите“, които търсеха груповия си отговорник. Беше адски весело и изведнъж ливна страхотен дъжд.
	— Играта се отменя! — извика господин Рато. — Всички групи да се приберат в бунгалата си!
	Това стана бързо, защото, за щастие, никой още не беше излязъл от лагера.
	На другата сутрин видяхме как господин Жьону се прибра с флагчето си в колата на собственика на портокаловия разсадник. После ни казаха, че господин Жьону се бил скрил в боровата гора. Когато почнало да вали, на него му омръзнало да ни чака и тръгнал да се връща в лагера. Само че се изгубил в гората и паднал в яма с вода. Тогава започнал да вика и кучето на собственика се разлаяло. Така той успял да открие господин Жьону, завел го в къщата си, помогнал му да се изсуши и го прибрал да нощува у тях.
	Само едно не ни казаха — дали са поднесли на собственика допълнителна порция какао. Човекът е имал пълното право да си я получи!


	„Риболовът несъмнено оказва успокоително въздействие…“ Тия думи, прочетени в някакво списание, направиха силно впечатление на Жерар Летуф, младия отговорник на групата „Тигрово око“, и той прекара една чудесна нощ, сънувайки дванайсет неподвижни и притихнали момченца, вперили неотклонно поглед в плувките на своите въдици, полюляващи се сред спокойната водна шир…


>	Рибената супа

	{img:supa.png}
	Тази сутрин нашият групов отговорник влезе в бунгалото и ни каза:
	— Ей, момчета! Как мислите, дали за разнообразие да не отидем за риба, вместо да ходим да се къпем с другите?
	— Дадено! — отвърнахме всички.
	Е, почти всички — Полен нищо не каза, той винаги е недоверчив и иска да се прибере при татко си и при майка си. Галбер също нищо не каза. Той още спеше.
	— Добре — каза нашият отговорник. — Аз вече се обадих на готвача и му съобщих, че за обед ще му донесем риба. Нашата група ще черпи целия лагер с рибена супа. Така всички групи ще разберат, че най-добрата група е „Тигрово око“. За група „Тигрово око“ — хип, хип!…
	— Ура! — извикахме всички ние, с изключение на Галбер.
	— А каква ни е паролата? — попита отговорникът.
	— Смелост! — отвърнахме този път всички, защото и Галбер се беше събудил.
	След сбора, докато другите се упътиха към плажа, ръководителят на лагера господин Рато нареди да ни раздадат въдици, а заедно с тях — една стара кутия, пълна с червеи.
	— Да не закъснеете, че няма да имам време да направя супата — викна готвачът, като се кикотеше.
	Този готвач винаги се кикоти и ние много го обичаме. Като отидем при него в кухнята, започва да вика: „Вън, пощеливци такива! Ей сега ще ви погна с големия черпак! Сега ще видите!“ — и ни дава бисквити.
	Потеглихме всички с въдиците и червеите и стигнахме на самия край на мостчето. Там нямаше никой, само един дебел чичко с малка бяла шапчица ловеше риба и май не се зарадва особено, като ни видя.
	— Когато се лови риба — каза нашият отговорник, — е необходима преди всичко тишина, иначе рибите се плашат и се отдалечават! Без излишни храбрости, не искам никой да пада във водата! Не се пръскайте! Няма да слизате надолу по скалите! Внимавайте да не се нараните с кукичките!
	— Свършихте ли вече? — попита дебелият чичко.
	— Моля? — изненада се нашият отговорник.
	— Питам ви дали ще престанете да квичите като пор — обясни дебелият чичко. — С тия крясъци можете да изплашите и кит!
	— Тук има ли китове? — попита Бертен.
	— Ако има китове, аз си отивам! — извика Полен и ревна да плаче, като разправяше, че го било страх и искал да се прибере при татко си и при майка си. Само че не си отиде, отиде си дебелият чичко и така всъщност беше по-добре, понеже останахме само наши хора и никой нямаше да ни безпокои.
	— Кои от вас вече са ходили на риболов? — попита нашият отговорник.
	— Аз — каза Атаназ. — Миналата година улових една ей такава риба!
	И той разпери ръце колкото можеше. Ние си умряхме от смях, понеже Атаназ е голям лъжец; от всички нас той лъже най-много.
	— Ти си лъжец — каза му Бертен.
	— Ти си завистник и тъпак — отвърна Атаназ. — Рибата ми беше ей такава!
	Бертен използва, че ръцете на Атаназ бяха разперени и му лепна един шамар.
	— Вие двамата, веднага престанете, иначе ще ви забраня да ловите риба! Ясно ли е? — извика отговорникът.
	Атаназ и Бертен се умириха, само дето Атаназ каза, че всички ще видим каква риба ще извади той, ама ха, а Бертен каза, че неговата риба щяла да бъде най-голяма.
	Отговорникът ни показа как трябва да се набожда червеят на върха на кукичката.
	— Само внимавайте да не се нараните с кукичките! — рече той.
	Всички се опитахме да направим същото, пък то не беше лесна работа и отговорникът ни помогна. Особено помогна на Полен, който се страхуваше от червеите и попита дали хапят. Когато забодоха червей на неговата кукичка, Полен бързо-бързо хвърли въдицата, така че червеят да отиде колкото може по-далеч. Всички бяхме застанали вече с въдиците, само Атаназ и Бертен си бяха оплели влакната, а Галбер и Каликст организираха състезание на червеи по мостчето.
	— Следете внимателно плувките! — викна отговорникът.
	Ние за следене си следяхме плувките, обаче нищо особено не се случваше. После изведнъж Полен изпищя, дръпна своя прът и на куката се беше закачила риба.
	— Риба! — извика Полен. — Мамичко!
	След това захвърли въдицата си и тя падна върху скалите. Отговорникът потърка с ръка бузата си, вгледа се в плачещия Полен и каза:
	— Чакайте ме тук, ще отида да прибера въдицата на това… непохватно момче.
	Отговорникът се спусна по скалите, пък то е опасно, понеже много се хлъзга, но всичко мина добре. Станаха разправии само когато Крепен също понечи да се спусне, за да помогне на отговорника, и цопна във водата, обаче отговорникът го извади оттам. Отговорникът така се развика, че в далечината по плажа наставаха сума ти хора и започнаха да гледат към нас. Когато отговорникът върна въдицата на Полен, рибата се беше откачила от куката. Полен май се зарадва, задето и червеят беше изчезнал. Полен нямаше нищо против да продължи да лови риба, стига само да не му слагат червей на куката.
	Първата риба я хвана Галбер. Въобще на Галбер му вървеше тоя ден — неговият червей беше спечелил състезанието, а ето че успя да хване и риба. Всички отидохме да я видим. Рибата му не беше много голяма, обаче Галбер пък беше горд с нея и отговорникът го похвали. После Галбер каза, че приключва — щом си е хванал рибата, — излегна се на мостчето и заспа. Ловя се на бас, че не можете позна кой хвана втората риба! Аз! Жестока риба! Направо страхотна! Беше съвсем малко по-мъничка от рибата на Галбер, обаче си я биваше. Само стана гадно, дето отговорникът се нарани с куката, като я откачаше (чудна работа, просто бях готов да се закълна, че накрая ще му се случи нещо такова). Сигурно затова отговорникът заяви, че е време да се прибираме. Атаназ и Бертен запротестираха, понеже още не бяха успели да си разплетат влакната.
	Като давахме рибите на готвача, малко се притеснихме, понеже сигурно не ще да са достатъчни две риби, когато правиш супа за цял лагер. Готвачът обаче започна да се кикоти, каза ни, че всичко било наред и тъкмо това му трябвало. И за награда ни даде бисквити.
	Голяма работа е тоя готвач! Супата беше чудесна и господин Рато дори извика:
	— За група „Тигрово око“ — хип, хип!…
	— Ура! — викнаха всички, а и ние с тях, защото наистина се чувствахме горди.
	После аз питах готвача как е станало тъй, че рибите в супата бяха толкова много и толкова големи. Тогава готвачът започна да се кикоти и ми обясни, че рибите набъбвали, когато се разварят. И понеже е добричък, даде ми една филия с конфитюр.


C>
	Уважаеми господине, уважаема госпожо,
	Крепен се чувства отлично и аз съм щастие да ви уведомя, че сме много доволни от него. Детето се приспособява чудесно и установи отлични взаимоотношения с другарчетата си. Може би понякога проявява склонност да се прави на „мъжкар“ (моля да ми простите израза). Стремежът му е неговите другарчета да го приемат като зрял мъж, като водач. Поради енергията си и изключителната си инициативност Крепен има силно влияние над своите млади приятели, които изпитват неволно възхищение от неговата уравновесеност. Ще се радвам много да ви видя, щом възнамерявате да се отбиете насам…
@	(Откъс от писмо на господин Рато до родителите на Крепен.)
C$


>	Крепен посреща гости

	{img:krepen.png}
	Аз съм на почивка в Синия лагер заедно с други деца и тук е много хубаво. Имам си сума ти приятелчета и адски се забавляваме. Само дето татковците и майките ни ги няма. Е, разбира се, пишем си разни писма — и татковците, и майките, и ние. Ние им разказваме какво правим и колко сме послушни, колко хубаво се храним, колко е весело и им пращаме много целувки, а те ни отговарят да слушаме, да си изяждаме всичко, да внимаваме и завършват с цунки; обаче по-друго си е, когато татковците и майките са си при нас.
	Ето, на Крепен адски му провървя. Тъкмо бяхме седнали да обядваме и ръководителят на нашия лагер господин Рато влезе целият засмян и каза:
	— Крепен, имам чудесна изненада за теб, майка ти и татко ти са ти дошли на гости.
	Всички излязохме да ги видим. Крепен се хвърли към майка си и към татко си, те го прегърнаха, той ги целуна, а те му казаха, че е пораснал и че много е изгорял от слънцето. Крепен ги попита дали са му донесли електрическото влакче и те май много се зарадваха, че го виждат. После Крепен каза на татко си и на майка си:
	— Това са ми приятелчетата. Това е Бертен, онзи е Никола`, ето Галбер, Полен, Атаназ и другите, това е нашият групов отговорник, това е нашето бунгало, а вчера налових сума ти скариди.
	— Нали ще обядвате с нас? — попита господин Рато.
	— Не искаме да ви притесняваме — каза таткото на Крепен, — само минаваме оттук.
	— Ама аз съм любопитна какво папкат момчурляците — каза майката на Крепен.
	— Моля, заповядайте, уважаема госпожо — каза господин Рато. — Ще уведомя главния ни готвач да приготви още две порции.
	И всички се върнахме в стола.
	Майката и таткото на Крепен седнаха на масата на господин Рато заедно с нашия домакин господин Жьону. Крепен си остана при нас, беше адски горд и ни попита дали сме видели колата на татко му. Господин Рато обясни на майката и таткото на Крепен, че всички в лагера били много доволни от Крепен, че бил адски инициативен и енергичен. После започнахме да ядем.
	— Извънредно вкусно! — каза таткото на Крепен.
	— Проста, но изобилна и здрава храна — каза господин Рато.
	— Зайко, махни цялата кожичка на наденицата и да дъвчеш хубаво! — извика на Крепен неговата майка.
	На Крепен май не му хареса много, дето майка му му каза това. Може би защото вече си беше изял наденицата заедно с кожичката. Истината е, че що се отнася до яденето, Крепен е адски енергичен. После ни донесоха риба.
	— Много по-хубава е, отколкото в хотела на Коста Брава, където бяхме — заяви таткото на Крепен, — там зехтинът…
	— Костичките! Внимавай с костичките, зайко! — извика майката на Крепен. — Нали помниш как плака вкъщи, като глътна една!
	— Не съм плакал — каза Крепен и стана целият червен; така изглеждаше още по-изгорял от слънцето.
	Пристигна и десертът — един страхотен крем, — а после господин Рато рече:
	— Като се нахраним, обикновено пеем по няколко песни.
	Господин Рато се изправи и каза:
	— Готови?
	Размаха ръце и ние запяхме за камъчетата, дето покривали всички пътища, а после изкарахме и онази, дето хората от корабчето теглили жребий кого да изядат, охе, охе! Таткото на Крепен май страхотно се забавляваше и дори ни помогна; много го бива да вика „охе, охе“! Като свършихме, майката на Крепен каза:
	— Зайко, я изпей онази за люлчицата!
	Тя обясни на господин Рато, че Крепен пеел това нещо, като бил мъничък, преди татко му да се наложи и да му острижат косата, пък било много жалко, понеже изглеждал страхотно с къдрички. Крепен обаче отказа да пее, каза, че тая песничка я бил забравил, а майка му му подсказа:
	— Хопа, хопа, люлчице…
	Крепен и тогава не се нави и май хич не му хареса, дето Бертен взе да се кикоти. После господин Рато каза, че е време да ставаме от масата.
	Излязохме от стола и таткото на Крепен попита какво правим обикновено по това време.
	— Задължително лягат да поспят — рече господин Рато. — Трябва да си починат и да се поотпуснат.
	— Извънредно разумно — каза таткото на Крепен.
	— Аз не искам да спя — каза Крепен, — искам да остана с татко и с мама!
	— Ама разбира се, зайко — каза майката на Крепен, — смятам, че господин Рато ще направи днес изключение за теб.
	— Щом той няма да спи, и аз няма! — обади се Бертен.
	— Дреме ми дали ти ще спиш — отвърна Крепен. — Аз обаче няма да спя!
	— И от къде на къде пък ти няма да спиш? — попита Атаназ.
	— Тъй ами — заяви Каликст, — щом Крепен няма да спи, никой няма да спи!
	— От къде на къде пък да не спя? — попита Галбер. — На мене ми се спи и имам право да си легна, а тоя глупак ако ще да спи!
	— А мога ли да те фрасна? — попита Каликст.
	Тогава господин Рато, който май нещо се беше поядосал, каза:
	— Тихо! Всички ще легнат и ще спят! Точка по въпроса!
	Тогава Крепен започна да вика, да плаче и да размахва ръце и крака, с което доста ни учуди, понеже тия номера са по-скоро работа на Полен. Полен е едно приятелче, дето все плаче и разправя, че иска да се прибере при татко си и при майка си, обаче сега си мълчеше — така се смая, че реве друг, а не той.
	Таткото на Крепен май доста се притесни.
	— Така или иначе — каза той, — трябва да тръгваме, ако искаме да пристигнем нощес, както решихме…
	Майката на Крепен заяви, че наистина така било по-разумно. Тя целуна Крепен, даде му сума ти наставления, обеща му купища играчки и накрая каза довиждане на господин Рато.
	— Много е хубаво при вас — добави тя. — Само ми се струва, че децата са малко превъзбудени, като ги няма родителите им. Щеше да е по-добре родителите да идват да ги посещават редовно. Семейната атмосфера би спомогнала за спокойствието и вътрешното им равновесие.
	После всички отидохме да поспим следобед. Крепен беше престанал да плаче и ако Бертен не бе казал: „Зайко, я изпей онази за люлчицата“, според мен дори нямаше да се сбием.


	Ваканцията свършва, всички трябва да отпътуват от лагера. Разбира се, това е тъжно, но децата се утешават, като си мислят колко щастливи ще бъдат родителите им да ги видят отново. Преди отпътуването от Синия лагер бе организирана голяма прощална вечер. Всяка група показа способностите на своите членове. Групата на Никола` закри празника, построявайки се в пирамида като истинска акробатическа трупа. На върха на пирамидата едно от момчетата размаха флага на групата „Тигрово око“ и всички на висок глас изрекоха паролата на групата „Смелост!“.
	И наистина по време на прощаването всички те проявиха смелост, с изключение на Полен, който плачеше и викаше, че искал да остане в лагера.


>	Спомени от ваканцията

	{img:spomeni.png}
	Току-що се върнах от почивка; бях в един детски лагер и прекарах много хубаво.
	Когато пристигнахме с влака на гарата, там ни чакаха всички татковци и всички майки. Беше направо страхотия: всичко живо викаше, едни плачеха, защото още не бяха открили майките и татковците си, други се смееха, понеже ги бяха открили, груповите отговорници ни свиреха да не объркваме редиците, служителите на гарата свиреха, за да накарат груповите отговорници да престанат да свирят, понеже имаше опасност влаковете да тръгнат. Изведнъж видях татко и мама и тогава стана толкова хубаво, че не мога да ви го опиша. Хвърлих се в прегръдките на мама, после се хвърлих в прегръдките на татко, разцелувахме се и те ми казаха, че съм пораснал, че много съм почернял. На мама очите й бяха мокри, татко се смееше тихичко и мънкаше „брей, брей“, и ме галеше по косата. Аз започнах да им разказвам как съм си прекарал ваканцията и тръгнахме да излизаме от гарата, а татко ми изгуби куфара.
	Бях много щастлив, като се прибрах вкъщи, у дома мирише много хубаво и там е моята стая с всичките ми играчки. Мама отиде да приготви обяда и беше адски щуро, защото в лагера ни хранеха добре, обаче мама готви най-хубаво и даже като сбърка някой сладкиш, той е по-вкусен от всичко, което сте яли някога. Татко седна в едно кресло и си разтвори вестника, а аз го попитах:
	— Ами сега какво да правя?
	— Че отде да знам — отвърна татко, — сигурно си уморен от пътуването, иди в стаята си да си починеш.
	— Ама аз не съм уморен — казах аз.
	— Тогава иди да си играеш — рече татко.
	— С кого? — попитах аз.
	— Е как с кого, що за въпрос! — каза татко. — Предполагам с никого.
	— Аз не мога да си играя сам — рекох аз. — Не е честно, в лагера имах сума ти приятелчета и винаги се намираше какво да правим.
	Тогава татко пусна вестника на коленете си, смръщи очи и ми каза:
	— Тук не си в лагер и ще ми доставиш удоволствието да отидеш да си играеш сам!
	Тогава аз се разплаках, мама дотича от кухнята и каза:
	— Добре започваме.
	После ме успокои, каза ми да изляза в градината да си поиграя, докато стане обядът, или да поканя например Мари-Едвиж, която също се била прибрала от почивка. Тогава излязох тичешком, а мама започна да разговаря с татко. Мисля, че говореха за мен — много са доволни, дето се върнах.
	Мари-Едвиж е дъщеря на господин и госпожа Куртплак, нашите съседи. Господин Куртплак е управител на щанда за обувки в магазин „Пти Епарнян“, на третия етаж, и често се карат с татко. Мари-Едвиж обаче е страхотна, въпреки че е момиче. Извадих голям късмет, защото като излязох в нашата градина видях Мари-Едвиж да си играе в тяхната.
	— Здравей, Мари-Едвиж — рекох аз, — ще дойдеш ли тук да си поиграем заедно?
	— Да — отвърна Мари-Едвиж и мина през една дупка в плета, която нито татко, нито господин Куртплак искат да оправят, понеже и двамата твърдят, че се намирала в градината на другия.
	За последен път бях виждал Мари-Едвиж преди ваканцията и оттогава тя цялата е почерняла и е много хубава, понеже е със съвсем сини очи и със съвсем руса коса. Не, сериозно — макар да е момиче, Мари-Едвиж е страхотна.
	— Добре ли изкара ваканцията? — попита ме Мари-Едвиж.
	— Жестоко! — отвърнах аз. — Бях в един лагер, деляха ни на групи, моята беше най-добрата, казваше се „Тигрово око“ и аз й бях отговорник.
	— Аз мислех, че отговорниците трябва да бъдат големи — рече Мари-Едвиж.
	— Да де — рекох аз, — аз всъщност бях помощник на отговорника и той нищо не правеше, без да ме пита. Общо взето, аз командвах.
	— А в лагера имаше ли момичета? — попита ме Мари-Едвиж.
	— Ами! — отвърнах аз. — Къде ти, беше много опасно за момичета. Правехме страхотни неща и даже се наложи да спася двама, които щяха да се удавят.
	— Разправяш смехории — каза Мари-Едвиж.
	— Как така смехории? — извиках аз. — Даже не бяха двама, а трима, пропуснах един. Освен това, като отидохме на риболов аз спечелих състезанието и хванах една ей такава риба!
	Тук разперих ръце колкото можех, а Мари-Едвиж започна да се киска, сякаш не ми вярваше. Това никак не ми хареса; тъй де, с тия момичета не може да се говори. Тогава аз й разправих как помогнах на полицията да открие един крадец, който се беше скрил в лагера, и как плувах чак до фара и обратно, и как всички ужасно се безпокояха, обаче на връщане ме поздравиха и казаха, че съм същински шампион. Разправих й също как всички приятели от лагера се бяха изгубили в гората, пълна с диви зверове, а аз ги намерих.
	— Аз пък ходих на плаж с мама и татко — каза Мари-Едвиж — и се сприятелих с едно момче, което се казваше Жано и беше страхотно на премятанките…
	— Мари-Едвиж! — извика госпожа Куртплак, като се подаде от къщата. — Прибирай се веднага, обядът е готов!
	— Друг път ще ти разкажа — каза ми Мари-Едвиж и изчезна тичешком през дупката в плета.
	Като се прибрах у дома, татко ме изгледа и каза:
	— Е, Никола`, видя ли се с приятелката си? Подобри ли ти се малко настроението?
	Аз нищо не му отвърнах, качих се тичешком в стаята си и ритнах вратата на гардероба.
	Тъй де, какво пък сега, ама ха, от къде на къде Мари-Едвиж ще ми разправя разни смехории за ваканцията си? Първо на първо, това не ме интересува.
	Освен това този неин Жано е глупак и грозник!
