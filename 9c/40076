P>
	Ако билет до Франция дадат ми,
	ще мина край Париж и по-натам
	ще спра — където океанът тътне,
	и ще потърся кътче да съм сам.

	Един работен ден от осем часа
	там ще прекарам да погледам как
	гръмливо приливът живот пренася,
	гръмливо отливът го връща пак.

	Носталгия, прищявка ли — не зная,
	но другите стихии гаснат в мен
	полека-лека, вече само тая
	ме вика и ще ида някой ден.

	След туй Париж безспорно ще ме блазни
	и седмицата ще прекарам там,
	но то ще бъде отлив покрай празни
	черупки вече в пътя за насам.
@@	1976
P$
