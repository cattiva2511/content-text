P>
	Към лошия, когато заминава,
	ний ставаме добри полека-лека,
	защото малко сенки очертава
	на спомените светлината мека.

	Не искам зъл това да наблюдавам.
	И мене много ми се ще да мога
	великодушно всичко да прощавам
	и да постигна равенство със Бога.

	И мъча се, но дяволът ме дебне.
	Не може вече да ми стане мил
	човекът, който даже с много дребни
	обиди нявга ме е унизил.

	Дотука се простира мойта воля.
	Потъпкана ли ми е гордостта,
	не давам прошка, а за прошка моля:
	— Простете ми, не мога да простя.
@@	1966
P$
