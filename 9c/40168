P>
	Всичко друго у тебе е истина,
	само името ти е фалшиво:
	ти измисли това благородно „дьо“,
	както впрочем беше измислица
	и самото благородство.
	Ние, плебеите,
	ти прощаваме със усмивка
	тая малка измяна.
	Мене друго ме удивлява:
	ти, гигантът,
	който беше по-силен от времето,
	защото го улови
	и го заключи в романите си,
	все пак не си можал
	да преодолееш неговата инерция!
	И измисли това благородно „дьо“,
	за да бъдеш приеман
	от суетни графини
	и от изродени потомци
	на някогашни умове.
	Те прекрасно знаеха измамата
	и те приемаха,
	за да ти се надсмиват скрито.
	Имаха нужда от тоя смях:
	той бе единственият тласък,
	който раздвижваше обращението
	на тяхната синя кръв.
	За моя ум е непостижимо,
	че си полагал усилия,
	за да достигнеш техните върхове.
	Мисля си, че ти е било трудно
	да се смаляваш,
	за да бъдеш равен със тях.
	То е, защото зная твоето величие
	и това, че никога
	няма да го достигна:
	както по милионите ти думи,
	пълни с истина,
	така и по това,
	че на инерцията на времето
	си отдал
	само една-единствена сричка.
@@	1965
P$
