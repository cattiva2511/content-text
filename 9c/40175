P>
	Понякога се мръщите сърдито,
	че няма цел
		и няма ред
	във криволиците, с които
	рисувам си автопортрет.
	Отблизо виждате през глъчка
	зачерквания най-големи,
	когато всъщност малка бръчка
	изписал съм си преди време.
	Във ъгъла на моята усмивка
	намирате излишна острота.
	Но чакайте —
		след някоя извивка
	всеопрощаваща ще стане тя.
	Ако наистина в чертите
	недоверчивост се чете,
	по-дълго гледайте в очите:
	най-мъчно се рисуват те.
	Не е готов до днешен ден
	портрета и ви изморих.
	Недейте бърза —
		страшен е за мен
	последния му щрих.
@@	1970
P$
