	Форест Гъмп, роден изпод перото на Уинстън Грум, е пълен идиот — само такъв човек би могъл да оцелее в съвременния свят.
	Ала съществува огромна разлика между това да бъдеш тъп и да грешиш. Спомнете си най-глупавите фрази, които сте изричали. Безсъмнено това са „мразя те“, „обичам те“, „я налей по още едно“, и „край“. Действително звучат глупаво, но нима не са верни? Форест също не е далече от истината.
	А сега си помислете за най-идиотските неща, дело на човека. Китайската културна революция, Първата световна война, филмът „Бевърли Хилс 90210“. Всички те са предизвикани или създадени от умни хора. Обаче има огромна разлика между умния човек и този, достоен за уважение.
	Не е зле винаги да изслушваме житейските възгледи на един глупак, тъй като доколкото мога да преценя, самият живот е доста глупав. А най-хубавото при беседването с глупеца е в това, че разбираме всичко, което говори. За сравнение прилагам цитат от книга на прочут и гениален автор:
C>
	Масата на слънцето изкривява космическото време по такъв начин, че макар Земята да се движи по права линия в четириизмерното космическо време, тя изглежда, че кръжи по правилна орбита в триизмерното пространство.
@	Стивън Ч. Хокинг
@	„Кратка история на астрономическото време“
C$
	Разбирате ли нещо? Аз също. Ето ви обаче един цитат от Форест Гъмп:
C>
	Не се опитвай да се подстригваш сам.
C$
	Хората непрекъснато гледат да се изкарат по-добри, отколкото са, ала как да го направи човек, който е толкова плиткоумен, че вижда нещата съвсем ясно? Или, както казва Форест:
C>
	Някои, например аз, сме идиоти по рождение, но много хора си оглупяват самички.
C$


	* * *

	Честно да ви кажа, да си идиот не е цвете за мирисане.

	* * *

	Никой не е загазил от това, че си е държал езика зад зъбите.

	* * *

	Хора, на които не бива да се противоречи:
	1. Учителите
	2. Сержантите
	3. Полицаите
	4. Нашите майки

	* * *

	Не се опитвай да се подстригваш сам.

	* * *

	Мечтайте, но не напускайте работата, която ви храни.

	* * *

	Видите ли хора на опашка, наредете се и вие. Може да се окаже полезно.

	* * *

	Притежавайте колкото е възможно по-малко вещи. Ако има чалъм, взимайте под наем дори обувки.

	* * *

	Щом толкова ви се носи шапка, слагайте си я единствено, когато сте сам вкъщи.

	* * *
	Не се доверявайте на човек, който твърди, че през целия си живот не е изпил капка алкохол.

	* * *

	Никога не се заяждайте със злобни на вид хора.

	* * *

	Ако искате да сте популярни, никога не блудствайте с деца и не ходете по вечеринки.

	* * *

	Задължително си оставяйте достатъчно пари за по едно телефонно обаждане и посещение на обществената тоалетна.

	* * *

	Ако не пеете хубаво, пейте колкото ви глас държи.

	* * *

	Не се тръшкайте за безвъзвратно загубеното.

	* * *

	Не лижете нищо, което може да залепне за езика ви.

	* * *

	Винаги поддържайте в изправност своя детектор за тъпотии.

	* * *

	Когато отидете в зоологическа градина, винаги взимайте по малко храна за обитателите, макар надписите по табелите да гласят: „Храненето на животните е строго забранено“.
	Спомнете си, че не животните са поставили табелите.

	* * *

	Старайте се всеки ден да изяждате по нещо горчиво, та да не забравите вкуса му.

	* * *

	Когато настроението ви е толкова спаднало, че ви е страх да не се спънете в него, ритнете някое паве. Ще се чувствате по-добре.

	* * *

	Ако сте изпреварили другите, трайте си и си стойте отпред.

	* * *

	Думата „не“ има много значения.

	* * *

	Не очаквайте подкрепа от никого.
	Ако ви помогнат — добре, ако ли не — голяма работа.

	* * *

	Старайте се да не ви работят. Това ще достави удоволствие на малцина и ще удиви всички останали.

	* * *

	Запомнете: докато някой ви целува задника, има опасност и да ви ухапе.

	* * *

	Слагайте сос „табаско“ на всяко ядене. По този начин ще спестявате сума пари за храна.

	* * *

	Каквото и да сторите, правете го с разум и с основание.

	* * *

	Понякога не бива да позволите справедливостта да ви попречи да извършите справедливо дело.

	* * *

	Собственото лайно винаги мирише приятно, но не позволявайте това да ви заблуди.

	* * *

	Не яжте супа; коремът се подува.

	* * *

	Никога не играйте на комар със смъртта.

	* * *

	Може да сте идиот, но поне опитайте да не бъдете глупак.

	* * *

	Ако сте родени под лоша звезда, тя вечно ще осветява задника ви, дори когато седите.

	* * *

	Ако ви се пикае, не говорете, а го направете.
	Може после да е прекалено късно.

	* * *

	Не свирете на пиано с лепкави пръсти. Също и на саксофон, ако имате бонбон в устата.

	* * *

	Винаги бъдете мили с майка си.

	* * *

	Повечето хора не изглеждат тъпи, докато не започнат да говорят.

	* * *

	Спокойствието е по-добро от малкото удоволствие.

	* * *

	Бъдете адски нащрек, ако някой заяви, че иска да направи филм върху биографията ви.

	* * *

	Никога не яжте нещо, дето не знаете какво е.

	* * *

	Ако ще плачете, плачете самички.

	* * *

	Бъдете готови понякога в живота да ядете лайна; само внимавайте да не се задавите.

	* * *

	Пазете се от хора, които поставят цифри след имената си.

	* * *

	Не паркирайте на място, обозначено с надпис: „Запазено за помощник-шерифи“.

	* * *

	Не вярвайте на вестниците; ще научите много повече, ако наблюдавате какво се случва около вас.

	* * *

	Животът е като ластик — колкото по-бързо вървите напред, толкова по-бързо можете да се върнете на нулата.
	Така че не допускайте грешки.

	* * *

	Ако от време на време ви се струва, че върху плещите си носите непосилно бреме, просто си кажете, че понякога се случва и това.

	* * *

	Винаги се старайте да решавате по съвест, освен ако съвестта ви диктува обратното.

	* * *

	Спестете си труда и не си търсете белята, тя стопроцентово ще ви намери.

	* * *

	Просякът по нищо не се различава от вас или от мене, само дето няма пукната пара.
	Затова винаги си оставяйте по някоя пара за просяците.

	* * *

	Не викайте, не псувайте, не пикайте и не повръщайте на публични места, не привличайте вниманието и по никакъв друг начин, защото това навярно ще ви създаде неприятности.

	* * *

	При всяка възможност пътувайте с влак, стига да не ви се налага да пристигнете някъде навреме.

	* * *

	Винаги казвайте „благодаря“, дори ако не сте благодарни.

	* * *

	Не си търсете оправдания, освен ако не е абсолютно наложително.

	* * *

	Можете да уловите повече мухи с помощта на мед, отколкото с оцет, ала също така можете да хванете много повече с лайна, стига да се занимавате с лов на мухи.

	* * *

	Ако ще се разорявате, то поне да е на младини. С течение на времето става все по-трудно отново да се изправите на крака.

	* * *

	Когато животът ви виси на косъм, направете нещо, дори да е погрешно.

	* * *

	Не се опитвайте да изпреварите някого, ако сте бос.

	* * *

	Никога не смесвайте вода с шоколад.

	* * *

	Не се напивайте в компания на непознати.

	* * *

	Ако се налага да избирате между чиста съвест и чисто тяло, те не бива да си съперничат.

	* * *

	Каже ли ви някой: „Аз съм тук, за да ви помогна“, пазете си портфейла.

	* * *

	Понякога животът прилича на огромна тоалетна, така че заради всички нас, не хвърляйте камък вътре.

	* * *

	Пиянството е проклятието на работническата класа, затова не работете, ако не е абсолютно наложително.

	* * *

	Ако някой ви каже, че трябва да се преборите със собствената си тъпотия и безразличие, просто му отговорете: „Представа си нямам и хич не ми дреме на оная работа“.

	* * *

	Не се доверявайте на нищо, освен на инстинктите си.

	* * *

	Опитайте се да не забравите телефонния си номер.

	* * *

	Когато сте отчаяни, прочетете Книгата на Йов и вижте какво му е минало през главата на този кучи син.

	* * *

	Не се потете над дребни неща и изобщо не си давайте зор. Това ще ви спести сума пари за дезодоранти.

	* * *

	Не купувайте дрехи и предмети, които не можете да си позволите, освен ако наистина не ги желаете.

	* * *

	Невежеството е ключът към образованието. Невежият човек винаги отключва по една нова врата и вечно е изненадан.

	* * *

	Говори се, че земята е кръгла, но вярването в този факт не е задължително.

	* * *

	Да бъдеш идиот е адски забавно, стига да не те гледа някой.

	* * *

	Справедливост: треньорът Брайънт се отнасяше еднакво с всички.
	Като боклук.

	* * *

	Мама Гъмп често казваше: „Изнасилванията, бунтовете и революцията водят до разрастване на проституцията и светът се пълни с тъпи копелета“.

	* * *

	Ако попаднете в някоя улична битка, първата ви работа е да се фраснете по главата с тиган или нещо подобно.
	Противниците ви би трябвало да избягат, подплашени при мисълта, че ако така цапардосваш себе си, какво ли ще направиш на тях!

	* * *

	Не носете тениски, които рекламират чужда стока.

	* * *

	Ако държите парите си под езика, ще изглеждате направо като побъркани.

	* * *

	Правилата са създадени, за да се следват, но всяко правило си има изключение и аз съм едно от тях.

	* * *

	Когато отидете на риболов, никога не ловете дребните риби.
	Вие няма да ги изядете, а ако са във водата, ще послужат за храна на големите риби.

	* * *

	Когато вървите напред, пазете си челото, вървите ли на заден ход, пазете си тила. А когато пресичате улицата, оглеждайте се и в двете посоки.

	* * *

	Някои, например аз, сме идиоти по рождение, но много хора си оглупяват самички.

	* * *

	Ако видите човек да удря кучето си, моментално го пребийте от бой.

	* * *

	Поддържайте зеленчукова градина с много и хубави домати.

	* * *

	Шансовете ви да спечелите на лотария многократно ще се увеличат, ако си купите билет.

	* * *

	Чичо Гъмп обичаше да съветва: „Никога не се прави на голяма клечка“.

	* * *

	Ако сте гладни и нямате пукната пара, направете задушено…

	* * *

	… но не яжте следните свински неща:
	1. шкембе
	2. пача
	3. сандвичи със свински уши
	4. свински джолани
	5. мозък
	6. зурли, очи или опашки
	Ала винаги бъдете учтиви, когато ги отказвате; някои хора ги намират много вкусни.

	* * *

	Не се правете на мравчица. Мравката има ограничен хоризонт.

	* * *

	Ако не знаеш накъде си тръгнал, може би никога няма да стигнеш дотам.

	* * *

	Никой досега не се е разорил от това, че е казвал „добро утро“ на хората.

	* * *

	Животът навярно е бил много по-хубав, когато индианците са управлявали тази страна.

	* * *

	Някои хора можеш да облечеш в евтин костюм и да изглеждат като милионери, а пък мен както и да ме облечеш, все изглеждам като палячо.

	* * *

	Едно е да говориш глупости, друго — да повярваш в тях.

	* * *

	Ако не искате да си опарите пръстите, стойте далеч от огъня.

	* * *

	Ако нещо не ви харесва, напуснете, но внимавайте на излизане дръжката на вратата да не ви се забие в задника.

	* * *

	Ако не виждате дъно, скачайте с краката напред, а не се гмуркайте с главата надолу.

	* * *

	Не се подигравайте на маймуните.

	* * *

	С честност всичко се постига, освен ако не сте крадец.

	* * *

	Посредствеността състарява човека.

	* * *

	Смейте се само когато има защо.

	* * *

	Никога не носете едновременно колан и тиранти; хората ще си помислят, че страдате от параноя.

	* * *

	Живейте така, че винаги когато погледнете назад, да можете да си казвате: „Ако не друго, поне не съм водил скучен живот“.

	* * *

	Ако имате видеокасетофон, винаги проверявайте дали ви се намира телевизор.
