P>
	Умират брястовете —
	младите и старите.
	Изчезват без остатък,
	както динозаврите.
	Из въздуха навярно
	някаква трагичност има,
	която още е за другите неуловима
	и само брястове
	с тревожна жълта светлина
	примигват
	посред общата зеленина.
	Заети и неразсъдителни,
	все още смятаме за най-чувствителни
	различни люляци,
	мимози,
	рози.
	А ето че умира този —
	от пищни цветове некичен,
	незабелязан, прозаичен.
	Бряст — като рязък глас.
	Бряст — пукот на кост.
	Бряст — неочакван въпрос.
	Бряст
	си отива от нас.

	Като ръка напукана, добра,
	за сбогом стискам брястова кора.
@@	1970
P$
