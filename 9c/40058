P>
	Гневно е слънцето.
	Самото слънце.
	Не кралят-слънце.
	Няма спасение и за приближените.
	Въведе извънредно положение
	на нервите.
	Превърна меките ни спални
	в безсънни карцери.
	По няколко пъти на нощ
	ни вика пред трибунала
	на придирчивите мисли.
	Изтръпват крайниците ни,
	бити от парещите му бичове.
	Най-неиздръжливите рухват,
	простреляни от упор в сърцата.
	Година на гневното слънце.
	То, дето казваме,
	че свети еднакво за всички,
	откак свят светува
	се гневяло през четиристотин години,
	през двеста години,
	през единайсет години.

	Нима е можело без гняв
	да се отразява
	в отровните върхове на копия и на стрели,
	в сребърниците за предателство,
	в очи, блеснали от озлобление,
	в незаслужени слънчеви апартаменти?
	През четиристотин години,
	през двеста години,
	през единайсет години —
	година на гневното слънце.

	Само че ние сме били още невежи
	и не сме знаели.
	Сега открихме
	циклите на неговия гняв.
	А по-нататък,
	когато станем по-учени
	и проникнем още по-дълбоко
	в тайните на великото светило,
	може би ще разберем
	и колко често ни е прощавало…
@@	1968
P$
