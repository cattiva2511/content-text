P>
	Сега ми е ясно донейде защо сме
	забравили вече за Едуард осми.

	Бях малък. Той беше на Англия крал.
	Говореха много как бил си избрал

	монархът незнатна жена за съпруга.
	И нея си искал и никоя друга.

	Но твърдо отказвали църква и власт:
	Не щеме такава кралица над нас!

	От що се отказваш: от кралската митра
	или от жената — го питали с хитра

	усмивка, в която напирал смеха.
	Но кралят английски бил крал на духа.

	И трона напуснал. Защо му е трон,
	щом чуждата воля и там е закон?

	И взел си незнатната своя любима —
	един поданик верен поне да си има.

	Шумът покрай него след туй се смени
	с гърмежа на едри и дребни войни.

	История шестваше вече мащабна.
	Оная известност на краля отслабна.

	Защо е забравен, разбирам невям.
	Защо си го спомням обаче, не знам…
@@	1974
P$
