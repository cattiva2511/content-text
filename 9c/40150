P>
	Нашият малък град
	не изпитваше интелектуален глад.

	Най-напред историята тука запрати
	като в някакъв заден двор
	интелектуалците левичари и демократи,
	за да приключи с тях своя спор.

	Историята смяташе, че ги побеждава,
	предоставяйки им малките си градове.
	Но буйно течащата им подмолна слава
	вече ронеше нейните брегове.

	И околията никак не се засрами,
	че именно тука са интернирани те.
	Ходехме книги да взема от тях баща ми
	и най вече в очите им да чете.

	А след прелома ги смениха всички наемни
	куплетисти, вестникари и радиодрънкала.
	Идваха да се греят през месец ноември
	при ковача в крайната махала.

	Първите бяха символ на благородството.
	Вторите никой не искаше да погледне.
	А мене ме поразяваше сходството:
	всичките бяха еднакво бедни…
@@	1975
P$
