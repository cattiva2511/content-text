P>
	И аз въртя антените си към големи
	радиостанции със пулса на деня,
	макар че имах случай през трагично време
	и малките от тях добре да оценя.

	Навремето с баща ми слушахме такава
	невзрачна станцийка. Бе вече победен
	народът и не съществуваше държава,
	а тя предаваше поред четвърти ден.

	Лишен от щабове, лишен от инструктажи,
	каквито беше получавал цял живот,
	екипът сам сега успяваше да каже,
	каквото би ни казал целият народ.

	И казваше го тъй естествено и лесно,
	без маршове и без излишна суета,
	превръщайки в три дни градчето неизвестно
	от околийски център в център на света.

	Естествено, не ги очакваше пощада
	и те предаваха това без SOS:
	„Сега танкетките са долу на площада.
	Сега на студиото някой хлопа. Влез.

	Сега нахлуват вътре. Колко са? Седмина.
	Сега прегръщаме се целият екип“.
	За първи път гласът им кадифен премина
	в нерадиофоничен хрип и после в хлип.

	И ний заплакахме. И всеки се засрами
	от другия, че не издържа на тъга.
	Да, плачехме тогава трогнати с баща ми,
	а точна за какво — разбирам чак сега.

	За малките радиостанции, тъй рядко
	достигащи световната си висина.
	Тъй рядко, Боже мой, и толкова за кратко.
	И на каква цена, ах, на каква цена!
@@	1975
P$
