P>
	На пясъка най-точно ще ви кажа
	защо морето тъй ни мами с плажа:

	над Времето постигаме победа —
	щастливият часовника не гледа.

	Строшил е невнимателен летовник
	на Хронос пясъчния му часовник

	и пясъкът под нашите пети,
	секунди смесил с векове, хрусти.

	И механичните, и те са спрели —
	спиралите им са се попилели

	по гърбове на охлюви и миди,
	без лупа всеки може да ги види.

	Всемирният часовник електронен
	единствен цъка с ритъм монотонен,

	където слънцето в две светли точки
	примигва на размерени отсрочки:

	едната в циферблата на небето,
	и друга — в циферблата на морето.

	И можем от брега да видим как
	пред нас пулсира вечността без бряг…
@@	1986
P$
