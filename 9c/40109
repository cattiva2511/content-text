P>
	Ти декламираш, ах, ти декламираш
	по всички ученически утра.
	Ту се разпалваш там, ту пък замираш
	и викаме ти „браво“ и „ура“.

	Но всичкото това са пубертетни
	стремления все още, не съдба.
	В изкуството е съдено по-сетне
	да влезеш ти и то като творба.

	Полека-лека те напускат тия
	ефекти на гласа, заучен в клас
	и сам гласът на женската стихия
	избликва като твой естествен глас.

	Снагата ти ни хвърля в изнемога
	и в жар с божествените си черти
	да я погалим и повторим Бога,
	чието изваяние си ти.

	И всичко трае миг, наречен младост.
	Защо навеждаш после тъжен лик?
	Недей скърби, ами изпитвай радост:
	в изкуството не всеки хваща миг.
@@	1975
P$
