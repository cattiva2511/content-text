P>
	Първи
	се предадоха животните.
	За подслон ли,
	за ласка ли,
	никой не знае,
	но покорно започнаха да орат.
	Човекът престана
	да ги нарича диви
	и започна да ги нарича
	още по-обидно: питомни.

	Втора
	се предаде рудата.
	Тя имаше твърдостта на кремък
	и точно това упорство
	роди огъня, който я разтопи.

	Трето
	се предаде растението.
	То знаеше, че природата е всесилна,
	но не знаеше,
	че може да се създаде лъже-природа.
	И сега под стъклени покриви
	зрее покорно през януари
	или поне имитира узряване.

	Аз съм човекът,
	който още не се предава.
@@	1966
P$
