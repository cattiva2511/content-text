P>
C>
	На Св. П.

C$
	Защо ли го изкарват с мечка, Боже?
	Такъв артист от друго няма нужда.
	Та той е умен и самичък може
	у нас и смях, и горест да събужда.

	А мечката се мята без посока,
	ръмжи му и реве му разярена,
	че принуждава я да прави скока
	от тъмна пещера до светла сцена.

	И той уплашен е, ала я тегли
	напред, където иска режисьорът
	с надежда да я укроти и негли
	там всичко по сценария да сторят.

	Защото долу в залата-бърлога
	стръвница-публика се е стаила,
	ръмжаща с тъмна пещерна тревога
	за зрелища, които лесно смила.

	И царствен и смутен артистът спира —
	на публиката господар и роб.
	И става чудо — звярът го разбира
	и прави номера си: Хале-хоп…
@@	1975
P$
