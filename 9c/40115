P>
	Загадката в усмивката на Мона Лиза
	да разгадае, мисля, всеки е готов,
	когато от наситена жена излиза:
	така жените се усмихват след любов.

	— Върви, това е всичко — казват. — Друго няма.
	За мъж е малко със жена да бъде слят,
	когато неговата цел е много по-голяма:
	той трябва да се слее със самия свят.

	И тръгваш към света, додето за почивка,
	уж не завинаги, се връщаш някой ден
	от другата страна на нейната усмивка,
	не победител на света, а победен.

	— Дойде ли? — казва. — Туй е всичко. Друго няма.
	Светът да ти се подчини не е готов.
	Готова съм да ти даря такваз измама.
	Жените тъй усмихват се преди любов…
@@	1986
P$
