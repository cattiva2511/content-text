P>
	Последната колона преминава
	по моста над Аму-даря:
	войниците — към своята държава,
	желязото — към своите недра.

	След тях вместо под звуци на фанфари —
	под звуците на ауспухов бумтеж,
	под арка от отровни серни пари
	по моста крачи генералът пеш.

	Сега е век за връщане с победа,
	когато по световния екран
	човечеството може да те гледа,
	а те го връщат от Афганистан.

	Разбираме те, дявол да го вземе,
	но не за теб, за нас си ни е жал,
	че нас не ни и върнаха навреме
	тъй както теб, другарю генерал.

	Съвсем без публика не се завръща,
	макар и само от един човек:
	синът му върху моста го прегръща
	и той прегръща бъдещия век.

	Надолу след сина и командира,
	по камъчетата, на свобода,
	под арката на моста триумфира
	от векове течащата вода…
@@	Април 1989
P$
