P>
	Пристъпяш гордо в дреха фина.
	Все още не разбираш ти,
	че в наши дни не си богиня,
	макар с божествени черти.

	В душата ми събуждаш чудо
	и както преди векове
	от мен се криеш, та по-лудо
	страстта към теб да ме зове.

	Зове ме тя, но скоро гасне
	сподавен слабият й ек
	сред другите хилядогласни
	пристрастия на моя век.

	Пленила ме напълно вчера,
	забравям те преди съня
	като затрупана Венера
	под пластовете на деня.

	И ако нощни монолози
	ме хвърлят в огън или хлад,
	не са към тебе, а към този
	омразен и обичан свят.

	Присъствай с дреха и без дреха.
	В божествените ти черти
	намирам моята утеха.
	А твойта още търсиш ти…
@@	1969
P$
