P>
	През детските ни дни,
	през кратките ни младини
	природата не може да ни заплени.
	Намираме неща по-интересни
	от изгреви, от залези
	и птичи песни.
	Ала с годините полека-лека
	току се спрем на някоя пътека
	и дълго гледаме как вятъра
	люлей на облаците шатъра.
	Дъждът, безмирисният, изведнъж
	ухае цели часове на дъжд,
	додето изсуши треви и друмове
	дъгата със пера паунови.
	Калинката заглеждаме с любов такава,
	като да е летяща капка от кръвта ни,
	която и подир смъртта ни
	пулсирането си ще продължава.
	Повърхността на изворчета ледени
	от нашето дихание се къдри
	и ний стоим,
	над себе си наведени,
	с повече бръчки и по-мъдри.
	През есенни гори минаваме —
	като совалки в багрите им
	се втъкаваме.
	Със гръмове и песен птича
	могъщата природа ни привлича
	по-силно от жена,
	по-силно от идея.
	Подготвя ни
	за вечното ни сливане със нея.
@@	1967
P$
