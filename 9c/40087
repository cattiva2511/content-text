P>
	И в други работи безкрайно ловка,
	все пак природата до днес
	е вложила най-мъдра кодировка
	във семето на дивия овес.
	Десетилетие и половина
	в земята може да лежи,
	изчаквайки
	благоприятната година,
	в която своя род да продължи.
	Пък аз, освен че моята епоха
	изпод леда не съм добре избрал,
	ами децата ми и те дойдоха,
	ледът когато се превръща в кал.
	Остава всекиму да се надява,
	че може някоя измежду тез
	години, през които съм тъдява,
	да е годината на дивия овес.
	И малко вятър щом повее топъл,
	над челото си правя
	с длан навес,
	а с другата — тръба за своя вопъл:
	„Къде си, див овес,
	излез!“

	От раждането си до днес
	опитомявам див овес.
@@	1989
P$
