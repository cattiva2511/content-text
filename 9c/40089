P>
	Както тогава,
	изскочи заек изпод шипката,
	но не избяга уплашен,
	а тромаво застана на пътеката
	и ме загледа любопитно.
	Ах, може би и той е остарял,
	заекът на моето детство.

	Както тогава,
	недоволно изпръхтя
	изпод нозете ми в стърнището
	ято яребици.

	И старата си песен пее пъдпъдъкът:
	„Пъдпъдък, пъдпъдък!“.
	Постарому
	часовниците на щурците цъкат:
	„Цък-цък, цък-цък!“ —
	навивайки пружината на вечността
	върху оста на радостта.

	Колко е невероятно,
	че точно оттук
	съм излязъл да променям света!
	И най-лошото е,
	че го промених наистина.
	При завръщането ми в родната къща
	само едно нещо е както тогава:
	прибрах се и се заключих
	както през детството си
	след извършена беля.
@@	1998
P$
