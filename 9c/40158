P>
	Осъждат те, еснафство бездуховно.
	Светът към тебе стана твърде строг.
	Не знам. Осъждам те, ала условно
	и с право на обжалване пред Бог.

	Защото първа божия програма
	е да живеем и да се множим,
	а не да мислим все за свойта драма
	на смъртно тяло с дух неумъртвим.

	В любов законна или в среща тайна,
	на мач или пред тъпо питие —
	не знаем где е мъдростта безкрайна
	на нашето неясно битие.

	Една вина не ви се опрощава:
	животът ви като протича вял,
	диктаторът от туй се изкушава
	да ви използва за материал.

	За тор ви смята или за бурмички,
	а не за божи твари като мен
	и се залавя да сглоби от всички
	трансмисия към свой измислен ден.

	А пък тогава, то се знае, страда
	най-много нашта мислеща глава.
	Не ми е жал, задето бях на клада,
	а жал, че вие носихте дърва.
@@	Април 1989
P$
