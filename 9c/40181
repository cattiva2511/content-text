P>
	Комай не е издавал книга
	или на младини издал…
	За общо смайване пристига,
	прегърбен под „Континентал“.

	На плаж не слиза. Не престава
	да трака бедният поет.
	Навярно сфинкс наподобява,
	с машина пишеща отпред.

	По грешка в неговата стая
	не зная как се озовах
	и случи се да разгадая
	анекдотичния му грях.

	Ах, Господи, но той не пише!
	Не е поставил лист дори,
	а удря празните клавиши,
	за да се чува, че твори.

	Но аз на прага му се питам:
	не е ли всъщност той поет —
	не с думи някакви, а с ритъм
	надмогнал делничния гнет?
@@	1974
P$
