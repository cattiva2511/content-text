P>
	— Не обичам графики — каза жената. —
	Хайде по-бързо да минем напред.
	Но понеже ми беше почти непозната,
	сама си нарисува графичен портрет.

	— Не че не зачитам това изкуство —
	продължи тя. — Опазил ме Бог.
	Ето, един щрих само
	ти дава чувство,
	че след миг тоя кон
	ще направи скок.

	Но и моят живот
	е от тонове черно-бели
	както на жените по целия свят,
	затова ние сме лакомо зажаднели
	за картини в по-пъстър цвят.

	Така или още по-просто го рече
	и кокетно загърна шал —
	черен щрих върху бялото й елече,
	всички трепети очертал.

	Имаше нещо от щриха на оня
	кон преди скока и нека Бог
	да закриля човека, когото коня
	ще изхвърли при своя скок!…
@@	1975
P$
