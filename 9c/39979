>	Прелюдия

	Има ли човек, обладан от желание да опознае историята на света, както и реакциите на загадъчната човешка природа спрямо обратите на времето, който да не се е запознал, макар и бегло, с живота на света Тереза*1 и да не се е усмихвал, затрогнат при мисълта за момиченцето, поело една заран на път с малкото си братче за ръка, за да търси мъченичество в страната на маврите? Потеглили дечицата от суровата Авила, ококорени и безпомощни като две сърнета, но със сърца, запалени от национална идея, ала семейната обвързаност се изпречила на пътя им в лицето на чичовци и ги отклонила от величавото им решение. Предприетото детско странстване било подобаващо начало. Пламенната идеалистична природа на Тереза се стремяла към епически живот: нима многобройните романтични или рицарски романи, както и училищните успехи на едно блестящо момиче са могли да я удовлетворят? Вътрешният й огън бързо изгорил това леко гориво и подхранван отвътре, се извисил нагоре към необозрима цел, към идеал, който изисквал пълна всеотдайност и можел да съчетае личното страдание с ликуващото усещане за живот, посветен на другите. Реформацията на религиозен орден станала нейното поле за героични изяви.
	[*1 _Света Тереза Авилска_ (1515–1582) — испанска монахиня, съчетала дълбока религиозност с практическа дейност. Реформира Ордена на кармелитите и основава 32 женски манастира. Канонизирана през 1622 г. — Б.пр.]
	Испанката, живяла преди три столетия, безспорно не е последната жена от подобна порода. Раждали са се много Терези, неуспели обаче да осъществят епически живот в епохи с гръмко отекващи събития — битието им навярно е било съпроводено от провали поради наложени отвън ограничения върху духовното величие, съдбата им навярно е била трагическо поражение, невъзпято от велик поет и потънало в забвение. При усложнени обстоятелства и оскъдна светлина те се стремели към възвишена хармония между мисли и дела. Ала отстрани усилията им изглеждали направо хаотични и непоследователни, защото на тези Терези, появили се по-късно на бял свят, им липсвала опората на систематично обществено верую и ред, които да озарят с познания устремените им нагоре пламенни души. Техният плам лъкатушел между мъглявия идеал и обичайните женски копнежи, така че първият устрем се възприемал критично като чудачество, а вторият бил отхвърлян като слабост.
	Някои смятат, че животът на тези Терези е напразно пропилян само защото Висшата сила е скроила жената с незавидна многостранност в природата й: ако женското несъвършенство може да се сведе до няколко конкретни недостатъка, тогава общественото положение на жената би могло да се определи с научна точност. Присъщата й многостранност обаче не може да се обхване и границите на вероятностите са много по-широки, отколкото би могло да се допусне, ако се изхожда само от еднаквите прически и широко разпространените любовни истории в прозата и поезията. Тук-там сред патетата в мътното езеро трудно си пробива път някое лебедче и в съжителството си със себеподобните пернати с ципести крака никога не достига до извора с живата вода. Тук-там се ражда и някоя света Тереза, родоначалница на нищото, чиито страстно тупкащо сърце и горестни ридания по недостижимо човешко благо заглъхват сред препятствията, вместо да прераснат в непреходно дело.


>	Книга първа
>	Мис Брук

>>	Глава 1

E>
P>
	Понеже като жена не ми се полагат значими дела,
	постоянно посягам да върша добро.
@	Бомонт и Флечър*2, Девическа трагедия
	[*2 _Франсис Бомонт_ и _Джон Флечър_ — английски драматурзи, издавали съвместно пиеси в началото на XVІІ в. Девическа трагедия (1619), ІV, i. — Б.пр.]
P$
E$

	Мис Брук имаше хубост, която сякаш само скромна дреха може добре да открои. Ръцете и китките й бяха толкова изящни, а ръкавите й така изискани, че би могла да се мери по грация с Дева Мария, вдъхновила италианските живописци. Профилът, снагата и осанката й като че ли придобиваха още по-голямо достолепие поради простите й одежди — на фона на провинциалната мода те се открояваха подобно на възвишен цитат от Библията или от някой наш древен поет насред прозаичен параграф от днешен вестник. За нея обикновено се казваше, че е забележително умна, но винаги се добавяше, че сестра й Силия има по-здрав разум. И все пак Силия не се обличаше много по-ярко и само тънкият наблюдател долавяше незабележимата разлика и лекото кокетство в облеклото й, защото скромните одежди на мис Брук се дължаха на различни обстоятелства, които до голяма степен се отнасяха и до сестра й. Гордото съзнание, че са дами по рождение, не бе за пренебрегване. Потеклото им, макар и не точно аристократично, беше безспорно добро: поглед назад към едно-две предишни поколения не би открил праотец с шивашки метър в ръка или с кантар на тезгяха, изобщо никой по-нисш от адмирал или свещеник. Открояваше се и предшественик, изявил се като пуритански последовател на Кромуел*3, но после се отвърнал от пуританството и от политическите битки и заживял като собственик на богато семейно имение. Напълно естествено е млади жени с подобно потекло и заможен тих фамилен дом, които посещават черква със скромни размери, да смятат, че контенето приляга само на щерките на амбулантните търговци. Налице бе и благовъзпитана пестеливост, тъй като в онези времена евентуалната необходимост да се намалят разходите, налагани от високото обществено положение, изискваше на първо място да се ограничи перченето с тоалети. Изброените причини биха били достатъчно основание за скромното облекло, без да се смятат религиозните чувства. Що се отнася до мис Брук обаче, единствено религията имаше решаващо значение. Силия кротко приемаше нагласата на сестра си, като само добавяше известна доза трезвост, която помага да се възприемат някои велики доктрини без излишни емоции. Доротия знаеше наизуст множество пасажи от Pensées на Паскал*4 и от Джеръми Тейлър*5 и обладана от идеи за съдбините на човечеството, осмислени в светлината на християнството, гледаше на залисията по женската мода като на безумно занимание. Тя не можеше едновременно да се вълнува от духовни проблеми с непреходно значение и да се захласва по блузки и воланчета. Доротия имаше теоретична нагласа и самата й природа се стремеше към някаква възвишена представа за света, която неминуемо да включва и енорията Типтън, както и собствената й деятелност в тази енория. Хранеше пиетет към пълната всеотдайност и величието, като спонтанно прегръщаше всичко, което според нея носеше тези белези. Способна бе да се устреми към мъченичеството, после да се поспре, а накрая да изпита мъченичество в област, където не го е дирила. Безспорно подобни черти в характера на една мома за женене неизбежно се отразяват върху съдбата й, а също й пречат да бъде възприемана по традиционния начин според хубавата външност, гиздавия й вид или способността да обича предано. При всички гореспоменати обстоятелства тя, по-голямата сестра, не беше още навършила двайсетте, а от около дванайсетгодишна възраст, когато загубиха родителите си, двете сестри бяха обучавани по правила, едновременно строги и доста либерални, първо в английско семейство, а после в швейцарско в Лозана — по този начин нежененият им чичо и техен наставник се беше опитал да притъпи несгодите в живота им на сирачета.
	[*3 _Оливър Кромуел_ (1599–1658) — английски генерал и държавник. Убеден пуритан, пълководец на парламентарната армия по време на Гражданската война в Англия. След екзекуцията на Чарлс І става лорд протектор (1653–1658) на обявената република. — Б.пр.]
	[*4 _Блез Паскал_ (1623–1662) — френски философ, математик и физик. Трудът му „Мисли“ (Pensées — 1670) е апология на християнството. — Б.пр.]
	[*5 _Джеръми Тейлър_ (1613–1667) — английски теолог. — Б.пр.]
	Не бе още минала и година, откакто се бяха настанили в имението Типтън Грейндж при чичо си — почти шейсетгодишен човек, сговорчив по природа, но с противоречиви идеи и твърде колеблив при гласуване. Той бе пътувал много на младини и в този край на графството смятаха, че е станал доста непоследователен във възгледите си. Да се предвидят умозаключенията му, беше толкова трудно, колкото и да се предскаже времето. Можеше единствено убедено да се твърди, че действията му винаги произтичат от благородни подбуди, но той би отделил съвсем оскъдни средства за осъществяването им. Дори хората с най-летлива и изменчива природа имат някои закоравели привички: даден човек може да нехае за всичко останало, но да държи на табакерата си за енфие и затова все да я понаглежда, да я пази и дори да не я изпуска от ръце.
	Очевидно наследствената пуританска енергия бе в пълен отлив у мистър Брук, но у племенницата му Доротия тя проблясваше както в грешките, така и в добродетелите й. Понякога пуританската й жилка се проявяваше в недоволство от брътвежа на чичо й или от нехайството му към имението и често предизвикваше силен копнеж у нея час по-скоро да стане пълнолетна, за да разполага с пари за благородни дела. На нея се гледаше като на наследница, защото освен 700-те лири годишно, които сестрите бяха наследили от родителите си, при евентуална женитба на Доротия и раждането на син този син би наследил имението на мистър Брук, вероятно на стойност около три хиляди годишно — истинско състояние в очите на провинциалните семейства, подели спор за решението на Пийл*6 по католическия въпрос, но в пълно неведение относно бъдещите златни залежи и великолепната плутокрация, която така великодушно ще възхвалява ценностите на аристократичния живот.
	[*6 _Робърт Пийл_ (1788–1850) — влиятелен британски политик в началото на ХІХ в., два пъти министър-председател, един от основателите на съвременната британска Консервативна партия. Дава право на католиците да заемат обществени постове. — Б.пр.]
	Нима е възможно Доротия да не се омъжи — та тя бе толкова красива девойка, при това с блестящо бъдеще! Нищо не бе в състояние да осуети женитбата й освен страстта й към крайностите и желанието й да се ръководи от идеи, които все пак биха могли да разколебаят един предпазлив мъж да й предложи брак или пък могат накрая да я принудят сама да отхвърли всякакви предложения. Какво ли не би могло да се очаква от такава млада дама със знатен произход и благосъстояние, която внезапно пада на колене на тухления под редом до някой заболял ратай и се отдава на горещи молитви, сякаш смята, че живее във времето на апостолите; дама с причудливи католически залитания по диетите, която по цяла нощ седи да чете древни теологически книги! Подобна съпруга може и да те събуди някоя прекрасна заран с нов план за влагане на доходите си, който да е в пълен разрез с политическата икономия, както и с цената за поддръжка на конете за езда — съвсем естествено е един мъж да се позамисли, преди да поеме риска да се обвърже завинаги. Напълно в реда на нещата е една жена да има неразумни идеи, но в името на стабилността в обществото и в семейството подобни идеи не се пускат в действие. Благоразумните люде правят същото като съседите си и ако все пак се срещат и луди за връзване, човек трябва да знае кои са и да стои далече от тях.
	В оценката си на новодошлите млади дами местните жители, дори и селяните, даваха предпочитание на Силия, тъй като им изглеждаше много дружелюбна и простодушна, докато Доротия им се струваше странна птица с тези свои големи очи и с пламенната си религиозност. Горката Доротия! В сравнение с нея простодушната наглед Силия бе много практична и предприемчива. Колко неуловим е човешкият дух в сравнение с осезаемата материя, която е само външен знак или облик на духа.
	Ала хората, влезли в досег с Доротия, въпреки явната си предубеденост поради стряскащите слухове, установяваха, че тя излъчва очарование напук на мълвата. Мнозина от мъжете я намираха за възхитителна, когато яздеше. Тя обичаше свежия въздух и всички прелести в околността, а когато очите и бузите й засияваха от щастие, нямаше вид на страстна божия поклонничка. Ездата бе за нея удоволствие, което си разрешаваше въпреки угризенията — съзнаваше, че това занимание й носи езическа, чувствена наслада, и съответно очакваше някой ден да се откаже от него.
	Тя бе открита, пламенна и ни най-малко не се възхищаваше от себе си. Приятно бе да се забележи, че във въображението си Доротия придава на сестра си Силия качества, по-ярки от своите собствени, и винаги когато в имението се появеше господин по един или друг повод, а не за да се срещне с мистър Брук, тя заключаваше, че въпросният господин вероятно е влюбен в Силия. Такъв например бе сър Джеймс Четам, когото Доротия непрекъснато преценяваше през погледа на сестра си и не спираше да разсъждава дали той би бил подходяща партия за Силия. Предположението господинът да е неин поклонник би й се сторило пълна нелепост. Независимо от жаждата си да опознае реалностите в живота, тя имаше много детински представи за брака. Убедена бе, че би се омъжила за мъдрия Хукър*7, ако е била родена своевременно, само и само за да го спаси от злочестата му грешка в брака. Или пък за Джон Милтън*8, когато го сполетяла слепотата. Или за когото и да било друг велик мъж, чието чудачество би било за нея голяма чест да понесе. Ала как би могъл да бъде възприет като възлюбен един добронамерен, приятен на вид баронет, който неизменно й отвръща с „Точно така!“ даже и когато тя изразява съмнения? Истински прекрасният брак е само този, в който съпругът е нещо като баща и може да те научи дори староеврейски език, стига да пожелаеш.
	[*7 _Ричард Хукър_ (1554–1600) — английски теолог и професор по староеврейски език в Оксфорд. — Б.пр.]
	[*8 _Джон Милтън_ (1608–1674) — един от най-големите английски поети, известен предимно с поемата си „Изгубеният рай“ (1667). — Б.пр.]
	Поради тези особености в характера на Доротия мистър Брук бе още по-сериозно одумван в съседните имения заради това, че не е намерил порядъчна жена на средна възраст за наставница и компаньонка на племенниците си. Ала той толкова се ужасяваше от мисълта за някоя властна госпожа, каквато се очакваше да бъде жената в подобна роля, че лесно се поддаде на възраженията от страна на Доротия по въпроса и в този случай доста смело се противопостави на обществените порядки — по-специално на мисис Кадуоладър, пасторската жена, и малката група знатни люде, на които гостуваше в североизточния край на Лоумшир*9. Така че честта да се разпорежда в дома на чичо си се падна на мис Брук и новата й роля с цялата си тежест много й се нравеше.
	[*9 Името на въображаемо графство, използвано за пръв път в романа на Елиът „Адам Бийд“ (1859). — Б.пр.]
	Днес в имението бе поканен на вечеря сър Джеймс Четам заедно с един друг господин, когото момичетата не бяха виждали досега, но който бе събудил у Доротия благоговейни представи. Това бе преподобният Едуард Късобан, известен в графството с огромната си ерудиция и с това, че от дълги години задълбочено изследва историята на религията. Той имаше и благосъстояние, доста добро, за да придаде блясък на религиозните му увлечения, както и на възгледите му, които щяха да станат достояние за другите след издаването на книгата му. Самото му име*10 внушаваше уважение, особено у тези, които познаваха историята на теологията.
	[*10 _Исак Казобон_ (1559–1614), сходно на името Късобан, е френски протестантски теолог и изследовател на класиката. — Б.пр.]
	Рано този ден Доротия, току-що завърнала се от забавачницата, нейно лично завоевание в селото, беше заела обичайното си място в уютната всекидневна, разположена между спалните на двете сестри, и довършваше проекта за сграда (занимание, което й доставяше огромно удоволствие), когато Силия, от доста време вперила в нея поглед, изпълнен с колебливост дали да предложи нещо, промълви:
	— Доротия, скъпа, ако нямаш нищо против… ако не си много заета, дали да не огледаме днес бижутата на мама и да не си ги поделим? Стават точно шест месеца, откакто чичо ти ги предаде, а ти дори не си ги погледнала.
	По лицето на Силия сякаш мина някаква сянка на недоволство, но то не се прояви напълно поради обичайното благоговение на по-малката сестра към Доротия и възприетата принципност — две взаимосвързани величини, които при случаен допир неочаквано пускат искри. За радост на Силия Доротия й отвърна с усмивка:
	— Ти си цял справочник, Силия! Та тези шест месеца календарни ли са, или лунни?
	— Днес е последният ден на септември, а чичо ни ти ги даде на първи април. Нали помниш, той каза, че чак тогава се сетил за тях. Вероятно си ги забравила, след като ги заключи тук в шкафа.
	— Мила моя, ние не трябва да носим тези бижута, нали разбираш — отговори Доротия много сърдечно, едновременно с ласкави и увещателни нотки в гласа. Тя продължаваше да държи молива и да прави бележки в полето.
	Силия се изчерви, силно натъжена.
	— Аз смятам, скъпа, че би било неуважение към паметта на мама, ако ги сложим настрана, и забравим за тях. А освен това — добави тя след известно колебание, като едва не зарида от притеснение — огърлиците са вече нещо съвсем обикновено. Дори мадам Поансон, в някои отношения по-строга от тебе, носеше такива украшения. А, общо взето, християните… сигурно в рая има и жени, които са носили бижута. — Силия долавяше в себе си прилив на духовна сила, когато се стремеше да се обоснове.
	— Значи, ти искаш да ги носиш, така ли! — възкликна Доротия и оживена от внезапното прозрение, усети подтик за решителни действия — навик, усвоен от същата онази мадам Поансон, която бе носила украшения. — Добре тогава, да ги извадим. Защо не си ми казала по-рано за това? Но ключовете, къде са ключовете? — Тя притисна глава с двете си ръце, сякаш отчаяна от собствената си разсеяност.
	— Тук са — каза Силия, отдавна обмислила и подготвила подобен отговор.
	— Отвори, моля те, голямото чекмедже на шкафа и извади кутията със скъпоценностите.
	Ковчежето скоро се разтвори пред очите им и множеството скъпоценности блеснаха пред тях на масата също като пъстроцветна леха. Не беше кой знае колко богата колекция, но някои украшения наистина бяха забележително красиви, като най-изящното сред тях безспорно беше една огърлица от виолетови аметисти, инкрустирани в изящна златна обковка, както и перлен кръст с пет брилянта. Доротия веднага грабна огърлицата и я закопча на шията на сестра си, където тя прилепна плътно като гривна — бижуто подчерта главата и шията на Силия, което напомни за стила на Хенриета Мария*11, както забеляза и самата тя в тясното огледало насреща.
	[*11 _Хенриета Мария_ (1609–1669) — съпруга на английския крал Чарлс І (1625–1649), особено непопулярна по време на Гражданската война в Англия заради католицизма си. Обикновено е изобразявана с огърлица, плътно по врата. — Б.пр.]
	— Чудесно, Силия! Можеш да носиш огърлицата с индийската си муселинова рокля. А кръста ще го слагаш с тъмните си тоалети.
	Силия едва потисна щастливата си усмивка.
	— О, Додо! Вземи кръста за себе си!
	— Не, не, скъпа — възрази Доротия, като небрежно махна с ръка в знак на отказ.
	— Непременно го вземи. Много ще ти отива… с черната рокля — настоя Силия. — Поне това можеш да сложиш.
	— За нищо на света, за нищо на света. Кръстът е последното нещо, което ще нося като дрънкулка. — Доротия леко потръпна.
	— Значи, и аз да го сложа, пак ще смяташ, че е грях? — попита Силия притеснено.
	— Не, съвсем не, скъпа — възрази Доротия, като погали сестра си по бузата. — Душите също имат облик — това, което приляга на един, не става за друг.
	— Но може да го запазиш в памет на мама.
	— Не, не. Имам други вещи от мама… кутията й от сандалово дърво, която толкова обичам… и много други неща. Всички бижута са за тебе, скъпа. Безсмислено е да говорим повече за това. Хайде… вземи ги, твои са.
	Силия се почувства малко засегната. В тази пуританска благосклонност имаше голяма доза чувство за превъзходство, почти толкова мъчителна за крехката плът на светлокосата, неизкушена от религията сестра, колкото и пуританското преследване.
	— Че как мога аз да нося бижута, щом ти, по-голямата сестра, отказваш да ги носиш?
	— Е, Силия, твърде много искаш — да си сложа дрънкулки само за да се чувстваш ти по-добре. Подобна огърлица би била мъчение за мене също като пирует по гладък под. Ще ми се завие свят и ще се чудя как да пристъпвам.
	Силия разкопча огърлицата и я остави настрана.
	— Може малко да ти е тясна. По-дълъг гердан, леко увиснал надолу, ще ти отива повече — отбеляза тя с известно задоволство.
	Мисълта, че бижуто е напълно неподходящо за Доротия от всякаква гледна точка, накара Силия да приеме огърлицата с още по-голяма готовност. Тя отвори кутийките за пръстени, откъдето просветна красив изумруд с диаманти — точно в този миг слънцето, показало се иззад облак, озари с лъчи масата.
	— Колко красиви са тези скъпоценни камъни! — възкликна Доротия, обзета от внезапни чувства, ненадейни като слънчевите лъчи. — Не е ли странно как цветовете могат да проникват дълбоко в душата, подобно на парфюм! Предполагам, че именно поради това скъпоценните камъни присъстват като емблеми на духовност в откровенията на свети Джон. Те са като късчета от рая. Според мене изумрудът е най-красив.
	— Има и същата гривна — зарадва се Силия. — Не я забелязахме в началото.
	— Прекрасни са — въздъхна Доротия, като сложи пръстена и гривната на изящната си ръка, а после ги вдигна на нивото на очите си срещу светлината от прозореца. Същевременно тя мислено се опитваше да оправдае насладата си от цветовете, като я свързваше с мистичния си религиозен плам.
	— Тези наистина ти харесват, Доротия — отбеляза Силия доста плахо, като се чудеше дали сестра й не проявява слабост, но й хрумна също, че по цвят изумрудите ще отиват на самата нея повече, отколкото лилавите аметисти. — Вземи поне този пръстен и гривната… щом не искаш нищо друго. Виж, тези ахатови бижута са много красиви… и сдържани.
	— Така е! Но аз ще взема тези… пръстена и гривната — заяви Доротия. А после отпусна ръка върху масата и добави със съвсем друг тон: — И все пак какви ли бедняци се трепят да намират тези камъни, да ги обработват и да ги продават! — Тя отново замлъкна и Силия си помисли, че сестра й ще се откаже от украшенията, ако реши да бъде последователна.
	— Да, скъпа, ще ги взема — решително отсече Доротия. — А ти вземи всичко останало заедно с ковчежето.
	Тя отново хвана молива, без да сваля бижутата и без да откъсва очи от тях. Реши често да ги държи до себе си, за да черпи зрителна наслада от тези бистри изворчета на ярък цвят.
	— А ще ги носиш ли и пред други хора? — Силия я погледна с несъмнен интерес относно предстоящите й действия.
	Доротия я стрелна с очи. Въпреки че в представите си непрекъснато разкрасяваше близките си, от време на време я осеняваше мълниеносно прозрение с остро жило. Макар че мис Брук често постигаше пълно смирение, не й липсваше и вътрешен огън.
	— Може би — доста високомерно отговори тя. — Не знам докъде мога да стигна в падението си.
	Силия се изчерви от огорчение. Усети, че е наскърбила сестра си, и не посмя да изрече ни една добра дума за подарените бижута, които сложи в ковчежето и отнесе със себе си. Доротия отново се залови с проекта си, но също бе огорчена и се питаше доколко са били искрени чувствата и думите й в гореописаната сцена, завършила с леко избухване.
	Съвестта на Силия й подсказваше, че не е сбъркала — съвсем естествено и логично бе да постави въпроса за бижутата и затова отново заключи, че Доротия е била непоследователна: тя трябваше или да вземе всички полагаеми й се украшения, или пък изцяло да се откаже от тях в съответствие с думите си.
	„Сигурна съм… или поне така смятам — помисли си Силия, — че носенето на огърлица няма да се отрази на молитвите ми. И не виждам защо точно сега, когато влизаме в обществото, аз трябва да се съобразявам с възгледите на Доротия, макар че тя, разбира се, трябва да се придържа към тях. Но невинаги е последователна.“
	Така разсъждаваше Силия, приведена над гоблена си, когато чу, че сестра й я повика.
	— Хей, Кити, ела да видиш проекта ми. Бих казала, че съм велик архитект, ако не бяха тези несъразмерни стълбища и камини.
	Когато Силия се надвеси над чертежите, Доротия гальовно докосна с буза рамото на сестра си. Силия разбра жеста й. Доротия бе усетила, че е сгрешила, и Силия й прости. Откакто се помнеха, Силия изпитваше смесени чувства на укор и благоговение към сестра си. По-малката сестра винаги се бе чувствала потисната от нея, но нима всеки потиснат няма и собствено мнение?


>>	Глава 2

E>
	— Виждаш ли онзи кавалер, който се приближава към нас на пъстро сив жребец и носи златен шлем?
	— Това, което виждам — отговори Санчо, — е само един мъж на сива кобила като моята, който си е сложил нещо лъскаво на главата.
	— Точно така — рече Дон Кихот. — А това блестящо нещо е шлемът на Мамбрино.
@	Сервантес
E$

	— Та значи, сър Хъмфри Дейви*12, а? — Приведен над супата, мистър Брук с обичайната си непринуденост възкликна усмихнат в отговор на казаното от сър Джеймс Четам, че четял книгата на Дейви „Химия и земеделие“. — Да, да, сър Хъмфри Дейви. Преди години вечерях с него в дома на Картрайт*13, а там беше и Уърдзуърт*14… поетът Уърдзуърт, както знаете. Странно нещо! Учил съм в Кеймбридж по едно и също време с Уърдзуърт, но тогава никога не съм го срещал… а двайсет години по-късно вечерях с него в дома на Картрайт. Странни неща стават в живота. Та и Дейви беше там, а той също бе поет. Бих казал, че Уърдзуърт беше поет номер едно, а Дейви — поет номер две. Това е самата истина, нали така?
	[*12 _Сър Хъмфри Дейви_ (1778–1829) — английски химик, изобретил миньорската лампа, известна като „лампата на Дейви“. — Б.пр.]
	[*13 Вероятно става дума за _Едмънд Картрайт_ (1743–1823), известен английски свещеник. — Б.пр.]
	[*14 _Уилям Уърдзуърт_ (1770–1850) — виден английски романтически поет, дал началото на Романтическата епоха в английската литература заедно с Колридж. — Б.пр.]
	Доротия се притесни малко повече от друг път. Все още бе началото на вечерята, а гостите в притихналата гостна бяха само двама, така че тези проблясъци на впечатляваща осведоменост от един магистрат твърде много биеха на очи. Зачуди се как ли преподобният мистър Късобан би погледнал на подобно скудоумие. В обноските му, както прецени тя, имаше голямо достолепие, а със стоманеносивата си коса и силно вдлъбнатите си очи той напомняше за портрет на Лок*15. Суховатото му телосложение и бледото лице бяха подобаващи за един учен — мистър Късобан бе напълно различен на вид от сър Джеймс Четам, типичен английски благородник с червеникави бакенбарди и цветущо здраве.
	[*15 _Джон Лок_ (1632–1704) — английски философ емпирик, един от най-влиятелните мислители на Просвещението. Съществуват два известни портрета на Лок от сър Годфри Нелър. — Б.пр.]
	— Чета „Химия и земеделие“ — заговори многоуважаваният баронет, — защото възнамерявам да взема в свои ръце една от фермите и да се опитам да покажа на арендаторите какво значи добро земеделие. Одобрявате ли плана ми, мис Брук?
	— Голяма грешка е, Четам — обади се мистър Брук, — да електрифицираш земите си, да превърнеш краварника си в гостна и неща от този род. Не става. По едно време и аз здравата се бях захванал с наука, но разбрах, че не става. Това води до какво ли не. Трябва да знаеш, че нещата са навързани. Затова казвам не и не!… Гледай арендаторите да не те мамят и неща от този род. И им осигури отводнителни тръби. Но фантазиите ти за земеделието не стават… това е твърде голяма лъжица. По-скоро отглеждай сюрия хрътки.
	— Няма никакво съмнение — възрази Доротия, — че е по-добре да вложиш пари, за да установиш как хората могат да добиват възможно най-богата реколта от земята, която ги храни, вместо да гледаш кучета и коне, за да яздиш. Не е грях да обеднееш заради нововъведения в името на общото благо.
	Въодушевлението, с което изрече тези думи, не подобаваше на една толкова млада дама, но все пак сър Джеймс се бе обърнал именно към нея. Той по навик постъпваше така и тя често си мислеше, че когато й стане зет, може да го подтиква към различни благородни дела.
	Мистър Късобан се вгледа съсредоточено в нея, докато тя говореше, и сякаш я видя в нова светлина.
	— Младите дами нямат и понятие от политическа икономия, нали разбирате? — отбеляза мистър Брук, като се поусмихна на мистър Късобан. — Спомням си, когато всички четяхме Адам Смит*16. Това се казва книга. Веднага попих всички нови идеи — за възможното съвършенство на човека например. Но според твърденията на някои историята се движи в кръг и това може добре да се обоснове. Самият аз съм го обосновавал. Но истината е, че човешкият разум би могъл да те тласне и прекалено напред… всъщност да те докара до ръба. И мене веднъж така ме тласна до ръба, но аз разбрах, че не става, и се спрях. Навреме се усетих да спра. Но не съм краен. Винаги държа да има и малко теорийка. Разумът ни е нужен, иначе отново бихме се озовали в тъмното Средновековие. Но щом става дума за разни книги, ето например да вземем „Война на полуострова“ от Съди*17. Сутрин винаги си я чета. Нали знаете кой е Съди?
	[*16 _Адам Смит_ — (1723–1790) — английски икономист и философ. Трудът му „Богатството на народите“ (1776) е сред най-известните обосновки на свободната търговия, капитализма и либерализма. — Б.пр.]
	[*17 _Робърт Съди_ (1774–1843) — английски романтически поет лауреат, историк и биограф, приятел на Уърдзуърт и Колридж, но остро нападан от Байрон. — Б.пр.]
	— Не! — отсече мистър Късобан, който не следеше разпалените разсъждения на мистър Брук, а мислеше само за книгата си. — Точно сега нямам много свободно време за подобна литература. Напоследък пазя зрението си само за архивни книги. Всъщност имам нужда някой да ми чете вечер, но съм много придирчив към гласа и не бих търпял лош четец. В известен смисъл това е нещастие — прекалено много се уповавам на вътрешни източници за подхранване на духа. Прекалено много живея с мъртвите. Умът ми е нещо като призрак на древен човек, който се лута из света и се опитва мислено да го възстанови в предишното му състояние, въпреки разрухата и непонятните промени. Намирам за нужно обаче да съм крайно предпазлив спрямо зрението си.
	Това беше първото по-дълго изказване на мистър Късобан тази вечер. Думите си бе подбирал внимателно, сякаш е бил призован да направи публично изявление. Добре премерената, напевна стегнатост на речта му, от време на време подсилвана с движение на главата, се открои още по-ярко поради контраста с небрежното скачане на мистър Брук от тема на тема. Доротия си помисли, че мистър Късобан е най-интересният мъж, когото някога е срещала, като не изключваше дори свещеника мосю Лире, последователят на Уолдо*18, организирал конференции върху историята на реформистката секта на уолдовистите. Да пресъздадеш един отминал свят, като неминуемо се придържаш към най-висшите цели на истинността — какво велико дело, до което е възможно някак си да се докоснеш, възможно е да спомогнеш дори само като държиш лампата за четене! Тази извисяваща мисъл въодушеви Доротия и разсея раздразнението й от упрека, че не е запозната с политическата икономия — мъглявата наука, която вечно й пречи и гаси светлите й прозрения.
	[*18 _Питър Уолдо_ — основател на секта за реформиране на Римската католическа църква през Средновековието. — Б.пр.]
	Сър Джеймс се възползва от мълчанието и отбеляза:
	— Вие толкова обичате ездата, мис Брук. Според мене трябва да вкусите малко и от удоволствията на лова. Бих искал да ми разрешите да ви изпратя един дорест кон, за да пробвате. Той е обучен за езда на дами. Видях ви в събота да пришпорвате на хълма една кранта не на вашето ниво. Конярят ми всеки ден ще ви води Коридон, стига само да кажете кога.
	— Благодаря, много сте любезен. Мисля да се откажа от ездата. Ще престана да яздя — отговори Доротия, подтикната към подобно внезапно решение поради лекото раздразнение, че сър Джеймс се опитва да привлече вниманието й, когато тя иска изцяло да го насочи към мистър Късобан.
	— Не, това е крайно решение — отбеляза сър Джеймс с укорителен тон, в който се долавяше силен интерес. — Сестра ви е склонна да си налага самоограничения, нали? — добави той, като се обърна към Силия, седнала от дясната му страна.
	— И аз така мисля — съгласи се Силия, уплашена да не каже нещо, което да подразни сестра й, като се изчерви извънредно очарователно над огърлицата си. — Тя обича да се отказва от нещата.
	— Щом обичам да правя така, Силия, това по-скоро е задоволяване на личните желания, отколкото самоограничение. Но сигурно има сериозни причини за решението да не правиш нещо, което е извънредно приятно — отговори Доротия.
	Мистър Брук не спираше да говори на събеседника си, но очевидно мистър Късобан наблюдаваше Доротия и тя усети това.
	— Точно така! — възкликна сър Джеймс. — Подтикът ви да се откажете от нещо е винаги възвишен и благороден.
	— Всъщност не е точно така. Не съм казала подобно нещо за себе си — отговори Доротия, цялата пламнала.
	За разлика от Силия, тя рядко се изчервяваше, и то само от яд или силна радост. В случая бе ядосана на сър Джеймс заради проявеното своенравие. Защо ли господинът не насочи вниманието си към Силия и не я остави на мира да слуша Късобан? Стига този учен мъж да благоволи да говори, вместо да позволява да бъде само слушател на мистър Брук — в този момент чичо й го уведомяваше, че Реформацията непременно означавала едно или друго нещо, че той самият бил протестант до мозъка на костите си, но католицизмът все пак съществувал, а колкото до отказа да дадеш малко площ от земите си за католическа черквичка, то всички хора се нуждаели от юздите на религията, което всъщност се свеждало до страха от отвъдното.
	— Преди време направих задълбочено изследване на теологията — заяви мистър Брук, сякаш за да обясни току-що проявената си проницателност. — Знам по нещо за всички школи. Познавах Уилбърфорс*19 в разцвета на силите му. Нали знаете Уилбърфорс?
	[*19 _Уилбърфорс_ (1759–1833) — английски политик, филантроп и водач на движение срещу търговията с роби. — Б.пр.]
	— Не — отсече мистър Късобан.
	— Ами Уилбърфорс не беше кой знае какъв мислител. Но ако бях влязъл в Парламента, както ме увещаваха да направя, щях да съм от независимите депутати като Уилбърфорс и щях да се занимавам с филантропия.
	Мистър Късобан се поклони, като отбеляза, че това е широко поле за изяви.
	— Така е — съгласи се мистър Брук с непринудената си усмивка, — но работата опира до документи. Доста отдавна започнах да събирам документи. Трябва да се подредят, но възникне ли у мене някакъв въпрос, пиша до някого и получавам отговор. Затрупан съм с документи. Впрочем вие как подреждате документите си?
	— Отчасти ги картотекирам — малко сепнато отговори мистър Късобан с известно усилие.
	— О, не става с картотекиране. Пробвах, но всичко се обърква. Все се чудя дали някой документ е при буквата А, или при Я.
	— Ще се радвам, ако ми разрешиш да ти подредя документите, чичо — обади се Доротия. — Ще направя азбучен списък на темите и ще подредя книжата по азбучен ред.
	Мистър Късобан изрази одобрението си със строга усмивка и каза на мистър Брук:
	— Имате на разположение чудесна секретарка, както виждате.
	— О, не, не! — възрази мистър Брук, като поклати глава: — Няма да позволя на млади дами да се ровят в документите ми. Младите дами са доста лекомислени.
	Доротия се почувства засегната. Мистър Късобан би си помислил, че чичо й има конкретна причина за подобен възглед, но всъщност това мнение се рееше свободно в съзнанието му сред всички останали проблясъци като откъснато крилце на пеперуда и съвсем случаен полъх го бе тласнал в нейна посока.
	Когато двете девойки останаха насаме в гостната, Силия възкликна:
	— Колко грозен е мистър Късобан!
	— Силия! Та той е най-забележителният мъж, когото някога съм виждала! Точно като портрет на Лок! Има същите силно вдлъбнати очи.
	— Дали и Лок е имал такива две бели брадавици с косъмчета отгоре?
	— Сигурно, особено ако са го преценявали определен тип хора! — тросна се Доротия и леко се отдръпна.
	— Мистър Късобан е жълт като болник.
	— Още по-добре. А ти навярно харесваш мъже с цвят на лицето cochon de lait*20.
	[*20 _Cochon de lait_ (фр.) — прасенце сукалче. — Б.пр.]
	— Додо! — възкликна Силия, като я погледна стъписана. — Досега не съм те чувала да правиш подобни сравнения.
	— Че имало ли е друг повод досега? Сравнението е добро — съпоставката е съвсем точна.
	Мис Брук очевидно се е самозабравила, помисли си Силия.
	— Учудва ме избухването ти, Доротия.
	— Неприятно е, Силия, че възприемаш хората само като биологични същества, облечени в дрехи, и никога не съзираш извисената душа в лицето на един мъж.
	— Това значи ли, че душата на мистър Късобан е извисена? — В наивния въпрос на Силия се прокрадна злъч.
	— Да, точно така мисля — отговори Доротия с пълна непоколебимост. — Това, което виждам в него, е изцяло в съзвучие с памфлета му върху библейската космология.
	— Той много малко говори — отбеляза Силия.
	— Защото няма на кого да говори.
	Силия си каза наум: „Доротия направо презира сър Джеймс Четам. Мисля, че не би се омъжила за него“. Реши, че би било жалко. Тя бе съвсем наясно към кого проявява интерес баронетът. Всъщност понякога си мислеше, че сестра й навярно не би направила един съпруг щастлив, ако той не възприема живота като нея. Дълбоко в себе си Силия таеше опасението, че сестра й е твърде религиозна, за да изпита семейно щастие. Идеите и съмненията са като бодли — те предизвикват у човека страх да стъпи, да седне или дори да яде.
	Когато мис Брук отиде до масата за чай, сър Джеймс, невъзприел държанието й като обидно, се приближи и седна до нея. Защо пък трябва да се обижда? Допускаше възможността мис Брук да го харесва, така че нечие отношение трябва да е твърде недвусмислено показано, за да отпаднат всякакви предварителни надежди или съмнения. Намираше я за обаятелна, но разбира се, преценяваше увлечението си донякъде и в теоретичен план. Създаден бе от прекрасно човешко тесто и притежаваше рядко срещаното качество сам да съзнава, че вродените му дарби, дори и да се развихрят напълно, не биха взели акъла на жителите и в най-тихата провинция. Тъкмо затова го привличаше идеята да има съпруга, която би могъл да попита „как да постъпим“ в този или онзи случай, която би подпомагала съпруга си с разумни решения и би имала съответното материално състояние да го подкрепи. Колкото до крайната религиозност, която се приписваше на мис Брук, той имаше доста неясна представа до какво се свежда тя и се надяваше да изчезне след брака. Накратко казано, смяташе, че е влюбен в подходящата жена, и до голяма степен бе готов да приеме нейното превъзходство, което в края на краищата един мъж, стига да реши, винаги може да пренебрегне. Сър Джеймс всъщност не мислеше, че някога би пожелал да пренебрегне превъзходството на такава красива девойка, която го радваше с ума си. Защо е нужно? Умът на мъжа, какъвто и да е, винаги има предимството да бъде мъжки — както и най-хилавият бряст е неизбежно по-висока класа и от най-разлистената палма — и дори невежеството му е с по-добро качество. Тази преценка може и да не принадлежи лично на сър Джеймс, но благодарение на традициите доброто провидение придава малко коравина и на най-мекушавия човек.
	— Надявам се да промените решението си относно коня, мис Брук — каза упоритият обожател. — Уверявам ви, че ездата е най-здравословното занимание.
	— Съзнавам това — хладно отговори Доротия. — Смятам, че тя би се отразила добре на Силия… ако реши да се заеме с нея.
	— Но вие сте такава добра ездачка!
	— Съжалявам, но не съм добре тренирана и лесно мога да бъда изхвърлена от седлото.
	— Тъкмо това е причина за повече тренировки. Всяка дама трябва да е отлична ездачка, за да може да придружава съпруга си.
	— Не разбирате ли колко сме различни, сър Джеймс? Твърдо съм решила, че не трябва да ставам отлична ездачка, така че никога няма да отговарям на вашата представа за дама. — Доротия гледаше право пред себе си и като някакъв красив хлапак говореше с хладен, рязък тон, който бе в забавно несъответствие със загрижеността и дружелюбието на обожателя й.
	— Бих искал да знам причините за подобно жестоко решение. Не е възможно да мислите, че ездата е нещо лошо.
	— Напълно възможно е да мисля, че ездата е нещо лошо за мене.
	— О, защо така? — с нежен укор възкликна сър Джеймс.
	Мистър Късобан бе застанал до масата за чай с чаша в ръка, заслушан в разговора.
	— Не трябва да проявяваме прекалено любопитство спрямо подбудите — сдържано се намеси той. — Мис Брук добре съзнава, че когато се изговорят на глас, те губят силата си: ароматът им се губи в прозаичната атмосфера. Трябва да пазим покълналото зрънце от силната светлина.
	Доротия се изчерви от удоволствие и отправи благодарствен поглед към изреклия тези слова. Насреща й бе мъж, който разбира извисената вътрешна нагласа, мъж, с когото духовното общуване е възможно. Нещо повече, той можеше да осветли явленията с широките си познания. Един мъж, чиято начетеност бе почти в пълно съответствие с възгледите му.
	Преценката на Доротия може да изглежда твърде великодушна, но всъщност животът не би могъл да тече без подобна щедрост в оценките, която при всички клопки на цивилизацията много улеснява сключването на брак. Нима някой е дръзнал да омаловажи ефирната дантела на познанството преди брака?
	— Разбира се — съгласи се благородният сър Джеймс. — Не трябва да принуждаваме мис Брук да говори за подбуди, които би искала да премълчи. Убеден съм, че тези подбуди й правят чест.
	Той не изпита никаква ревност от това, че Доротия прояви интерес към мистър Късобан. Дори не му и хрумна, че девойка, на която той самият се кани да предложи брак, може да е заинтригувана от един възсух книжен плъх, гонещ петдесетте, освен само в чисто религиозен смисъл като от някой що-годе известен свещеник.
	Тъй като Доротия се впусна в разговор с мистър Късобан относно свещениците от сектата на Уолдо, сър Джеймс се обърна към Силия и я заговори за сестра й, като спомена възможността за къща в града и полюбопитства дали мис Брук би харесала Лондон. Освободена от присъствието на Доротия, Силия заприказва доста непринудено и сър Джеймс си помисли, че втората мис Брук безспорно е много приятна, а също и миловидна, макар и да не е по-умна и разсъдлива от по-голямата си сестра, както твърдяха някои. Смяташе, че се е спрял на по-издигнатата във всяко отношение дама, а един мъж съвсем естествено се стреми към най-доброто. Би бил най-лицемерният ерген, ако няма подобни стремежи.


>>	Глава 3

E>
P>
	Кажи, богиньо, какво последва,
	когато Рафаил, любезният архангел…?
	Ева изслуша разказа в захлас,
	изпълни се с възхита
	и потъна в размисъл, когато чу
	за толкова велики и странни неща.
@	Изгубеният рай*21
	[*21 _Милтън. „Изгубеният рай“_, VII. „Богинята“ е музата Урания; архангел Рафаил тъкмо е разказал на Адам и Ева историята за бунта на Сатаната. — Б.пр.]
P$
E$

	Дори и да не е хрумвало на мистър Късобан да погледне на мис Брук като на подходяща съпруга, причините, които биха я подтикнали да приеме евентуалното му предложение, бяха вече покълнали в съзнанието й и до следващата вечер напъпиха и цъфнаха. За това допринесе и дългият им сутрешен разговор насаме — Силия, ни най-малко въодушевена от компанията на жълтия като болник мистър Късобан с брадавиците, се измъкна и отиде в дома на викария, за да си поиграе с босоногите му, но весели дечица.
	През това време Доротия надзърна дълбоко в бездънния кладенец на свещеническия ум и съзря там като в безкраен лабиринт отражението на всички качества, които ценеше. Разкри му донякъде и собствената си душа и научи от него за мащабния му сериозен труд, също такъв примамлив лабиринт. Той говореше като „любезния архангел“ на Милтън и с почти архангелски тон й разказа, че се е наел да докаже (всъщност това било изпробвано и преди, но не с подобна задълбоченост, логическа последователност и убедителни съпоставки, към които се стремял самият мистър Късобан), че всички митологически системи или отделни хаотични митологически теории били само изопачения на една основополагаща традиция. След като веднъж си намерил отправната точка и си стъпил на твърда почва, огромното поле от митологически разклонения ставало понятно, нещо повече, то засиявало от отразената светлина на всички взаимовръзки. Ала да прибереш цялата богата реколта на истината, съвсем не било лека или бърза работа. Само записките му били вече внушителен брой томове, но той би достигнал върха на делото си, ако съумее да обобщи всички тези пространни, все още трупащи се данни и да ги побере — също като превъзходните трудове на Хипократ в миналото — върху една-единствена малка лавица. Когато обясняваше всичко това на Доротия, мистър Късобан се изразяваше почти като пред себеподобен, защото не умееше да говори просто. Вярно е, че когато употребяваше гръцка или латинска фраза, винаги най-педантично я казваше и на английски, но вероятно би постъпил така във всички случаи. Един образован провинциален свещеник обикновено съзнава, че познатите му — лордове, баронети и други благородни и достойни люде — знаят латински, но съвсем малко.
	Доротия бе наистина очарована от широтата на възгледите му. Насреща й бе личност, твърде далече от повърхностното образование в девическото училище. Насреща й бе един нов Босюе*22, чието творчество съчетава дълбоките познания с пламенната религиозност, един съвременен Августин*23, който въплъщава в себе си блясъка на учения и на светеца.
	[*22 _Жак Босюе_ (1627–1704) — френски епископ, известен с тържествените си погребални речи. — Б.пр.]
	[*23 _Свети Августин_ (354–430 г. пр.н.е.) — един от основателите на християнската църква, силно повлиял както на католическата, така и на протестантската теология. — Б.пр.]
	Светостта му сякаш бе не по-малко очевидна от подчертаната му начетеност, защото, когато Доротия се осмели да изрази мнение по дадени теми, за които досега никога не бе споменавала пред когото и да било в Типтън — по-точно за второстепенното значение на някои църковни обреди и ритуали в сравнение с духовната вяра в Бога, за онова заличаване на аза в до`сега с божественото съвършенство, изразено според нея в най-добрите книги върху християнството от различни епохи, — тя съзря в мистър Късобан слушател, който напълно я разбира, който може да изрази съгласие с мнението й, като същевременно мъдро го смекчи с по-голяма трезвост и го подкрепи с исторически примери, неизвестни за нея.
	„Той мисли като мене — каза си Доротия, — или по-скоро духът му е отражение на възвишен свят, в сравнение с който моята мисъл е като евтино огледалце. А колкото до чувствата му, до целия му жизнен опит… какъв дълбок вир редом до моята плитка локва!“
	Мис Брук даваше оценка на думи и прояви с не по-малка непоколебимост от обичайната за младите дами през епохата й. Знаците са дребни, измерими неща, но тълкуванията са неограничени на брой, а у благите, пламенни девойки всеки външен знак може да предизвика удивление, вяра, надежди, необятни като небето, но те са оцветени с твърде рядко багрило под формата на знания. И все пак измамата не всякога е пълна. Самият Синдбад*24 може и да е стигал до верни попадения просто по силата на случайността. Погрешните разсъждения понякога водят бедните простосмъртни до верния извод — като тръгваме далече от правилната изходна точка и се движим с много отклонения и заобикалки, понякога се озоваваме там, където трябва. Само защото мис Брук стигна до такава бърза оценка, съвсем не означаваше, че мистър Късобан не я заслужава.
	[*24 _Синдбад Мореплавателя_ — герой от едноименния цикъл приказки, включен в „Хиляда и една нощ“. — Б.пр.]
	Той остана в имението малко повече, отколкото бе възнамерявал, поради донякъде настоятелната покана на мистър Брук, който можеше да му предложи като примамка единствено записките си относно стихийното чупене на машини*25 и паленето на купи сено. Мистър Късобан бе поканен да разгледа купищата писания в библиотеката, където домакинът започна да показва ту един, ту друг документ, четейки с неуверен глас отделни пасажи, като скачаше от един на друг откъслечен параграф с думите: „Да, вижте и това тук“, а накрая сложи всичко настрана и разтвори дневник за младежките си пътувания из Европа.
	[*25 Протестно движение в Англия (1812–1816) на т.нар. лудити, насочено срещу индустриализацията и изразено в чупене на машини. — Б.пр.]
	— Погледнете тук… тук е всичко за Гърция, за Рамнус*26, за развалините на Рамнус… вие сте голям елинист, нали. Не знам дали сте се занимавали достатъчно с топографията. Аз отделих извънредно много време да разуча тези неща… Хеликон*27, ето. Ето сега тук… „На другата сутрин потеглихме към Парнас*28, двугърбия Парнас“. Целият този дневник е за Гърция, нали разбирате? — обобщи мистър Брук, като прокара пръст по ръба на страниците и подаде книгата.
	[*26 _Рамнус_ — археологически обект в Гърция. — Б.пр.]
	[*27 _Хеликон_ — планина в Централна Гърция, известна като седалище на бог Аполон и музите в древногръцката митология. Станала е символ на поетическо вдъхновение. — Б.пр.]
	[*28 _Парнас_ — многовръх планински масив в Средна Гърция, където живеели Аполон и неговите музи. — Б.пр.]
	Мистър Късобан бе достолепен, но малко мрачен слушател — той се кланяше, където трябва, но доколкото бе възможно, избягваше да се вглежда в книжата, без обаче да показва пренебрежение или досада. Съзнаваше, че подобна хаотичност е характерна за институциите в страната и че човекът, впуснал се пред него в духовен галоп, бе не само любезен домакин, но и земевладелец, както и costus rotulorum*29. Дали пък търпимостта на госта не бе подсилена и от съзнанието, че мистър Брук е чичо на Доротия?
	[*29 _Costus rotulorum_ (лат.) — буквално „пазител на свитъците“, т.е. пазител на архивите в графството, най-висше длъжностно лице. — Б.пр.]
	Както забеляза Силия, мистър Късобан очевидно бе все по-склонен да предразполага Доротия към разговори с него, в които тя да разкрива своята същност. А когато я гледаше, лицето му се озаряваше от усмивка, бледа като зимен слънчев лъч. По време на приятната разходка с мис Брук по чакълестата алея преди заминаването си на следващия ден той й спомена за мъките на самотата, за нуждата от живителното присъствие на младостта, което би могло да озари или разнообрази задълбочените усърдни занимания на зрялата възраст. Направи това изявление толкова ясно и точно, сякаш бе дипломатически пратеник, чиито слова неминуемо ще окажат въздействие. Всъщност мистър Късобан нямаше обичая да смята, че едно лично или чисто практическо послание трябва да се повтаря или доуточнява. За него бе достатъчно да обозначи потребностите си, напълно самоцелно изразени на 2 октомври, единствено като упомене въпросната дата. Паметта му бе невероятна — един огромен том с обозначения vide supra*30 вместо повторения, който нямаше нищо общо с обичайния ни оръфан дневник, пълен с преповтаряне на вече описани неща. В случая бе малко вероятно привичната самоувереност на мистър Късобан да е напразна, защото Доротия добре чу думите му и веднага ги запамети с бързата реакция на младо, впечатлително създание, за което всяко ново събитие е епохално.
	[*30 _Vide supra_ (лат.) — виж горе. — Б.пр.]
	Беше три часът в един прекрасен прохладен есенен ден, когато Късобан потегли към дома си в своята енория, само на пет мили от Типтън. А Доротия, вече приготвила се с боне и шал, се втурна по оградената с храсти алея и бързо прекоси парка, за да поскита из околната горичка единствено в компанията на Мънк, голямото санбернарско куче, което неотлъчно охраняваше младите дами по време на разходките им. В съзнанието на девойката бе изникнала красива представа за бъдещето й, към което се бе устремила с трепетна надежда, и не желаеше никой да нарушава бляновете й за това мечтано бъдеще. Крачеше бодро в свежия следобед със зачервени бузи, а сламеното й боне (то вероятно би предизвикало любопитство у съвременниците с вида си на старовремска кошница) се бе килнало леко назад. Вероятно представата за Доротия не би била пълна, ако не се отбележи, че кестенявата й коса бе сплетена и здраво стегната отзад, така че формата на главата й дръзко се очертаваше в пълно несъответствие с модата на времето, която, за да прикрие природната оскъдност, бе наложила пищни високи прически с буйни къдри и едри вълни — една мода, ненадмината от никоя велика раса освен от жителите на Фиджи*31. Прическата на Доротия бе проява на нейния аскетизъм. И все пак нямаше и следа от аскетичност в блесналите прями очи на младата дама — отправила зареян поглед напред, дори в състоянието си на пълна вглъбеност, тя поглъщаше жадно цялото тържествено великолепие на есенния следобед с дългите просеки светлина между липите, чиито редици с докосващи се сенки се мержелееха пред нея.
	[*31 _Фиджи_ — британска островна колония (1874–1970) в Тихия океан. — Б.пр.]
	Доротия би заинтригувала всички люде, млади и стари (по-точно, всички хора от времето преди реформата*32), стига само грейналите й очи и лице да събудят у тях възобновената някогашна представа за младенческата любов. Романтичната заблуда на героини като Хлой спрямо Стрефон*33 бе станала почти неотменна част от поезията, каквато би трябвало да е и затрогващата прелест на искреното доверие. Историята за благоговението на мис Пипин към младия Пъмпкин*34 и мечтите й за дълъг щастлив съвместен живот с него беше извънредно прочувствена и винаги умиляваше бащите и майките ни, които я търсеха навсякъде около себе си. Стига само въпросният Пъмпкин да има представителна снага дори и в загрозяващ фигурата тесен фрак, всички очакваха от една благонравна девица — като нещо не само естествено, но и задължително за образа на съвършената жена — веднага да съзре неговото благородство, изключителните му способности и най-вече безукорната му искреност. Ала вероятно никой от живите обитатели — съвсем сигурно нито един от околностите на Типтън — не биха проявили съчувствие и разбиране към една девойка, чиито мечти и представи за брака са обагрени само от възторжените й идеали за смисъла на живота, една възторженост, подклаждана единствено от вътрешен огън, а не от подробности относно изящното разнообразие на чеиза, шарката на сервизите или дори доброто име и прелестните наслади на разцъфналата матрона.
	[*32 Парламентарна реформа в Англия през 1832 г., дала право на по-голям брой хора да гласуват. — Б.пр.]
	[*33 _„Стрефон и Хлой“_ (1734) — нравоучителна поема от Джонатан Суифт (1667–1745) със заострена критичност към жената и романтичната поетика. — Б.пр.]
	[*34 _Пъмпкин_ — pumpkin на английски означава „тиква“, така че името може да се предаде и като Тикван, т.е. обикновен, простоват човек. — Б.пр.]
	Вече бе хрумнало на Доротия, че мистър Късобан може и да поиска ръката й, и подобна мисъл за намеренията му предизвикваше у нея благоговейна признателност. Какво великодушие от негова страна! — нещо повече, това бе едва ли не знак от крилат вестител, явил се ненадейно на пътя й и протегнал ръка към нея. Твърде дълго се бе измъчвала от неяснотата в съзнанието си, сякаш гъста лятна мъгла забулваше мечтата й да изпълни живота си с благородни дела. Какво би могла да направи? Какво трябва да направи? — тя, още съзряваща жена, но с будна съвест и огромни духовни потребности, която не може да намери удовлетворение в наръчника за девици, пълен със съждения и хранителни отпадъци, достойни за една сива мишка. Ако се бе родила глуповата и самодоволна, би могла да реши, че е достатъчно една състоятелна млада дама християнка да осъществи идеалите си чрез благотворителна дейност в околността, чрез патронаж над по-бедното духовенство или прелистване на „Женските библейски образи“*35, където се разкрива житейската участ на Сара в Стария завет и на Доркас в Новия, както и с грижи за собствената си душа, докато е надвесена над ръкоделието в будоара си — и всичко това на фона на евентуалната женитба с мъж, непосветен като нея в невнятните религиозни тънкости, за когото трябва да се моли, както и своевременно да убеждава. Подобни неща не биха удовлетворили бедничката Доротия. Силата на религиозния й устрем, натискът, който той оказваше върху живота й, бе само една страна на една природа, твърде пламенна, с теоретична нагласа и интелектуална последователност. При такава природа, която се мята в оковите на тясното образование, задушава се от социалния живот наоколо — един мизерен лабиринт с жалки изходи, — чувства се зазидана сред водещи за никъде разклонения, бе неизбежно поведението й да се възприема от околните като странно, а също и непоследователно. Тя искаше да обоснове със солидни познания онова, което й се струваше най-ценно, а не само да си дава вид, че приема правила, които никога не се прилагат. Духовната й жажда се подклаждаше от цялата й младежка страст. Брачният съюз, който най-силно я привличаше, бе този, който би я освободил от оковите на собственото й невежество и би й дал свободата да се подчини по собствена воля на водач, който да я поведе по най-възвишени пътеки.
	[*35 _„Женските библейски образи, разкриващи женските добродетели“_ (1813) от Франсис Елизабет Кинг. — Б.пр.]
	„Тогава ще изуча всичко — си каза тя, като продължаваше да върви бързо по пътя за ездачи през гората. — Мой дълг ще е да се образовам, за да мога по-добре да му помагам във великите дела. В живота ни няма да има нищо делнично. Ежедневието ни ще е изпълнено с величави задачи. Все едно да се омъжа за Паскал. Ще се науча да гледам истината в светлината, в която са я виждали великите умове. И когато съзрея, ще знам какво да правя — ще се науча по какъв начин е възможно да се живее благородно… тук… в Англия. Сега се чувствам неуверена как да извършвам добри дела — все едно съм мисионер сред народ, чийто език не разбирам… но не и относно строежа на новите къщи… за това нямам никакви съмнения. О, надявам се, че ще успея да осигуря добри жилища и за хората в Лоуик! Ще направя много чертежи в свободното си време.“
	Доротия внезапно се възпря и се укори за самонадеяния начин, по който планира още неясни събития, но не й се наложи да променя рязко насоката на размишленията си, защото внезапно на завоя пред нея се появи препускащ ездач. Добре гледаният дорест кон и двата красиви сетера не оставиха и следа от съмнение, че ездачът е сър Джеймс Четам. Щом съзря Доротия, той веднага скочи от коня и след като предаде юздите на коняря си отзад, се отправи към нея с нещо бяло в ръце, което предизвикваше бурния лай на двата сетера.
	— Прекрасно е, че ви срещнах, мис Брук — заговори той и повдигна шапка, под която се показа лъскавата му руса коса на вълни. — Така си спестих нетърпението час по-скоро да ви доставя удоволствие.
	Мис Брук се подразни от натрапеното му присъствие. Този любезен баронет, безспорно подходящ съпруг за Силия, прекаляваше в усилията си да предразположи по-голямата сестра. Дори един бъдещ зет може да ви се стори твърде досаден, щом непрестанно си въобразява, че помежду ви има чудесно разбирателство, и непрекъснато се съгласява с вас дори и когато му противоречите. Предположението, че той е допуснал грешката да ухажва именно нея, още не й бе хрумнало. Цялата й духовна енергия бе насочена към мисли от съвсем друг порядък. Но в настоящия миг той очевидно бе натрапник и видът на пухкавите му ръце не й се понрави. Беше се силно изчервила от раздразнение и с известна високомерност отвърна на поздрава му.
	Сър Джеймс изтълкува изчервяването й по най-благоприятния за себе си начин и си помисли, че мис Брук никога не е изглеждала толкова прекрасна.
	— Нося един малък просител — заговори той, — или по-точно казано, донесъл съм го да проверя дали ще бъде посрещнат с одобрение, преди да изложа молбата си.
	И той показа какво държи в ръце — малко бяло кученце малтийска порода, най-своенравната прищявка на природата.
	— Става ми мъчно, като видя как тези нещастни създания се отглеждат единствено за домашни любимци — сряза го Доротия, като изложи мнение, възникнало в момента (както често се случва) под въздействие на раздразнението й.
	— О, нима! — удиви се сър Джеймс, пристъпвайки до нея.
	— Смятам, че ласките, които получават, изобщо не ги правят щастливи. Те са толкова безпомощни и беззащитни. Една невестулка или полска мишка е много по-интересна, защото сама си осигурява прехраната. Иска ми се да вярвам, че животните край нас имат души, подобни на нашите, и или водят свой собствен живот, или са наши спътници като Мънк например. А създания като това тук са направо паразити.
	— Приятно ми е да чуя, че не ги харесвате — отговори прелюбезният сър Джеймс. — Аз самият никога няма да ги отглеждам, но дамите обикновено обичат подобни кученца. Хайде, Джон, вземи го, моля те!
	Неприятното кутре със също такива неприятни очички и черно носле бе своевременно отстранено, след като мис Брук реши, че то изобщо не е трябвало да се ражда. Ала все пак тя намери за нужно да поясни:
	— Не бива да смятате обаче, че и Силия мисли така. Според мене тя харесва тези малки любимци. Преди време имаше едно кученце порода „Териер“, което много обичаше. А аз все се притеснявах, защото ме беше страх да не го настъпя. Доста късогледа съм.
	— Вие имате определено мнение за всяко нещо, мис Брук, и то е винаги точно.
	Как би могло да се отговори на подобен глупав комплимент!
	— Знаете ли, много ви завиждам за това — добави сър Джеймс, като пристъпваше с бързото темпо, наложено от Доротия.
	— Не разбирам какво точно имате предвид.
	— Способността ви да си съставяте мнение! Аз съумявам да си съставя мнение за хората. Усещам кога харесвам хората. Но относно други неща, нали разбирате, се затруднявам да реша. Защото в даден спор чувам убедителни доводи и от двете страни.
	— Или само изглеждат убедителни. Вероятно невинаги правите разлика между разумното и неразумното.
	Доротия усети, че прекалява с грубостта си.
	— Точно така! — възкликна сър Джеймс. — Вие обаче сякаш имате способността да правите тази разлика.
	— Напротив, често не успявам. Поради невежеството си. И все пак съществуват верни отговори, но аз не съм способна да ги намеря.
	— По моя преценка малцина ги намират толкова точно. Знаете ли, Лъвгуд ми разказа вчера, че вие сте предложили най-хубавия план за къщи на света… невероятно добър за такава млада дама, рече той. Проявили сте направо гениалност, така се изрази. Каза ми още, че сте искали мистър Брук да застрои квартал с нови къщи, но според Лъвгуд малко вероятно било чичо ви да се съгласи. Знаете ли, това е едно от нещата, които бих искал да направя… имам предвид в моите земи. За мене ще е удоволствие да осъществя плана ви, ако ми го покажете. Разбира се, той ще глътне много пари, затова хората го отхвърлят. Арендаторите не биха могли да изплатят вложените суми с наема си. Но в края на краищата си струва да се направи.
	— Струва си да се направи ли? Така е наистина! — възкликна възторжено Доротия, напълно забравила предишното си леко раздразнение. — Според мене заслужаваме да бъдем изгонени с камшик от красивите си богати домове… всички ние, които позволяваме арендаторите ни да живеят в подобни кочини, каквито виждаме наоколо. Животът им би могъл да е по-добър и от нашия, ако имаха свестни къщи, подобаващи за човешки същества, от които очакваме работа и признателност.
	— Ще ми покажете ли плана си?
	— Да, разбира се. Смея да кажа, че е доста нескопосан. Разучих обаче всички чертежи на къщи в книгата на Лудън и избрах най-подходящите. О, какво щастие би било да дадем пример в нашето графство! Вместо да слагаме просяка Лазар*36 пред портата, ще изхвърлим всички кочини извън портата.
	[*36 Препратка към библейската притча за просяка Лазар, който постоянно висял пред портата на богатия. — Б.пр.]
	Сега Доротия изпадна в най-добро разположение на духа си. Какво чудо наистина! Сър Джеймс в ролята си на зет да построи мострени къщи в земите си, а след него да се построят и други в Лоуик, след което все повече хора на други места да последват примера им — о, сякаш духът на самия Оберлин*37 се бе извисил над енориите, за да направи живота на бедните красив!
	[*37 _Йохан Фридрих Оберлин_ (1740–1826) — германски протестантски пастор, заел се да преобрази материалния и духовния живот в немското село. — Б.пр.]
	Сър Джеймс разгледа всички планове и си тръгна с един, за да го обсъди с Лъвгуд. Тръгна си и с чувство на задоволство, че се е издигнал в очите на мис Брук. Кученцето не бе предложено на Силия, един пропуск, който по-късно Доротия отбеляза с учудване, но укори себе си за това. Тя просто бе наложила своето на сър Джеймс. Но в края на краищата беше истинско облекчение, че в краката й няма да се мотае кученце, което да настъпва.
	Силия бе там, когато се обсъждаха плановете, и забеляза заблудата на сър Джеймс. „Той си мисли, че Додо се интересува от него, а тя се интересува само от плановете си. И все пак не съм сигурна дали би го отхвърлила, ако прецени, че той ще й даде пълната свобода да осъществява идеите си. Колко зле би се чувствал сър Джеймс тогава! Не понасям идеите.“
	Тази непоносимост доставяше тайно задоволство на Силия. Не се осмеляваше да я изрази недвусмислено пред сестра си, защото това би означавало открито да покаже, че по един или друг начин е скарана с благородството. Но при благоприятни случаи косвено подсказваше на Доротия неодобрителната си нагласа и отрезвяваше възторжените й излияния, като й заявяваше, че хората само я гледат слисано, вместо да я слушат. Силия не беше импулсивна — тя умееше да изчаква удобния момент и винаги изразяваше мнението си с тих, равен, ясен тон. Когато някой заговореше прекалено разпалено и натъртено, тя само се вглеждаше в лицето и чертите му. Трудно й беше да разбере как един добре възпитан човек може така смешно да зяпа с уста и да подпява при говоренето.
	Бяха изминали само няколко дни, когато мистър Късобан отново ги посети една сутрин, и съответно бе поканен да вечеря и да преспи в имението им следващата седмица. Това даде възможност на Доротия да проведе три разговора с него и да се увери, че първите й впечатления са били верни. Той бе точно такъв, какъвто си го бе представяла — почти всичко казано от него беше истински бисер, едва ли не надпис в музей, който разкрива съкровищата на древността. Очевидно бе, че посещенията му са заради нея, и това усещане още повече разпалваше въображението и вярата й в духовната му извисеност. Този учен мъж благоволяваше да прояви интерес към една незряла девойка, да отдели време да поговори с нея, без да й прави глупави комплименти, а просто за да обмени мисли или понякога да й даде разумни наставления. Какво прекрасно общуване! Сякаш мистър Късобан изобщо не съзнаваше грижите на ежедневието и никога не разговаряше за делнични неща като простосмъртните мъже — подобен разговор би бил неприятен като сух хляб с миризма на мухъл. Говореше само за това, което го вълнува, или пък мълчеше и се кланяше с печална вежливост. Доротия долавяше в поведението му очарователна естественост и религиозно въздържане от всякаква изкуствена приповдигнатост, при която зад привидно духовното прозира стремеж за самоизтъкване. Оценяваше както благоговейно религиозната му извисеност, така и интелекта и поразителната му начетеност. Той приемаше благосклонно проявите й на набожност, като често ги подкрепяше с подходящи цитати. Позволи си да признае, че на младини е изживял някои духовни трусове. Накратко казано, Доротия усети, че в негово лице може да разчита на разбиране, съчувствие и напътствие. Само в едно нещо — едно-единствено нещо, което най-много я вълнуваше — изпита разочарование. Мистър Късобан очевидно не прояви интерес към строежа на къщите и изведнъж смени темата, като заговори за извънредно тясното пространство в жилищата на древните египтяни, сякаш да я накара да снижи изискванията си. След като си отиде, Доротия изпадна в мъчителен размисъл относно безразличието му. Ала съзнанието й заработи усилено, като привеждаше разни доводи — влиянието на различните климатични условия върху човешките потребности, всепризнатото бездушие на езическите деспоти и неща от този род. Дали пък да не изложи тези доводи пред мистър Късобан при следващото му посещение? Но като размисли, реши, че е самонадеяно да очаква от него да прояви интерес по този въпрос. Той не би се възпротивил на заниманията й с подобни неща в свободното й време, също както и другите жени се занимават с облеклото или ръкоделието си… не би й забранил, когато… Доротия много се засрами, щом усети в какви разсъждения се е впуснала. И все пак чичо й бе поканен да погостува няколко дни в Лоуик: дали пък поканата не дава основание да се смята, че мистър Късобан предпочита именно компанията на чичо й, независимо дали той му показва писания, или не?
	Междувременно лекото й разочарование подсили радостта й от готовността на сър Джеймс Четам да се заеме със замислените подобрения. Той им бе много по-чест гост от мистър Късобан и Доротия престана да го намира за досаден, след като той прояви такава огромна отзивчивост — показа практически усет относно предварителните изчисления на Лъвгуд и беше очарователно сговорчив. Тя предложи първо да се построят нови къщи, където да се настанят две семейства, а старите им колиби да се съборят, за да се освободи място за нови строежи. Сър Джеймс възкликна: „Точно така!“, но тя вече много спокойно възприе възклицанието му.
	Безспорно онези мъже, които рядко се озаряват от нови идеи, биха могли под мъдро женско ръководство да бъдат много полезни членове на обществото, стига да имат късмета да си изберат подходяща балдъза! Трудно е да се каже дали Доротия донякъде съзнателно не продължаваше да се прави на сляпа относно личния избор на сър Джеймс. Ала животът й сега бе изпълнен с надежди и дела: тя не само обмисляше бъдещи планове, но вземаше сериозни книги от библиотеката и изчиташе много неща (за да не проявява голямо невежество в разговорите си с Късобан), като от време на време си задаваше самокритичния въпрос дали твърде много не надценява скромните си занимания и дали те не предизвикват у нея самодоволство, което би било върховна проява на невежество и глупост.


>>	Глава 4

E>
	__Първи джентълмен:__
	Всички наши дела са окови,
	които сами си изковаваме.

	__Втори джентълмен:__
	Да, така е, но винаги
	светът желязото ни предоставя.
E$

	— Сър Джеймс, изглежда, твърдо е решил да изпълнява всичко, което пожелаеш — отбеляза Силия в каретата на път за къщи след огледа на новия строеж.
	— Той е добро същество и е много по-разумен, отколкото би могло да се допусне — небрежно отговори Доротия.
	— Искаш да кажеш, че изглежда глуповат.
	— О, не, не! — опомни се Доротия и докосна за миг ръката на сестра си. — Просто не умее да говори по някои теми.
	— Според мене само безкрайно неприятният човек умее да говори по всякакви теми — отговори Силия с обичайния си мек тон на мъркащо коте. — Сигурно е ужасно да се живее с такъв. Представи си само! На закуска и по всяко време все да нарежда.
	Доротия се засмя.
	— О, Кити, ти си направо невероятна! — Тя щипна брадичката на сестра си с умиление, защото в този миг Силия й се стори извънредно прелестна и очарователна — орисана завинаги да остане невинна като херувим, тя, подобно на волна птичка, едва ли се нуждаеше от спасение на душата, ако подобно твърдение не е в разрез с доктрината. — Разбира се, не е необходимо хората да говорят добре за всичко. Но отстрани може да се прецени интелекта им, ако все пак опитат.
	— Да не би да искаш да кажеш, че сър Джеймс се опитва, но не успява?
	— Говоря в най-общ смисъл. Защо ме разпитваш за сър Джеймс? Неговата цел в живота не е да задоволява исканията ми.
	— Нима, Додо, наистина мислиш така?
	— Естествено. Той гледа на мене като на бъдеща сестра… нищо повече. — Никога досега Доротия не бе отправяла подобни намеци към Силия, възпирана от взаимното им чувство на неудобство да обсъждат такива теми, като очакваше някакво решително събитие да наруши това мълчание. Силия се изчерви и бързо заговори:
	— Моля те да не се заблуждаваш повече по този въпрос, Додо. Когато Тантрип ми решеше косата онзи ден, ми разказа как прислужникът на сър Джеймс подочул от слугинята на мисис Кадуоладър, че сър Джеймс щял да се жени за по-голямата мис Брук.
	— Как позволяваш на Тантрип да ти предава подобни клюки, Силия? — възмути се Доротия не на шега. Гневът й се засили и от това, че сега в съзнанието й изникнаха някои подминавани подробности, които потвърждаваха думите на Силия. — Ти вероятно си я разпитвала. Това е унизително.
	— Не виждам нищо нередно Тантрип да ми разказва това-онова. По-добре е да знаеш какво говорят хората. Нима не виждаш какви грешки правиш, като си затваряш очите. Убедена съм, че сър Джеймс възнамерява да ти направи предложение. При това се надява да не го отхвърлиш — особено сега, когато си толкова доволна от съдействието му в плановете ти. А колкото до чичо… сигурна съм, че и той очаква подобно предложение. На всички е ясно, че сър Джеймс е много влюбен в тебе.
	Доротия бе така дълбоко и болезнено потресена, че бликналите й сълзи обляха цялото й лице. Всичките й съкровени планове помръкнаха и само при мисълта за заблудата на сър Джеймс относно нейните чувства се изпълни с омерзение. Раздразнена бе и от Силия.
	— Как е могъл да допусне такова нещо? — избухна тя, извън себе си от гняв. — Досега сме се разбирали единствено по проекта за къщите. Иначе преди това дори бях груба с него.
	— Но после остана много доволна от него. И той е започнал да вярва, че е легнал на сърцето ти.
	— Легнал ми е на сърцето ли? Силия, как можеш да използваш такива отвратителни изрази? — яростно възкликна Доротия.
	— Боже мой, Доротия, смятам, че е напълно в реда на нещата мъжът, за когото би се омъжила, да легне на сърцето ти.
	— Обидно ми е да казваш, че сър Джеймс е очаквал подобно нещо от мене. Това не е точният израз за чувството ми към мъжа, за когото бих се омъжила.
	— Ами тогава ми е мъчно за сър Джеймс. Сметнах за необходимо да ти кажа истината, защото ти се държиш както обикновено — не поглеждаш встрани и все се озоваваш там, където не трябва. Въобразяваш си неща, които другите не виждат, но не забелязваш дори съвсем очевидното и нищо не може да те удовлетвори. Такава си ти, Додо.
	Знае ли човек какво бе вдъхнало на Силия тази необикновена смелост, та сега бе толкова безмилостна към сестра си, пред която понякога благоговееше. Кой може да каже какви напълно основателни упреци би могла да отправи една Котарана Мърморана*38 към нас, хората с по-широка нагласа?
	[*38 _„Котаран Мърморан“_ (Kater Murr — 1819–1821) — незавършен роман на немския писател Хофман. — Б.пр.]
	— Много ми е тежко — изохка Доротия, сепната от нападките. — Трябва да се откажа от къщите. Би било несправедливо към него. Ще му съобщя, че се отказвам от тях. Много ми е тежко. — В очите й отново бликнаха сълзи.
	— Почакай малко. Обмисли нещата. Нали знаеш, че заминава за ден-два да види сестра си. Тук ще е само Лъвгуд — не се удържа и омекна Силия. — Бедничката Додо! — поде тя с дружелюбния си равен тон. — Колко жалко! Да правиш чертежи и планове, е любимата ти прищявка.
	— Какво! Да правя планове, било прищявка, значи! Да не би да смяташ, че грижата ми за домовете на ближните е по детински наивна? В такъв случай няма как да не правя грешки. Как би могъл един християнин да извърши нещо благородно сред такива тесногръди хора?
	Тук разговорът приключи. Доротия бе прекалено раздразнена, за да може отново да възвърне добрия си тон и да покаже с поведението си, че осъзнава грешките си. По-скоро бе склонна да порицае непоносимото тесногръдие и приспаната съвест на обществото край себе си. А Силия вече не беше неизменният херувим, а трън в очите й, една румена неверница, която с безбожието си надминава и най-големия богохулник в „Пътешественикът“*39. Било прищявка да правиш планове! Какъв е смисълът на живота тогава… как е възможно да поддържаш вярата си, когато тъпчат плодовете на труда ти като ненужен боклук? Когато слезе от каретата, бузите й бяха бледи, а клепачите й — зачервени. На лицето й се четеше дълбока скръб и чичо й, който ги посрещна в преддверието, би се разтревожил, но тъй като Силия изглеждаше все така хубава и спокойна, той веднага реши, че сълзите идват от прекалената набожност на Доротия. В тяхно отсъствие той се бе прибрал от пътуването си до града по повод молбата за помилване на някакъв злосторник.
	[*39 _„Пътешественикът“_ — най-известното алегорично произведение на Джон Бънян (1628–1688) — английски проповедник и автор на религиозни книги. По пътя към рая героят Кристиян се сблъсква с най-различни пороци и трудности, назовани с алегорични имена. — Б.пр.]
	— Е, скъпи мои — сърдечно възкликна той, когато те се приближиха да го целунат. — Надявам се, че всичко е било наред, докато ме нямаше.
	— Да, чичо — отговори Силия. — Ходихме до Фрешит да видим как върви строежът на къщите. Очаквахме те да се прибереш за обяд.
	— Отбих се да обядвам в Лоуик… Вие не знаехте, че ще мина през Лоуик. Донесох ти няколко памфлета, Доротия… в библиотеката са, разбира се, на масата в библиотеката.
	Сякаш електрически ток прониза Доротия и я въздигна от пълното отчаяние до надеждата. Памфлетите бяха за ранното християнство. Неприятното усещане, предизвикано от Силия, Тантрип и сър Джеймс, изчезна и тя веднага се отправи към библиотеката. Силия се качи горе, мистър Брук се забави по някакъв повод, а когато се върна в библиотеката, завари Доротия да седи, изцяло погълната от един памфлет с бележки на мистър Късобан в полето — памфлетът й доставяше такава дълбока наслада, сякаш вдъхваше аромата на букет свежи цветя след дълга, изнурителна разходка в жегата.
	Беше напълно забравила за Типтън и Фрешит, както и за печалната си склонност да се озовава там, където не трябва, по пътя към Новия Йерусалим.
	Мистър Брук седна в креслото, заобиколен от кучетата си, опъна нозе пред камината с приятно тлеещата жарава, потърка леко ръце и погледна Доротия, но съвсем бегло и разсеяно, сякаш няма конкретен повод за разговор. Щом усети присъствието му, Доротия затвори памфлета и понечи да излезе. Обикновено се вълнуваше от милосърдната намеса на чичо си в полза на злосторниците, но поради големите си вълнения този път забрави да попита за случая.
	— На връщане се отбих в Лоуик, нали разбра? — обади се мистър Брук, сякаш не толкова с намерението да я задържи в стаята, колкото поради явно обичайната си склонност да повтаря току-що казаното. Този основен принцип, залегнал в човешкото общуване, бе широко прилаган от мистър Брук. — Обядвах там и разгледах библиотеката на мистър Късобан и неща от този род. По пътя много духаше в каретата. Няма ли да седнеш, скъпа? Като че ли си измръзнала.
	Доротия се почувства склонна да приеме поканата. Понякога, когато безгрижното отношение на чичо й към живота не я вбесяваше, поведението му й действаше доста успокоително. Свали пелерината и бонето си, седна срещу него и усети приятните отблясъци на жаравата, но заслони очи с красивите си ръце. Това не бяха някои слаби, крехки ръчички, а силни, женствени, майчински ръце. Държеше ги така, сякаш просеше милост заради страстния си стремеж към познанията и широтата на мисленето, стремеж, който в неблагоприятната среда на Типтън и Фрешит бе довел само до плач и зачервени клепачи.
	Сега тя се сети за осъдения злосторник.
	— Какви новини носиш за крадеца на овце, чичо?
	— О, бедничкият Бънч!… Ами, изглежда, няма да можем да го отървем… ще бъде обесен*40.
	[*40 Краденето на овце е било углавно престъпление до 1832 г. — Б.пр.]
	На лицето на Доротия се изписа едновременно укор и състрадание.
	— Обесен, нали разбираш? — повтори мистър Брук, като кимна леко с глава. — Бедният Ромили! Той можеше да ни помогне. Познавах добре Ромили. Късобан не го познава. Малко повечко се е заровил в книгите, така да се каже, този Късобан.
	— Когато някой прави големи изследвания и пише голям труд, естествено е да се откаже от светския живот. Как би могъл да излиза и да завързва познанства?
	— Това е вярно. Но такъв човек изпада в униние, нали разбираш? И аз съм ерген, но характерът ми е такъв, че никога не изпадам в униние. Свикнал съм да ходя навсякъде и да се интересувам от всичко. Никога не изпадам в униние, но виждам, че Късобан изпада, нали разбираш? Нужен му е събеседник… събеседник, нали разбираш?
	— За всекиго би било голяма чест да бъде негов събеседник — разпалено отговори Доротия.
	— Ти май го харесваш, а? — попита мистър Брук без следа от удивление или каквото и да е чувство. — Ами виж какво, познавам Късобан от десетина години, откакто се засели в Лоуик. Но никога не съм успял да измъкна нещо от него… никакви идеи, нищо, нали разбираш? Но всичко му е наред на човека и току-виж станал епископ… нещо такова, нали разбираш, стига Пийл да остане на поста си. Та той има много високо мнение за тебе, скъпа моя.
	Доротия направо онемя.
	— Така е, той наистина има много високо мнение за тебе. И се изразява невероятно добре… този Късобан. Съгласи се с мене, че още не си пълнолетна. Накратко казано, обещах му да говоря с тебе, макар да му казах, че според мене няма голяма вероятност. Длъжен бях да го предупредя. Рекох му: племенницата ми е много млада, и неща от този род. Но не сметнах за необходимо да навлизам в подробности. В края на краищата, казано направо, той поиска разрешението ми да ти направи предложение за женитба… за женитба, нали разбираш? — заяви мистър Брук, като пояснително кимна с глава. — Реших, че е добре да ти кажа за това, скъпа моя.
	В държанието на мистър Брук не можеше да се долови какъвто и да е смут, но той наистина искаше да разбере какво все пак мисли племенницата му по въпроса, за да й даде своевременен съвет, ако е нужно. Като магистрат, преизпълнен с всякакви идеи, каквото и чувство да си позволи да изпитва, би било изцяло добронамерено. Доротия обаче не отговори веднага и той повтори:
	— Реших, че е добре да ти кажа за това, скъпа моя.
	— Благодаря ти, чичо — заговори Доротия с ясен, уверен глас. — Много съм благодарна на мистър Късобан. Ако ми направи предложение, ще го приема. Никой мъж досега не е предизвиквал у мене такова дълбоко възхищение и почит.
	Мистър Брук замълча за миг, а после бавно промълви:
	— Хм… Така, значи! В някои отношения той е добра партия. Но виж, и Четам е добра партия. А нашите земи са една до друга. Никога няма да се възпротивя на желанията ти, скъпа. Хората трябва сами да решават за кого да се женят и други лични неща… поне донякъде, нали разбираш? Винаги това казвам, поне донякъде. А аз искам ти да се омъжиш добре. И имам сериозни основания да смятам, че Четам желае да се ожени за тебе. Само ти обръщам внимание на това, нали разбираш?
	— Невъзможно е да се омъжа за сър Джеймс Четам — заяви Доротия. — Ако той е допускал подобно нещо, много е бъркал.
	— Гледай ти каква работа! Човек никога не знае. А аз си мислех, че Четам направо е идеалният съпруг за една жена, така да се каже.
	— Моля те повече да не споменаваш името му по този въпрос, чичо — отговори Доротия, донякъде отново усетила предишното си раздразнение.
	Мистър Брук се зачуди и си помисли, че жените никога не може да бъдат разгадани докрай, щом дори и на тази възраст той не е в състояние да предвиди научно желанията им. Виж ти, мъж като Четам да бъде отблъснат!
	— Та що се отнася до Късобан, няма място за бързане… поне от твоя страна. Вярно е, че за него всяка поредна година е от значение. Вече е прехвърлил четирийсет и пет, нали разбираш? Трябва да знаеш, че цели двайсет и седем години е по-стар от тебе. Разбира се… щом ти харесват науките, положението и неща от този род, не може да имаме всичко накуп. А и доходът му е добър… има добър имот извън църквата… доходът му е добър. И все пак той не е млад и не трябва да крия от тебе, скъпа, че според мене здравето му не е цветущо. Нищо друго нямам против него.
	— Не бих искала да имам съпруг много близо до мене по години — добави Доротия със сериозен, решителен тон. — Бих искала да имам съпруг, който да ме превъзхожда с идеите си и във всички области на познанието.
	Мистър Брук повтори примирително своето „хм“ и допълни:
	— Смятах, че имаш много повече собствени идеи от другите девойки. Смятах, че държиш на тях… много държиш на тях, нали разбираш?
	— Не мога да си представя как бих живяла без каквито и да е идеи, но бих искала да имам сериозни основания за тях, а един учен мъж би ми помогнал да разбера кои са най-добре обосновани и ще ми помогне да се ръководя от тези идеи.
	— Точно така. Много добре го каза… много добре, по-добре от всякога, нали разбираш? Но нещата са много по-сложни — добави мистър Брук, подтикнат от разбунената си съвест да направи най-доброто за племенницата си в дадения случай. — Животът не е сложен в калъп… не се свежда до строги правила и така нататък. Аз самият никога не се ожених, което не е толкова лошо. Всъщност никога не обикнах някоя толкова много, че да си сложа примката заради нея. Защото бракът е примка, нали разбираш? Има ярост в него. Истинска ярост. А един съпруг иска да бъде господарят.
	— Знам, че трябва да съм готова за всякакви изпитания, чичо. Бракът налага големи задължения. Никога не съм си мислила, че носи само спокойствие — заяви бедничката Доротия.
	— Е, ти не си падаш по парадирането, големите имения, баловете, вечерите и неща от този род. Разбирам, че начинът на живот на Късобан може да ти допада повече, отколкото този на Четам. И ще постъпиш както желаеш, скъпа моя. Няма да преча на Късобан. Веднага реших така, защото никой не знае как ще се развият нещата. Ти си съвсем различна в предпочитанията си от младите госпожици. Така че свещеник и учен… който може един ден да стане и епископ… нещо подобно… може и да е по-подходящ за тебе от Четам. Четам е приятен човек, приятен разумен човек, нали разбираш? Но не се интересува от идеи кой знае колко. За разлика от мене, когато бях млад. Но очите му… Мисля, че малко ги е увредил от много четене.
	— Така ще съм по-щастлива, чичо, ще имам по-голяма възможност да му помагам — пламенно го увери Доротия.
	— Както виждам, вече почти си решила за себе си. Е, скъпа моя, всъщност имам писмо за тебе в джоба си. — Мистър Брук подаде плика на Доротия, а когато тя се надигна да излезе, добави: — Няма защо много да се бърза, скъпа моя. Обмисли всичко, нали разбираш?
	Когато остана сам, размисли и прецени, че безспорно е бил силен в думите: по убедителен начин бе изтъкнал пред нея рисковете на брака. Такъв бе дългът му. Що се отнася до желанието му мъдро да наставлява младите хора, никой чичо на света, колкото и да е пътувал на младини, да е поглъщал нови идеи и да е вечерял със знаменитости, вече покойници, не би могъл да прецени какъв брак би бил сполучлив за една млада девойка, която предпочита Късобан пред Четам. Накратко казано, жената е загадка и щом е напълно непроницаема за мистър Брук, тя трябва да е по-усложнена и от променлива, триизмерна величина.


>>	Глава 5

E>
	Всеотдайният книжовник обикновено страда от подагра, катар, ревматизъм, кахексия, брадипепсия, увредено зрение, камъни в жлъчката и колики, необщителност, лениви черва, световъртеж, газове, туберкулоза и всички други болести, които идват от заседналия живот. Такива хора най-често са слаби, бледи, изпити… и всичко това поради неимоверните им усилия и непрестанното ровене в книгите. Ако не вярвате в това, надникнете в трудовете на Тостатус*41 или Тома Аквински*42 и сами преценете дали тези велики мъже не са полагали неимоверни усилия.
	[*41 _Тостатус Абуленсис_ (лат.), или _Алонсо Тостадо_ (1400–1455) — испански теолог и прочут енциклопедист, епископ на Авила. — Б.пр.]
	[*42 _Тома Аквински_ (1225–1274) — философ схоластик и теолог на Средновековието. — Б.пр.]
@	Бъртън, Анатомия на меланхолията*43
	[*43 _„Анатомия на меланхолията“_ (1621) — въздействаща сатира от Робърт Бъртън (1577–1640) за недъзите в областта на образованието. — Б.пр.]
E$


	Тук следва писмото на мистър Късобан:
C>
	Моя скъпа мис Брук,
	Получих разрешение от настойника ви да се обърна към вас по един въпрос, който най-много ме вълнува. Не бъркам, надявам се, като съзирам дълбоко знамение не толкова в конкретната дата, а в обстоятелството, че осъзнах голяма потребност в живота си точно когато възникна възможността да се запозная с вас. Само час след срещата ни ме осени прозрението, че със забележителните си качества вие вероятно сте най-подходяща да удовлетворите тази потребност (прозрението ми бе придружено, бих казал, от такова силно вълнение, че дори мисълта за научния ми труд, извънредно важен, за да бъде някога пренебрегнат, не можеше да го потисне). Всяка поредна възможност за нови наблюдения потвърждаваше началното ми прозрение и аз все повече се убеждавах колко сте подходяща за ролята, в която веднага ви съзрях, като това усещане значително подклаждаше гореспоменатото ми вълнение. От разговорите ни, предполагам, сте разбрали в най-общи линии каква е целта на живота и заниманията ми — цел, която, както добре разбирам, не би могла да се оцени от по-посредствените умове. Във вас обаче съзрях извисеност в мисленето и способност за себеотрицание — дотогава никога не бях свързвал тези качества с най-ранната младост или пък с онези женски прелести, които ярко се открояват и същевременно впечатляват околните, когато са съчетани, както е видно във вашата личност, с посочените по-горе духовни качества. Признавам, никога не съм се надявал да срещна подобно рядко съчетание едновременно на задълбоченост и външна привлекателност, качества, много подходящи, когато трябва да се окаже помощ в изнурителен труд или пък да се внесе очарование в мигове на почивка. И ако ме бе подминало събитието да бъда представен на вас (събитие, което, нека отново да поясня, възприемам не просто като случайно съвпадение с някои осъзнати потребности, а като дар от провидението, за да се завършат съответните етапи от едно жизненоважно дело), вероятно до края на живота си не бих се опитал да облекча самотата си чрез брачен съюз.
	Това е, скъпа моя мис Брук, точното описание на чувствата ми. Разчитам на благоразположението ви, като се осмелявам да попитам доколко природата ви би могла да потвърди блажените ми предчувствия. За мене би било най-големият дар от Бога, ако вие ме приемете за съпруг и хранител на благоденствието ви в жизнения път. В замяна ще ви даря с обичта си, непокътната досега, и с пълното посвещаване на живота си, който, колкото и кратък да е впоследствие, не съдържа предишни страници, където, ако решите да ги разгърнете, бихте открили прояви, евентуален повод за справедливото ви огорчение или срам. Очаквам да разкриете чувствата си и съм изпълнен с напрежение, което би било разумно да разсея (стига да мога) с по-усърден труд от обичайния. Аз обаче съм още неопитен в подобни преживявания и когато ме обземат опасения за неблагоприятен отговор, съвсем естествено е да съзнавам, че след краткотрайния проблясък на надеждата много по-трудно ще бъде за мене да приема примирението със самотата. Във всички случаи обаче ще остана предано ваш.
@	Едуард Късобан
C$
	Доротия се разтрепери, докато четеше писмото, а после падна на колене, закри лице и зарида. Не можеше да се моли, защото под напора на дълбоките чувства мислите й отстъпиха назад и само бледи образи заплуваха пред очите й. В състояние бе единствено да се отпусне като малко дете в скута на божественото начало, обсебило съзнанието й. Застина в тази поза, докато дойде време да се преоблече за вечеря.
	Как би могло да й хрумне да се вгледа внимателно в това любовно послание и да го прецени критично? Цялата й душа бе обладана от мисълта, че пред нея се разкрива възможност за по-пълноценен живот — чувстваше се като новопокръстена, пристъпила прага на извисено духовно сдружение. Пред нея се откриваше простор за деятелната й природа, която неудържимо напираше под мъглявината и натиска на собственото й невежество и тесногръдите повели на обществения живот.
	Сега вече можеше да се отдаде на високи, но ясни цели. Сега вече можеше завинаги да се потопи в светлината на голям ум, пред който благоговееше. В надеждите й потрепваше и пламъче на гордо ликуване, на радостно моминско удивление, че е избрана от този, който я бе възхитил и когото самата тя бе избрала. Цялата й страст беше пронизана от съзнание, устремено към възвишен живот. Сиянието на страстното й моминство бе озарило първия мъж, приближил се до висотата й. Тласъкът, превърнал неясния трепет в твърдо решение, дойде и от онези дребни ежедневни събития, които предизвикаха неудовлетворение от действителния й начин на живот.
	След вечеря, докато Силия свиреше мелодия с вариации — по-скоро скромно дрънкане, което разкриваше естетическата страна в образованието на младите дами, — Доротия се качи в стаята си да отговори на писмото на мистър Късобан. Защо трябва да бави отговора? Преписа писмото три пъти не защото искаше да нанесе поправки, а защото ръката й бе необичайно разтреперана, а тя не би допуснала мистър Късобан да реши, че почеркът й е лош и нечетлив. Гордееше се с това, че без особено усилие изписва всяка отделна буква съвсем ясно, и възнамеряваше да се възползва от умението си, за да улесни мистър Късобан в четенето. Три пъти поред тя написа следното:
C>
	Скъпи мистър Късобан,
	Много съм ви благодарна, че ме обичате и ме смятате за достойна да стана ваша жена. Не бих могла да очаквам по-голямо щастие от щастието, споделено с вас. Ако добавя нещо повече, то би било само по-разширен израз на едно и също чувство на признателност, защото сега не бих могла да мисля за нищо друго освен за това, че занапред в живота ще бъда вашата предана
@	Доротия Брук
C$
	По-късно вечерта тя последва чичо си в библиотеката, за да му предаде писмото, което той можеше да изпрати на другата сутрин. Чичо й бе учуден, но изрази учудването си само с няколкоминутно мълчание, като през това време току разместваше различни предмети върху писалището си, а после застана с гръб към камината, сложи очилата си и се взря в адреса върху плика, подаден му от Доротия.
	— Размисли ли достатъчно по въпроса, скъпа моя? — попита той най-накрая.
	— Не беше нужно дълго да размишлявам, чичо. Нямам никакви причини да се колебая. Ако променя решението си, ще бъде само поради нещо важно и напълно ново за мене.
	— Аха… значи си приела предложението му? Значи за Четам няма никаква надежда? Да не би той да те е обидил… да те е обидил, нали разбираш? Какво не ти харесва в Четам?
	— Нищо не ми харесва в него — отговори Доротия доста рязко.
	Мистър Брук отметна назад глава и рамене, сякаш някой бе хвърлил по него камък. Доротия изведнъж се почувства малко виновна и добави:
	— Имам предвид за съпруг. Но иначе мисля, че е много добър… много отзивчив относно новите къщи. Добронамерен човек.
	— Но на тебе ти трябва учен мъж и така нататък. Това донякъде е присъщо на фамилията. И аз имах… такава любов към познанието и вниквах в нещата… дори малко повечко… и това ме отведе твърде далече. Макар че неща от този род обикновено не се предават по женска линия. Или поне протичат под земята като реките в Гърция, нали разбираш… и се проявяват в синовете. Умни синове, умни майки. Едно време и аз доста се занимавах с това. И все пак, скъпа моя, винаги съм казвал, че за тези неща хората сами трябва да решават, поне донякъде. Като твой настойник не бих дал съгласието си за лоша партия. Ала Късобан е добре поставен, с добро положение. Но се страхувам, че Четам ще се обиди, а мисис Кадуоладър ще обвини мене.
	Разбира се, същата вечер Силия не научи нищо за случилото се. Тя си обясни разсеяния вид на Доротия, както и следите от пореден плач след прибирането им вкъщи с предишното избухване на сестра си относно сър Джеймс Четам и новите къщи и се постара да не налива масло в огъня. След като веднъж бе изразила мнението си, не бе в нрава на Силия отново да повдига неприятни теми. Още от дете тя по природа не се караше с никого и само с учудване наблюдаваше как другите се нахвърлят върху нея, наежени като пуяци, но след като дойдеха на себе си, бе готова да се включи във всякакви забавления с тях. Що се отнася до Доротия, тя имаше навика вечно да се дразни от нещо казано от сестра й, макар Силия да бе вътрешно убедена, че представя нещата каквито са в действителност и нищо повече — не можеше току-така да си измисля и никога не го правеше. Ала най-хубавата черта на Додо бе, че сръднята бързо й минаваше. И сега, макар че почти не си бяха разменили и дума цялата вечер, когато Силия остави ръкоделието с намерение да си легне — тя винаги си лягаше много по-рано, — Доротия, седнала на ниско столче, неспособна на друго, освен да потъне в размисъл, се обърна към Силия с мелодичния напев, който в мигове на тиха, спокойна задушевност придаваше на речта й музикален ритъм:
	— Силия, скъпа, ела да ме целунеш — каза тя, като разтвори обятията си за прегръдка.
	Силия приклекна и я докосна с върха на устните си, а Доротия я прегърна нежно и я целуна тържествено по двете бузи.
	— Не стой до късно, Додо, много си пребледняла тази вечер. Легни си рано — посъветва я Силия дружелюбно, но без прекалено разнежване.
	— Ах, скъпа, аз съм много, много щастлива — пламенно я увери Доротия.
	„Толкова по-добре — помисли си Силия. — Но странно е как бързо Доротия преминава от едно крайно състояние в друго.“
	На другия ден на обяд икономът подаде нещо на мистър Брук и каза:
	— Джонас се завърна, сър, и донесе това писмо.
	Мистър Брук прочете писмото и съобщи, обърнат към Доротия:
	— От Късобан е, скъпа моя. Щял да дойде на вечеря. Не може повече да чака и да пише писма… Не може да чака, нали разбираш?
	Силия не намери нищо особено в обстоятелството, че на сестра й съобщават предварително кой ще им гостува на вечеря, но когато проследи погледа на чичо си, бе изненадана от странното въздействие на известието върху Доротия. Сякаш отблясъци на бяло ангелско крило озариха за миг лицето й, а после то поруменя, което рядко се случваше. За пръв път на Силия й хрумна, че между мистър Късобан и сестра й може да има и нещо повече от насладата да говориш за книги и насладата да слушаш. Досега тя бе възприемала възхищението й от този грозен, но образован познат като сходно с възхищението й от монсиньор Лире в Лозана, също така грозен, но образован. Доротия можеше безкрайно дълго да слуша стария монсиньор Лире, а през това време краката на Силия съвсем премръзваха и й ставаше непоносимо да гледа как плешивото му теме непрекъснато потрепва. Защо сега възторгът й от монсиньор Лире да не се пренесе върху мистър Късобан? Твърде вероятно е всички образовани мъже да се държат с младите хора като наставници.
	Но Силия бе направо стресната от хрумналото й предположение. Рядко й се случваше да бъде толкова изненадана, защото поради удивителната си способност да долавя някои външни белези, последвалите събития, предизвикали интереса й, никога не я сварваха неподготвена. Тя бе далече от мисълта, че любовното предложение на мистър Късобан вече е прието, но дори догадката, че Доротия би могла да предприеме подобна стъпка, я изпълваше с отвращение. Имаше за какво да се ядосва на Додо: добре, нека да откаже на сър Джеймс Четам, но да реши да се омъжи за мистър Късобан! За Силия това бе срамота, дори направо нелепост. Но навярно Додо, ако наистина е склонна към подобна крайна постъпка, би могла да бъде разубедена: Силия от опит знаеше, че силната впечатлителност на сестра й може да бъде и обуздана. Времето бе влажно, неподходящо за разходка, така че и двете се качиха горе във всекидневната. Силия забеляза, че вместо да се захване за някаква работа с обичайното си прилежание, Доротия просто седна, облегна лакът върху разтворената книга и впери поглед през прозореца в големия кедър навън, посребрен от влагата. Самата Силия се залови да майстори играчка за децата на викария, твърдо решена да не подхваща прибързано каквато и да е тема.
	Всъщност Доротия си мислеше, че е желателно Силия да научи колко значително се е променила ролята на мистър Късобан след последното му гостуване — струваше й се нечестно да държи сестра си в неведение относно нещо важно, което неминуемо би променило отношението й към него. Ала нямаше как да не се побои от подобно признание. Доротия намираше нещо недостойно в тази своя плахост. Винаги й бе неприятно да проявява каквото и да е малодушие или хитрост в действията си, но в случая се нуждаеше от голяма вътрешна сила, за да понесе язвителността в доста грубите забележки на Силия. Сестра й наруши състоянието й на замисленост и затруднението й какво да предприеме, като подметна уж между другото с обичайния си тих, малко гърлен глас:
	— Ще дойде ли и друг гост на вечеря освен мистър Късобан?
	— Не съм чула за друг.
	— Надявам се да има и друг. Тогава няма да го чувам как сърба супата си.
	— Какво толкова забележително има в това?
	— Слушай, Додо, нима не си го чула как трака с лъжицата? И винаги примигва, преди да заговори. Не знам дали Лок е примигвал, но със сигурност съжалявам тези, които са стояли насреща му, ако е имал подобен навик.
	— Силия — натъртено й отвърна Доротия, — моля те да не правиш забележки от този род.
	— Защо пък не? Това е самата истина — отговори Силия, която имаше основание да настоява на своето, макар че малко се побоя.
	— Много неща са самата истина само за най-елементарните хора.
	— В такъв случай смятам, че има голяма полза от елементарните хора. Според мене е жалко, че майката на мистър Късобан не е била по-елементарна. Би го научила на някои обноски.
	След като хвърли тази стрела, Силия малко се поуплаши и бе готова едва ли не да побегне. Но чувствата на Доротия бяха нараснали лавинообразно и вече нямаше място за сдържаност.
	— Редно е да те уведомя, Силия, че се сгодих за мистър Късобан и ще се омъжа за него.
	Вероятно никога през живота си Силия не е пребледнявала толкова силно. Книжното човече, което правеше, би осакатяло с единия крак, ако не беше навикът й да държи всичко много внимателно. Тя веднага остави крехката фигурка и за няколко минути застина неподвижна. Когато проговори, сълзи напираха в очите й:
	— О, Додо, надявам се да си щастлива! — В този миг сестринската й привързаност не можеше да не надделее над всякакви други чувства, а страховете й бяха продиктувани от обич.
	Доротия продължаваше да се чувства обидена и разстроена.
	— Вече окончателно ли е решено? — тихо попита Силия с нотки на страхопочитание. — И чичо знае за това, нали?
	— Приех предложението на мистър Късобан. Чичо ми донесе писмото му, в което ми предлага брак. Научил е за това предварително.
	— Извинявай, ако съм ти казала нещо обидно, Додо — почти изстена Силия. Никога не бе предполагала, че би могла да изпадне в подобно положение. Цялата работа приличаше едва ли не на погребална церемония и като че ли в нея мистър Късобан бе действащият свещеник, към когото би било неприлично да се отправят упреци.
	— Няма значение, Кити, не се притеснявай. Никога не бихме могли да се възхищаваме от едни и същи хора. Самата аз често отправям подобни обиди, като изричам силни думи за хората, които не харесвам.
	Въпреки проявеното великодушие, Доротия се чувстваше все още огорчена — не само от дребнавите нападки на Силия, но и от едва прикритото й изумление. Разбира се, никой в околностите на Типтън не би одобрил такъв брак. Тя не познаваше нито един човек, който да гледа на живота и на най-висшите му цели като нея.
	И въпреки всичко се почувства много щастлива още преди края на вечерта. В едночасовия tête-à-tête с мистър Късобан тя се отпусна в разговора повече от всякога и дори изля радостта си от възможността да се посвети на съпруга си и да се научи как би могла да споделя великите му цели и да му помага. Мистър Късобан бе трогнат и изпита огромна наслада (че кой ли мъж не би изпитал?) от тази по детински безгранична пламенност. Той изобщо не се учуди (че кой ли влюбен би се учудил?), че тъкмо той е избраникът.
	— Скъпа моя млада госпожице… мис Брук… Доротия! — възкликна той, притиснал ръката й между дланите си. — Не съм и предполагал, че ми е отредено подобно огромно щастие. Мисълта, че мога да срещна личност, надарена с такъв ум и с всички възвишени добродетели, които могат да ощастливят един брак, никога не ми е минавала през главата. Вие притежавате всички — дори и немислимите! — достойнства, които винаги съм смятал за присъщи качества на идеалната жена. Огромното очарование на жените е способността да изпитват пламенна, самопожертвователна обич и според нас, мъжете, тъкмо това умение придава завършеност и цялостност на съществуванието ни. Досега малкото ми удоволствия са били доста аскетични, изпитвал съм само насладите на самотния учен. Изобщо не съм бил склонен да късам цветя, които ще изсъхнат в ръката ми, но сега ще ги бера с наслада, за да окича гърдите ви.
	Никое слово досега не е било толкова правдиво изречено — сухата реторика накрая бе искрена като излайването на куче или граченето на влюбен гарван. Не би ли било твърде неблагоразумно да се заключи, че липсва страст в сонетите, посветени на Делия*44, които възприемаме като лека музика на мандолина?
	[*44 _„Делия“_ — заглавието на сборник сонети от Самюел Даниел (1563–1619), неполучил пълното одобрение на майстори на сонетите като Спенсър например. — Б.пр.]
	Въображението на Доротия добави всичко онова, което остана неизказано от Късобан. Кое ли същество, изпълнено с вяра, забелязва пропуските или неуместните изрази? Словото, независимо дали е на пророк, или на поет, добива по-дълбок смисъл поради това, което ние влагаме в него, и дори езиковите грешки изглеждат божествени.
	— Аз съм много невежа… доста ще ви учуди моето невежество — призна си Доротия. — Много от представите ми вероятно са напълно погрешни, но сега вече ще мога да ги споделям с вас и да питам за мнението ви. И все пак — добави тя, като мигновено си представи вероятното ответно чувство на Късобан, — няма да ви безпокоя много често, а само когато пожелаете да ме изслушате. Може би често сте твърде уморен от изследването на въпроси във вашата област. Доста ще се обогатя, ако ме въведете в тази област.
	— Как ли бих могъл сега да работя усърдно в някоя област без вашето присъствие? — възкликна мистър Късобан, като целуна откритото й чело и почувства, че небесата са го удостоили с благословия, напълно подходяща за свойствените му нужди. Подсъзнателно той бе впечатлен от чара на една личност, без каквито и да е скрити помисли за бързо облагодетелстване или постигане на далечни цели. Тъкмо тази нагласа придаваше на Доротия нещо детинско, а според някои сурови съдници дори глуповатост въпреки възхвалявания й ум. Показателен бе и настоящият случай, при който тя направо се хвърли, образно казано, в краката на мистър Късобан и разцелува старомодните му обувки, сякаш той бе папата на протестантите. Тя с нищо не подтикна мистър Късобан да се попита дали наистина е достоен за такава жена, а само тревожно питаше себе си как да бъде по-достойна за него. Преди той да си замине на другия ден, се взе решение сватбата да стане в рамките на следващите шест седмици. Защо пък не? Домът на мистър Късобан бе готов. Това не беше дом на енорийски свещеник, а голямо имение с доста земи към него. Домът на енорийския свещеник се обитаваше от викария, който изпълняваше всички задължения освен изнасянето на утринната проповед.


>>	Глава 6

E>
P>
	Кат остър стрък с език боде,
	когато галиш мека трева.
	Срязва и просено зърно на две,
	за да спести нещо от това.
P$
E$

	Когато каретата на мистър Късобан минаваше изпод портата, пред нея се изпречи файтон с впрегнато пони, каран от дама, зад която седеше прислужник. Съвсем не е сигурно дали и двамата разминаващи се се разпознаха, защото мистър Късобан гледаше разсеяно пред себе си, но въпросната дама имаше набито око и успя своевременно да кимне и да подхвърли едно „здравейте“. Въпреки вехтото й боне и доста изтъркания й индийски шал, очевидно вратарят гледаше на нея като на важна персона, защото удостои с нисък поклон влизането на скромния й файтон.
	— Е, мисис Фичет, снасят ли добре кокошките ви? — запита зачервената тъмноока дама с възможно най-отчетлив тон.
	— Със снасянето са добре, но взеха сами да си ядат яйцата. Не ми дават миг покой тия пусти кокошки.
	— Гледай ти какви канибали! По-добре ги разкарайте на по-ниска цена. Колко ще вземеш за една-две? Не може току-така да ядеш проклети кокошки на висока цена.
	— Ами, мадам, да речем, половин крона. Не ги давам за по-малко.
	— Да бе, половин крона в днешно време! Хайде-хайде… дай нещо за неделната пилешка супа на пастора. Той изяде всичко, което имахме в излишък. Не забравяй, мисис Фичет, че плащаш половин цена за проповедите. Дай да ги разменим за двойка гълъби… големи хубавци са. Ела да ги видиш. Нямаш порода като тяхната.
	— Хубаво, мадам, господин Фичет ще дойде да ги види след работа. Той си пада по новите породи. Само и само да ти направи услуга.
	— Услуга ли! Че това ще му е най-добрата сделка. Двойка гълъби нова порода срещу две проклети испански кокошки, които сами си ядат яйцата. И престанете да се фукате толкова вие двамата с Фичет, разбра ли!
	След последните думи файтонът отмина, а мисис Фичет продължи да се смее и бавно да клати глава, като си повтаряше: „Разбира се, разбира се!“, от което можеше да се заключи, че според нея животът в провинцията би бил далече по-скучен, ако съпругата на пастора не бе толкова пряма и такава голяма скъперница. Всъщност както стопаните, така и арендаторите в двете енории Фрешит и Типтън нямаше кой знае за какво да си бъбрят, ако не си разказваха постоянно истории какво е рекла или направила мисис Кадуоладър — една дама с неизмеримо високо потекло, вероятно потомка на неизвестни графове, потънали в обичайната героична мъглявина, ала тази дама непрекъснато повтаряше, че са бедни, режеше цените и току пускаше извънредно приятни шеги, но с такъв тон, че да си съвсем наясно коя точно е тя. Такава дама придаваше добросъседски дух на представите за сан и религия и смекчаваше горчивината от неизплатения десятък. Дори една далече по-издигната особа с горделиво достолепие не би могла така да помогне на местните жители да вникнат в Трийсет и деветте правила*45, нито пък да допринесе за спойката между класите.
	[*45 _Трийсет и деветте правила_ — формулировки от XVІ в., определящи доктрината на Англиканската църква, към които трябва да се придържат свещениците. — Б.пр.]
	Мистър Брук, който имаше съвсем друга гледна точка за достойнствата на мисис Кадуоладър, леко потрепна, когато му обявиха името й в библиотеката, където се бе уединил.
	— Разбирам, че ти е гостувал нашият Цицерон от Лоуик — заприказва тя, като се настани удобно и свали шала си, при което се открои слабата й, но добре сложена снага. — Подозирам, че вие двамата кроите тъмни политически планове, иначе не би се срещал толкова често с такъв жизнерадостен човек. Ще докладвам за тебе — да не забравяме, че и двамата станахте подозрителни, откакто подкрепихте Пийл по католическия въпрос. На всички ще разкажа, че щом се оттегли старият Пинкертън, ти ще се кандидатираш за Мидълмарч от страната на вигите*46, а Късобан подмолно ще ти съдейства — ще подкупва гласоподавателите с памфлети и ще отвори вратите на странноприемниците, за да ги раздава. Хайде, признай си!
	[*46 _Вигите_ — членове на британска политическа партия, създадена в края на XVІІ в., които за разлика от торите настоявали Парламентът да разполага с повече власт от краля или кралицата. В края на XVІІІ и началото на ХІХ в. те представяли исканията на индустриалците за политически и социални реформи, както и за религиозна свобода в Англия. По-късно партията им започва да се нарича Либерална партия. — Б.пр.]
	— Нищо подобно! — възкликна мистър Брук, като се усмихна и потърка очилата си, но всъщност леко се изчерви от обвиненията. — Ние двамата с Късобан не говорим често за политика. Той не се интересува много-много от филантропичната страна на нещата, от наказанията и неща от този род. Вълнува се само от църковните въпроси. Това не е моето поле за изяви, нали разбираш?
	— Мнооого добре, приятелю. Чувам за твоите изяви. Че кой друг ще продаде част от земите си на католиците в Мидълмарч? Мисля, че специално за това си ги купил. Ти си един истински Гай Фокс. Внимавай да не изгорят чучелото ти на следващия 5 ноември*47. Хъмфри няма да вземе да дойде и да ти се накара по този въпрос, та затова дойдох аз.
	[*47 _5 ноември 1605 г._ — датата, на която е разкрит т.нар. Барутен заговор на група католици за подпалване на Парламента в Англия. И досега на този ден се палят клади и се гори чучелото на заловения в подземията на Парламента Гай Фокс. — Б.пр.]
	— Хубаво де. Бях готов да се изложа на преследване заради отказа ми да преследвам… отказа ми да преследвам, нали разбираш?
	— Какви ги дрънкаш! Това са врели-некипели, които си измислил за предизборната трибуна. Слушай, не се оставяй да те подмамят с изборната трибуна, скъпи мой мистър Брук. Човек винаги става за смях с речите си — единственото оправдание е да направиш правилния избор, за да има полза от хъкането и мъкането ти. Ще се затриеш, казвам ти. Ще забъркаш каша от гледищата на всички партии и накрая всеки ще те изрита.
	— Точно това очаквам, нали разбираш — потвърди мистър Брук, за да не се издаде колко се стресна от подобно пророчество, — това очаквам като независим човек. Що се отнася до вигите, ако един мъж се ръководи от големите мислители, малко вероятно е да се закачи за някоя партия. Може да ги следва само донякъде… само донякъде, нали разбираш? Но подобно нещо жените никога не могат да проумеят.
	— Какво точно е мнението ти ли? Не, не мога. Искам някой да ми обясни как един мъж може да има определено мнение, когато не принадлежи към никоя партия… и само се щура нагоре-надолу, а приятелите му никога не знаят къде се намира. „Никой не знае къде ще се озове Брук… не можем да разчитаме на Брук“ — ето какво казват хората за тебе, да ти кажа правичката. Хайде, стани почтен човек. Как ще ходиш по партийни сбирки, когато всички се притесняват от тебе, а ти си с гузна съвест и празен джоб?
	— Нямам намерение да споря с жена за политиката — усмихна се мистър Брук уж спокойно, но с неприятното усещане, че нападките на мисис Кадуоладър слагат начало на акцията му за самозащита, предизвикана от някои негови неразумни действия. — Жените не са способни да разсъждават, нали разбираш — varium et mutabile simper*48, — и неща от този род. Ти не познаваш Вергилий. Аз знаех — мистър Брук навреме се сети, че не се е запознавал лично с древноримския поет, и добави: — Исках да кажа Стодарт, нали разбираш? Точно това казва той. Вие, жените, винаги сте против независимото гледище… против отстояването на истината от страна на мъжа и неща от този род. И няма друго място в графството, където да се шири такова тесногръдие като тукашното… Не искам да хвърлям камъни по никого, нали разбираш, но е нужно някой да се прояви като независим. И ако не го сторя аз, кой друг би могъл?
	[*48 _Varium et mutabile simper [femina]_ (лат.) — непълен цитат на поговорката „Жената е капризно и променливо същество“. — Б.пр.]
	— Кой друг ли? Ами че всеки селяндур без потекло и обществено положение. Хората на висота подхранват независимите си възгледи само вкъщи, а не ги току размахват насам-натам. А как така ще го правиш тъкмо ти, който ще жени племенницата си, кажи-речи, дъщеря си, за един от най-благородните ни съседи! Сър Джеймс много ще се подразни и ще му е доста тежко, ако вземеш сега да се изметнеш и да се превърнеш в плакат на вигите.
	Мистър Брук отново се сепна вътрешно, защото след решението за годежа на Доротия той веднага си представи какви нападки го очакват от страна на мисис Кадуоладър. Страничният наблюдател, непосветен във взаимоотношенията им, лесно би казал: „Какво пък, като се скараш с мисис Кадуоладър?“, но закъде е един джентълмен, собственик на имение, който се кара с най-отдавнашните си съседи? Кой би усетил тънкия аромат във фамилното име Брук, ако то се поднесе нехайно като бутилка вино без етикет? Естествено, човек би могъл да е свободомислещ само донякъде.
	— Надявам се с Четам да останем приятели завинаги, но за съжаление трябва да призная, че няма никакви изгледи той да се ожени за племенницата ми — заяви мистър Брук и изпита облекчение, като зърна през прозореца да влиза Силия.
	— Че как така! — възкликна мисис Кадуоладър, силно изненадана. — Няма и две седмици, откакто обсъждах с тебе този въпрос.
	— Племенницата ми си избра друг обожател… сама си го избра, нали разбираш? Аз нямам пръст в това. Лично аз бих предпочел Четам и бих казал, че Четам е мъжът, когото всяка девойка би избрала. Но няма обяснение за тези неща. Вие, жените, сте капризни същества, нали разбираш?
	— Чакай, за кого намекваш, че би й разрешил да се омъжи? — Мисис Кадуоладър бързо запрехвърля наум възможните избраници за Доротия.
	В този миг влезе Силия, грейнала след разходка в градината, и разменените поздрави помежду им спестиха на мистър Брук необходимостта от незабавен отговор. Той бързо се изправи и като рече: „Всъщност трябва да кажа нещо на Райт за конете“, веднага се измъкна от стаята.
	— Скъпо дете, какво става тук?… Какъв е този годеж на сестра ти? — запита мисис Кадуоладър.
	— Тя се сгоди и ще се омъжи за мистър Късобан — съобщи Силия, която, както винаги, направо съвсем ясно изложи нещата, но много се зарадва на възможността да поговори насаме със съпругата на пастора.
	— Това е направо ужасно! Откога е започнала тази работа?
	— Аз научих едва вчера. Ще се оженят в рамките на следващите шест седмици.
	— Е, скъпа моя, честит да ти е зетят!
	— Много ми е мъчно за Доротия.
	— Мъчно ли! Та нали сама си го е избрала, както разбирам.
	— Така е. Тя твърди, че той имал извисена душа.
	— Боже мой!
	— О, мисис Кадуоладър, не мисля, че е хубаво да се омъжиш за някого с извисена душа.
	— Е, скъпа моя, вземи си поука. Сега вече знаеш как изглежда такъв мъж. Появи ли се втори като него и ти предложи женитба, не трябва да приемаш.
	— Никога не бих приела.
	— Права си, един такъв стига в семейството. Значи сестра ти никога не е харесвала сър Джеймс Четам? Какво би казала за него като зет?
	— Бих го много харесала. Сигурна съм, че щеше да е прекрасен съпруг. Само че — добави Силия, като се изчерви леко (понякога изчервяването й бе естествено като самото дишане) — не мисля, че той би бил подходящ за Доротия.
	— Не е достатъчно възвишен ли?
	— Додо е извънредно взискателна. Тя мисли за всичко и много държи на начина на говорене. Сър Джеймс като че ли никога не отговори на изискванията й.
	— Но вероятно го е насърчавала, сигурна съм. Тази история направо не е за вярване.
	— Моля ви, не се сърдете на Додо, тя не вижда някои неща. Беше изцяло погълната от мисълта за новите къщи и понякога проявяваше грубост към сър Джеймс, но той е толкова мил, че дори не забелязваше.
	— Хубава работа! — възкликна мисис Кадуоладър, като си наметна шала и се надигна, сякаш забързана. — Трябва веднага да отида при сър Джеймс и да му съобщя новината. Сигурно вече е довел майка си и е време да го посетя. Чичо ти никога няма да му каже. Всички ние сме много разочаровани, скъпа моя. Когато се женят, младите хора трябва да мислят за семействата си. Аз дадох лош пример — омъжих се за беден свещеник и в очите на знатната си фамилия Дьо Брейси бях направо за оплакване. Принуждавах се да осигурявам въглища с хитрини и да се моля на Бога за олиото в салатата. Добре поне, че Късобан има доста пари, трябва да му призная това. Що се отнася до потеклото му, предполагам, че фамилният му герб разкрива богата хералдика. Впрочем, скъпа моя, преди да тръгна, трябва да кажа нещо на вашата мисис Картър за сладкишите. Ще ми се да изпратя нашия млад готвач при нея да понаучи едно-друго. Бедни хора с четири деца като нас, нали разбираш, не могат да си позволят добър готвач. Не се съмнявам, че мисис Картър няма да ми откаже. А готвачът на сър Джеймс е жив дявол.
	За по-малко от час мисис Кадуоладър успя да наобиколи мисис Картър и да подкара към имението Фрешит, което не бе далече от собствения й пасторски дом, тъй като мъжът й живееше във Фрешит, но имаше помощник в Типтън.
	Сър Джеймс Четам се бе завърнал от краткото си пътуване, продължило няколко дни, и след като се преоблече, възнамеряваше да потегли към Типтън Грейндж. Конят му беше вече оседлан, когато внезапно влетя двуколката на мисис Кадуоладър, и той веднага отиде да посрещне дамата с камшик в ръка. Лейди Четам все още не бе пристигнала, но мисис Кадуоладър не можеше да обяви вестта в присъствието на конярите и затова помоли да я отведат в близката оранжерия (уж да види новите растения), и като зае дълбокомислена поза, заяви:
	— Нося ти смайваща новина. Надявам се, че не си така силно налапал въдицата, както си даваш вид.
	Безсмислено бе да се възразява срещу цветистия език на мисис Кадуоладър. И все пак сър Джеймс малко помръкна. И бе обзет от смътна тревога.
	— Искрено се надявам, че Брук най-после ще се разкрие. Упрекнах го, че се кани да се кандидатира за Мидълмарч от страна на либералите, а той ме погледна глуповато и не го отрече… Дрънкаше за независими становища и други подобни глупости.
	— Това ли е всичко? — попита сър Джеймс с голямо облекчение.
	— Как така? — възкликна мисис Кадуоладър с по-остър тон. — Нали не очакваш от него да вземе да политиканства по този начин и да стане за резил пред хората?
	— Смятам, че можем да го разубедим. Няма да му харесат разноските.
	— И аз това му разправям. Той е доста склонен да мисли, че все пак е разумно да си малко скръндза. Това е неоценимо качество в едно семейство. Обуздава лудостта. Но трябва да има някаква смахнатост в цялата им фамилия, иначе нямаше да ставаме свидетели на това, което се случва сега.
	— Кое? Че Брук ще се кандидатира за Мидълмарч ли?
	— Много по-лошо. Чувствам се малко виновна. Все ти разправях, че мис Брук е чудесна партия. Знаех, че си пълни главата с разни глупости… с шантави методистки щуротии. Но с годините момичетата забравят за тези неща. Сега обаче за пръв път съм много изненадана.
	— Какво имате предвид, мисис Кадуоладър? — попита сър Джеймс. Мисълта, че въпросната дама винаги представя нещата в най-лоша светлина, донякъде разсея опасенията му, че мис Брук може да е забягнала, за да се присъедини към Моравското братство или някоя друга смахната секта, неизвестна на благовъзпитаното общество. — Какво е станало с мис Брук? Кажете, за бога.
	— Добре тогава. Сгодила се е и чака сватба. — Мисис Кадуоладър замълча за миг, вторачена в силно разстроеното лице на приятеля си, който нервно се поусмихна и удари ботуша си с камшик, за да скрие обидата си, а след това тя добави: — Сгодила се е за Късобан.
	Сър Джеймс изпусна камшика и се наведе да го вдигне. Вероятно лицето му никога не е изразявало подобно неистово отвращение, когато той се извърна към мисис Кадуоладър и повтори:
	— За Късобан ли?
	— Точно така. Това е новината ми.
	— Боже господи! Колко ужасно! Та той е направо мумия! (Трябва да се прояви разбиране към подобна гледна точка на отблъснат съперник с цъфтяща външност.)
	— Според нея имал възвишена душа… Но е такъв плондер, та чак дрънка — добави мисис Кадуоладър.
	— Как е хрумнало на един стар ерген да се жени! — възкликна сър Джеймс. — Та той е с единия крак в гроба.
	— Очевидно е решил да измъкне крака си оттам.
	— Брук не бива да допуска подобно нещо. Трябва да настоява сватбата да се отложи, докато тя навърши пълнолетие. Тогава ще мисли другояче. Що за настойник е той!
	— Сякаш някой може да подтикне Брук към твърдо решение!
	— Кадуоладър би могъл да поговори с него.
	— Не и той. Хъмфри намира всички хора за очарователни. Никога не мога да го накарам да се обърне срещу Късобан. Той се изказва благосклонно дори и за епископа, макар все да му повтарям, че това не е нормално поведение за свещеник. Какво може да направи една жена, чийто мъж изобщо не мисли за благоприличието? Наваксвам, доколкото мога, като ругая всички наред. Хайде, хайде, горе главата! Добре, че се отърва от мис Брук, която щеше да те кара да викаш на бялото черно. Между нас казано, Силия струва два пъти повече от нея и може в края на краищата да се окаже по-добрата партия. Защото една женитба за Късобан всъщност означава все едно да идеш в манастир.
	— О, заради мене… заради самата мис Брук смятам, че приятелите й трябва да се опитат да й въздействат.
	— Ама Хъмфри още не знае. Но кажа ли му, бъди сигурен, че ще заяви: „Че защо пък не? Късобан е порядъчен човек… а е и млад… сравнително млад“. Такива милосърдни хора не правят разлика между оцета и виното, докато не го глътнат и не получат колики. И все пак, ако бях мъж, щях да предпочета Силия, особено сега, когато Доротия вече не е на линия. Всъщност ти си ухажвал едната, а ще спечелиш другата. Сигурна съм, че тя те харесва предостатъчно, за да е доволен един мъж. Ако някой друг, а не точно аз, те уверява в подобно нещо, може и да не повярваш. Хайде, довиждане!
	Сър Джеймс настани мисис Кадуоладър във файтона, а после възседна коня си. Нямаше намерение да отменя ездата си заради неприятната новина, донесена от приятелката му — трябва само да пришпори по-бързо жребеца си в друга посока, а не към Типтън Грейндж.
	Защо ли пък, за бога, на мисис Кадуоладър изобщо й е притрябвало да се занимава с женитбата на мис Брук? И защо ли веднага щом се е развалило едно сватосване, в което й се ще да вярва, че е имала пръст, тя мигом се втурва да подготвя почвата за следващото? Няма ли тук някакъв хитър план, някаква игра на криеница, които биха могли да се забележат след внимателно изследване с телескоп? Нищо подобно: телескопът може да обхване двете енории Типтън и Фрешит, изобщо цялата околност, кръстосана от мисис Кадуоладър с файтона, без да улови какъвто и да е подозрителен разговор или сцена, след които тя да не се завърне вкъщи със същата невъзмутима острота на погледа и естествената си руменина. Всъщност ако това удобно возило бе съществувало по времето на Седемте мъдреци*49, някой от тях би отбелязал, че твърде малко може да се научи за жените само като се проследи пътуването им във файтон с впрегнато пони. Дори и като насочим микроскоп към капка вода, после установяваме, че сме направили твърде общи тълкувания. Защото, ако при наблюдение под слаба лупа можеш да заключиш, че към дадено ненаситно създание другите по-дребни гадинки просто се устремяват като към магнит, една по-силна лупа може да ти разкрие някои съвсем тънки власинки, които създават водовъртеж и притеглят жертвите, като същевременно гладникът си чака преспокойно да си получи съответната дажба. Така че, образно казано, ако разгледаме сватосванията на мисис Кадуоладър под лупа, бихме забелязали голямо разнообразие от дребнички кроежи, които предизвикват, така да се каже, водовъртеж от мисли и думи, за да осигурят необходимата храна на въпросната дама.
	[*49 Философите на Древна Гърция през VІ и VІІ в. пр.н.е. — Б.пр.]
	Животът й бе по селски обикновен, без всякакви тъмни, опасни или съдбовни тайни или каквото и да е усилие да се влияе от важните събития по широкия свят. И все пак събитията по широкия свят я интересуваха, когато намираха отражение в писмата на високопоставени роднини: привличаха я например истории като тези за обаятелни по-малки синове, затънали с двата крака след женитба за любовниците си, за изисканата благородническа невменяемост на младия лорд Тапир, за гневните изблици на болния от подагра възрастен лорд Мегатериум, за кръстоски в потеклото, предизвикали неочаквани промени в герба и дали тласък на различни скандали — това бяха събития, които тя запаметяваше с най-големи подробности и ги разказваше с парливо чувство за хумор, като това й доставяше безкрайно удоволствие, защото много добре знаеше разликата между знатния и незнатния произход, също както различаваше дивеча от вредните животни. Бедността за нея не бе порок. Един Дьо Брейси, стигнал дотам да яде от копаня, би й изглеждал неизмеримо трогателен, достоен за всякакви легенди, и се боя, че аристократичните му пороци изобщо не биха я ужасили. Ала чувствата й към новобогаташите стигаха едва ли не до религиозна нетърпимост: твърде вероятно тези хора бяха натрупали всичките си пари от високите цени на дребно, а мисис Кадуоладър мразеше високата цена на каквато и да е стока, за която в пасторския дом не плащаха в натура. Подобни хора не са били част от божия промисъл при създаването на света. А диалектът им дразнеше слуха. Животът в градче, претъпкано с такива чудовища, бе просто долнопробна комедия, която не се вписва в една изискана схема на вселената. Нека всяка дама, склонна да порицае мисис Кадуоладър, сама да прецени доколко са широки собствените й възвишени възгледи и дали в тях се вместват съдбите на всички онези люде около нея, които имат честта да й бъдат съвременници.
	С природа, активна като фосфор, която поглъща всичко наоколо от съответното естество, как би могла мисис Кадуоладър да смята, че двете госпожици Брук и предстоящите им сватби изобщо не я засягат? Особено като се има предвид дългогодишният й навик да хока мистър Брук с най-дружеска откровеност и да му съобщава поверително, че го смята за слабохарактерен. Още при самото пристигане на младите дами в Типтън тя веднага предопредели сватбата на Доротия за сър Джеймс и ако тя наистина се бе състояла, щеше да е напълно убедена, че е нейно дело. А обстоятелството, че плановете й се провалиха, предизвика у нея раздразнение, за което всеки мъдър човек би й съчувствал. Тя бе стратегът в Типтън и Фрешит и ако нещо не станеше според предвижданията й, това бе неприятен провал за нея. Колкото до чудатостите на мис Брук, те я дразнеха и сега тя осъзна, че в преценката си за това девойче доста се е повлияла от мекушавата доброжелателност на мъжа си: всъщност всички тези методистки приумици на Доротия, както и усещането й, че едва ли не е по-отдадена на Бога от пастора и викария, взети заедно, произтичаха от някакъв по-сериозен вроден недъг, отколкото би могло да се предположи.
	— Както и да е — заяви мисис Кадуоладър първо на себе си, а после на съпруга си, — вече я отписвам. Тя изпусна благоприятната възможност да стане разумна, трезва жена, като се омъжи за сър Джеймс. Той никога за нищо не би й противоречил, а когато на една жена не се противоречи, тя няма повод да упорства в приумиците си. А сега да й е честит отшелническият живот!
	От всичко това следва, че мисис Кадуоладър трябва да намери друга избраница на сър Джеймс, и тъй като вече се бе спряла на по-малката мис Брук, не би могла да измисли по-добър ход за успешното осъществяване на плана си от подхвърления намек пред баронета, че е разчувствал сърцето на Силия. Защото той съвсем не беше от онези благородници, които чезнат по непристъпната ябълка на Сафо*50, грейнала на най-високия клон — прелест, която грее кат цвете на остра скала, недостижимо за всяка ръка.
	[*50 Гръцката поетеса _Сафо_ (625–565 г. пр.н.е.) представя в един стих младата булка като неоткъсната ябълка. — Б.пр.]
	Той нямаше склонност към сонетите и не можеше да се вдъхнови поетически от обстоятелството, че не е предпочетен от жената, която бе избрал. Самата мисъл, че Доротия се е спряла на Късобан, вече накърняваше любовта му и намаляваше силната й притегателност. Макар че сър Джеймс познаваше ловната страст, чувствата му към жените бяха по-различни от тези към яребиците и лисиците и той не гледаше на бъдещата си жена като на плячка, съблазнителна най-вече с гонитбата. Нито пък бе дотолкова запознат с обичаите на праисторическите племена, за да знае, че един истински бой за жена, с томахавка в ръка, осигурява историческата хронология на брачните връзки. Тъкмо обратното, бе изпълнен с блага човешка суета — тя обикновено ни кара да се привързваме към хората, които ни обичат, и да бъдем сдържани с равнодушните към нас. Но беше и добър, признателен човек и самото усещане, че една жена е много мила с него, предизвикваше в ответ нежни трепети в сърцето му.
	И така се случи, че след бързата половинчасова езда в обратната посока на Типтън Грейндж, сър Джеймс намали ход, а после свърна по една пряка пресечка по пътя на връщане. Под напора на противоречиви чувства в края на краищата реши да отиде в Типтън Грейндж все едно нищо не се е случило. Естествено бе да се радва, че не е предложил ръката си и че не е бил отхвърлен. Възпитанието и приятелските взаимоотношения налагаха да посети Доротия относно новите къщи и ако се наложи, да я поздрави за годежа без излишна неловкост и изненада, за което мисис Кадуоладър своевременно го бе подготвила. Всъщност положението никак не му харесваше — загубата на Доротия бе твърде болезнена за него. Но в решението му незабавно да отиде в Типтън Грейндж, като прикрие истинските си чувства, имаше желание да уталожи болката и да възвърне нараненото си честолюбие. И без напълно да осъзнава скрития подтик, той безспорно таеше надежда, че Силия също ще е там и ще може да прояви към нея по-голямо внимание от друг път.
	Всички ние, простосмъртните, както мъжете, така и жените, успяваме да преглътнем много разочарования в промеждутъка от закуската до вечерята. Сдържаме сълзите си и макар и с малко пребледнели устни, отговаряме на запитванията с едно „О, нищо!“. Помага ни гордостта, а гордостта съвсем не е лошо качество, щом ни подтиква да скрием собствените си огорчения, за да не огорчим хората около нас.


>>	Глава 7

E>
	Piacer e popone Vuol la sua stagione.
@	Италианска поговорка*51
	[*51 _Удоволствието и пъпешите се нуждаят от едно и също (хубаво) време._ — Б.пр.]
E$

	Мистър Късобан, както би могло да се очаква, през следващите няколко седмици прекарваше голяма част от времето си в имението Типтън Грейндж, но тъй като етапът на ухажването спъваше работата му върху големия труд „Ключът към всички митологии“, напълно естествено бе той с все по-нарастващо нетърпение да очаква приключването на този етап. И все пак съвсем съзнателно си бе създал подобна спънка, понеже беше решил, че е дошъл моментът да разкраси живота си с очарованието на женското присъствие, да разпръсне с проблясъците на женска духовитост мрака, тегнещ от умора през кратките му почивки, като същевременно си осигури сега, в най-зрелите си години, утехата в дълбока старост да е обграден с женски грижи. И тъкмо затова реши да се поддаде на потока от чувства, но вероятно е бил доста учуден да установи, че всичко е едно съвсем плитко ручейче. Точно както в сушавите области кръщенето с потапяне във вода може да се извърши единствено символично, така и мистър Късобан разбра, че вместо гмуркане, неговият поток от чувства може да му предложи леко наръсване. И съответно стигна до заключението, че поетите твърде много преувеличават силата на мъжката страст. Въпреки това с удоволствие установи, че мис Брук проявява пламенна обич и преданост към него, така че имаше всички изгледи да се осъществят и най-хубавите му очаквания за брака. Веднъж-дваж му хрумна мисълта, че причината за сдържаните му чувства вероятно се крие в някакъв недостатък на Доротия, но така и не можа да определи какъв точно е той, нито пък да си представи жената, която би го удовлетворила напълно. Тъй че явно не можеше да намери друго обяснение за състоянието си освен човешката склонност към преувеличения.
	— Не бих ли могла да започна да работя върху себе си, за да бъда по-полезна? — попита го една сутрин Доротия още в ранната фаза на ухажването им. — Не мога ли да се науча да ти чета латински и гръцки на глас, както дъщерите на Милтън са чели на баща си, без да разбират какво четат?
	— Опасявам се, че това би било досадно за тебе — отговори й усмихнато Късобан, — и ако не греша, споменатите млади жени всъщност са гледали на заниманията си с езици, които не владеят, като повод за бунт срещу поета.
	— Така е, но те са били преди всичко много непокорни момичета, защото иначе би трябвало да се гордеят, че помагат на такъв баща. А освен това биха могли самостоятелно да се занимават и да се научат да разбират какво четат, за да им стане интересно. Надявам се, че ти не очакваш от мене да бъда непокорна и глупава, нали?
	— Очаквам от тебе да се проявяваш като истинска изискана млада дама при всякакви житейски обстоятелства. Разбира се, би било голямо преимущество, ако се научиш да преписваш гръцки текстове, и за тази цел би било добре да се захванем с малко четене.
	Доротия възприе предложението като безценна проява на великодушие. Тя не би се осмелила незабавно да помоли мистър Късобан да й преподава латински и гръцки, понеже най-много се страхуваше да не стане досадна вместо полезна. Ала желанието й да изучи тези езици не се подхранваше единствено от дълбоката й преданост към бъдещия й съпруг. Тази крепост на мъжките познания бе в нейните представи висока кула, откъдето можеше да се съзре ясно като на длан всемирната истина. Що се отнасяше до нея, тя постоянно се съмняваше в собствените си умозаключения, защото осъзнаваше невежеството си: откъде може да е сигурна, че едностайните къщички не служат за прослава на Бога, когато мъже, добре запознати с класиците, сякаш съумяват да съчетаят безразличието си към къщичките със стремежа към божия прослава? Вероятно и староеврейският би й бил необходим — поне азбуката и няколко корена, — за да може да вникне в същността на нещата и да прецени трезво обществения дълг на християнина. Защото тя не бе стигнала до състояние на самопожертвователност, при което би се задоволила единствено с това, да има образован съпруг. Силно копнееше, бедното дете, самата тя да бъде образована. Мис Брук бе очевидно изключително наивна въпреки всепризнатия й ум. Силия, която никога не е минавала за извънредно умна, много по-бързо долавяше кухата самомнителност на някои хора. Да не вземаш много присърце нещата, изглежда, бе единствената защита срещу прекаленото вживяване във всичко.
	Както и да е, мистър Късобан благоволи да отделя цял час за четене и преподаване също като даскал на невръстни малчугани или по-скоро като влюбен, който съзира нещо трогателно в голямото невежество и затрудненията на любимата си. На малцина образовани люде не би се понравило преподаването на азбуката при подобни обстоятелства. Ала самата Доротия бе донякъде изненадана и обезсърчена от собствената си ограниченост и отговорите на боязливите й въпроси относно правилата за ударението в гръцкия предизвикваха у нея болезнени догадки дали наистина не съществуват тайни, непонятни за женския ум.
	Мистър Брук изобщо не хранеше никакви съмнения по този въпрос и един ден, когато влезе в библиотеката по време на урока по четене, изрази становището си с обичайната си самоувереност:
	— Виж какво, Късобан, всички тия сериозни занимания с класиците, математиката и тъй нататък са твърде изтощителни за една жена… твърде изтощителни, нали разбираш?
	— Доротия просто се учи да чете на гръцки — отговори мистър Късобан, без да изрази мнение по изложения възглед. — Тя е загрижена за мене и иска да щади очите ми.
	— О, да, да чете, без да разбира, така да се каже… това може би не е чак толкова лошо. Ала женският ум е малко лековат… като сапунен мехур… музика, изящни изкуства, такива неща… с тях трябва да се занимават само донякъде… малко лековато, нали разбираш? Една жена трябва да може да седне и да ти изсвири или изпее някоя хубава стара английска песничка. Точно това харесвам аз, макар че съм чул какво ли не… ходил съм на опера във Виена, та знам Глук, Моцарт, всички неща от тоя род. Но в музиката съм консервативен… там не е като с идеите, нали разбираш? Държа на хубавите стари песнички.
	— Мистър Късобан не обича пианото и аз съм много доволна от това — заяви Доротия, чието пренебрежително отношение към изпълняваната вкъщи музика и женските занимания с изящните изкуства трябва да се оправдае, като се има предвид до какви глупави дрънкания и цапаници се свеждаха те в онази непросветена епоха. Тя се усмихна и отправи благодарствен поглед към годеника си. Ако той непрекъснато я караше да му свири „Последната роза на лятото“, Доротия трябваше да се въоръжи с огромно търпение. — Той казва, че в Лоуик имало само един стар клавесин, но целият бил затрупан с книги.
	— Тук Силия те бие, скъпа моя. Виж, Силия свири много хубавко, и то винаги с голяма готовност. Но щом Късобан не обича да му свирят, всичко е наред при тебе. Само е жалко, Късобан, че не си позволяваш подобен малък отдих. Да си вечно опънат като лък… и неща от този род, нали разбираш… не е хубаво.
	— Никога не съм смятал, че за мене е отдих, когато някакви си ритмични шумове дразнят слуха ми — възрази мистър Късобан. — Една често повтаряна мелодийка ми въздейства по нелеп начин — мислите в главата ми влизат в такт с нея и заиграват менует, нещо, което направо не издържам от юношеството си насам. А колкото до по-възвишената музика, която е достоен акомпанимент на тържествения празник на духа, а дори според древните представи е и с облагородяващо въздействие, няма какво да кажа, защото в момента не говорим за нея.
	— Да, но точно такава музика би ми харесала — възкликна Доротия. — Когато се прибирахме вкъщи от Лозана, чичо ни заведе да послушаме големия орган във Фрайберг и аз се разплаках, като го чух.
	— Такива прояви не са здравословни, скъпа моя — обезпокои се мистър Брук. — Късобан, сега вече ти я поемаш в ръце. Трябва да научиш племенницата ми по-спокойно да приема нещата, нали така, Доротия?
	Той се обърна към племенницата си с усмивка, защото не искаше да я засегне, но всъщност си помисли, че вероятно е много по-добре за нея да се омъжи съвсем млада за такъв трезв човек като Късобан, щом не желае и да чуе за Четам.
	„И все пак е прекрасно — каза си той наум, докато тромаво излизаше от стаята, — прекрасно е, че тя го харесва. Въпреки всичко женихът е подходящ. Щях да наруша принципите си, ако бях попречил на женитбата, каквото и да ми разправя мисис Кадуоладър. Почти е сигурно, че ще стане епископ този Късобан. Извънредно своевременна беше статията му по католическия въпрос. Или поне главен свещеник в графството. Длъжни са да го направят.“
	И тук трябва да оправдая стремежа си към философски размишления, като отбележа, че в този случай на мистър Брук изобщо не му хрумна мисълта, че след известно време ще бъде подтикнат да изнесе твърде смела реч относно доходите на епископите. Та кой ли опитен историк би подминал удалия му се случай да изтъкне, че героите му не могат да предвидят световните събития, а камо ли собствените си действия? Анри от Навар*52 например, когато още бил невръстно протестантско отроче, едва ли е предполагал, че един ден ще стане католически монарх, а Алфред Велики*53, измервал среднощния си усилен труд с броя на изгорелите свещи, не е имал и представа, че след време бъдещите аристократи ще отчитат ежедневното си безделие по часовник. Толкова необятна е мината на истината, че колкото и дълго да се разработва тя, пак вероятно ще надхвърля по мащаб въглищните ни запаси.
	[*52 _Анри от Навар_ — по-късно става католик и крал на Франция, известен като Анри ІV (1589–1610), възвърнал благополучието на Франция след религиозните войни. — Б.пр.]
	[*53 _Алфред Велики_ — крал на Уесекс (871–899), англосаксонско кралство, който отблъсква датските нашественици и насърчава образованието на английски език. — Б.пр.]
	Ала за мистър Брук ще добавя още нещо, което навярно не може да се удостовери с пълна сигурност — а именно, че ако би могъл да измисли предварително предстоящата си реч, едва ли това би променило кой знае колко нещата. Да те радва мисълта, че съпругът на племенницата ти е с висок свещенически доход, е едно нещо, а да изнесеш смела либерална реч, е съвсем друго. Само тесногръдият не може да погледне на даден въпрос от различни гледни точки.


>>	Глава 8

E>
P>
	О, да я спасим! Сега съм неин брат,
	а ти си й като баща.
	Крехката девойка има свой защитник
	във всеки джентълмен.
P$
E$

	Прекрасно бе за сър Джеймс Четам, че продължаваше да ходи с прежното си голямо удоволствие в Типтън Грейндж след горчивия хап да зърне за пръв път Доротия в ролята й на жена, сгодена за друг. Разбира се, когато застана очи в очи с нея в онзи първи миг на срещата им, сякаш го тресна двуглава гръмотевица и през целия им разговор не го напусна усещането за скрито терзание. Ала колкото и великодушен да бе той, трябва да признаем, че терзанията му биха били далече по-големи, ако виждаше в съперника си блестящ, неотразим жених. Той обаче не се чувстваше ни най-малко затъмнен от мистър Късобан — бе само изумен, че Доротия печално се е поддала на самозаблудата, така че болката от накърненото му честолюбие донякъде загуби своята острота поради прокрадналото се съчувствие в сърцето му.
	И все пак, макар сър Джеймс непрестанно да си повтаряше, че вече е отписал Доротия, защото със своенравието на една Дездемона тя бе отхвърлила възможен брак, очевидно съвсем подходящ и съобразен със законите на природата, той не можеше да стои току-така със скръстени ръце при мисълта за годежа й с мистър Късобан. В деня, когато за пръв път видя двамата заедно, след като вече бе научил новината, остана с усещането, че годеникът не е взел кой знае колко навътре цялата работа. Брук безспорно носеше вина. Той трябваше да предотврати годежа. Кой ли би могъл да поговори с него? Вероятно не е още късно се предприеме нещо, поне да се отложи сватбата. На път за къщи той се отби в пасторския дом и потърси мистър Кадуоладър. За щастие пасторът си беше вкъщи и гостът бе въведен в кабинета, където висяха всякакви такъми за риболов. Ала самият пастор бе в съседна стаичка, потънал в занимания върху някаква машинарийка, и повика баронета при себе си. В цялото графство никъде нямаше друго подобно голямо приятелство между земевладелец и свещеник като тяхното — много важно обстоятелство, в пълно съответствие с дружелюбния израз на лицата им.
	Мистър Кадуоладър бе едър мъж с плътни устни и блага усмивка — доста обикновен и грубоват на вид, но с такова непоклатимо, спокойно чистосърдечие и заразителна ведрост, че също като гледката на блеснали от слънцето зелени хълмове той укротяваше настръхналия егоист и го караше да се засрами от себе си.
	— Здравей, как си? — поздрави пасторът с ръка, твърде изцапана за ръкуване. — Жалко, че съм те изпуснал днес. Нещо особено ли има? Изглеждаш ми раздразнен.
	Челото на сър Джеймс бе леко смръщено, а веждите — малко навъсени, и като подсили мрачния си вид, той отвърна:
	— Просто съм раздразнен от поведението на Брук. Наистина мисля, че някой трябва да поговори с него.
	— За какво? Че готви реч ли? — попита мистър Кадуоладър и продължи да навива бобината между ръцете си. — Не допускам, че влага нещо. Но какво лошо има, ако това му харесва? Всеки противник на вигите трябва да се радва, когато те не издигат някой кадърен човек. Няма как да прекатурят конституцията, щом използват приятеля ни Брук за стенобойна машина.
	— О, нямам предвид това! — възкликна сър Джеймс. След като свали шапката си и седна на един стол, той започна да разтрива глезена си, вторачен в подметката си с отчаян вид. — Имам предвид тази сватба. Това, че позволява на едно едва-що разцъфнало младо момиче да се омъжи за Късобан.
	— Че какво му е на Късобан? Съвсем си е наред, щом момичето го харесва.
	— Доротия е твърде млада, за да знае със сигурност какво точно харесва. Настойникът й би трябвало да се намеси. Не би трябвало да позволява необмислени действия. Чудно ми е, че човек като тебе, Кадуоладър, мъж с дъщери, може да проявява безразличие към подобно деяние. При това сърцат човек като тебе. Помисли сериозно по въпроса.
	— Изобщо не се шегувам. Съвсем сериозно говоря — заяви пасторът, потиснал предизвикателния си вътрешен смях. — Ти не падаш по-долу от Елинор. И тя непрекъснато ми разправя, че трябвало да отида и да вразумя Брук. А аз й припомних, че близките й също не одобряваха избора й, когато тя се омъжи за мене.
	— Но виж само какво представлява Късобан! — възмутено възкликна сър Джеймс. — Та той трябва да е вече на петдесет. Трудно мога да си представя, че изобщо някога е бил нещо повече от бледо подобие на мъж. Погледни му краката!
	— Дяволите да ви вземат вас, красивите млади мъже! Смятате, че всичко на този свят ви принадлежи. Та вие не разбирате жените. Те много по-малко се прехласват по вас, отколкото вие самите се прехласвате по себе си. Елинор често подмяташе на сестрите си, че се е омъжила за мене заради грозотата ми… била толкова разностранна и забавна, че напълно спечелила благоразположението й.
	— Ти ли! Че много е лесно една жена да обикне тебе. Но тук не става дума за хубост. Не ми харесва този Късобан. — Това беше най-силният начин, по който сър Джеймс би загатнал, че не одобрява характера на даден човек.
	— А защо? Какво лошо можеш да кажеш за него? — попита пасторът, като остави бобините, пъхна палци в ръкавите си и погледна внимателно събеседника си.
	Сър Джеймс замлъкна. Обикновено се затрудняваше да изложи доводите си — струваше му се странно, че хората не усещат нещата без излишни обяснения, защото той самият просто чувстваше какво точно не е наред. Най-накрая проговори:
	— Ами че, Кадуоладър, нима той има сърце?
	— О, да, има. Е, не от тези, дето все се разтапят, но доста здрава ядка, в това можеш да си сигурен. Много е щедър към бедните си роднини. Осигурява прехраната на няколко жени и плаща доста големи суми за образованието на един млад човек. Късобан проявява чувство за справедливост. Сестрата на майка му се омъжила за неподходящ човек — за поляк, доколкото знам, — и така се погубила или поне била отритната от семейството си. Ако не се бе случило това, Късобан не би имал и половината от състоянието си. Мисля, че той сам е отишъл да издири братовчедите си и е намерил начин да им помогне. Малцина биха проявили подобна висока проба злато, ако ги подложат на изпитание. Ти би проявил, Четам, но не всеки.
	— Всъщност не знам — смотолеви сър Джеймс, като се изчерви. — Не съм толкова сигурен в себе си. — Той замълча за миг, а после добави: — Правилно е постъпил Късобан. Но един мъж може да постъпва правилно и пак да е сух като пергамент. Такъв човек сигурно не би могъл да направи една жена щастлива. А според мене, когато девойката е толкова млада като мис Брук, близките й трябва малко да се понамесят, за да не извърши някоя глупост. Смееш ми се, защото смяташ, че аз самият храня чувства към нея. Но ти се кълна, че не става дума за това. Бих изпитвал същото дори и да бях неин брат или чичо.
	— Че какво би могъл да сториш?
	— Бих казал, че решението за сватбата може да се отложи до навършването й на пълнолетие. И бъди сигурен, че при такива обстоятелства никога няма да има сватба. Ще ми се и ти да мислиш като мене… ще ми се да поговориш с Брук по този въпрос.
	При тези думи сър Джеймс се надигна от стола, защото видя, че мисис Кадуоладър се появи откъм кабинета. Тя бе хванала за ръка най-малкото си момиченце, около петгодишно, което веднага се втурна към татко си и се настани удобно на коляното му.
	— Чух за какво говорите — каза съпругата. — Но ти не би могъл да трогнеш Хъмфри. Стига само рибата да кълве, всички наоколо са добри. Боже мой, та в имението си Късобан има вир, пълен с пъстърва, а него самия хич не го влече риболовът. Че може ли да има по-добър от такъв човек?
	— Е, има нещо вярно в това! — отговори пасторът, потиснал тихия си вътрешен смях. — Голямо нещо е един мъж да разполага с вир, пълен с пъстърва.
	— Шегата настрана — обади се сър Джеймс, чието раздразнение не беше преминало, — но не смятате ли, че един пастор може да помогне, като каже тежката си дума?
	— О, нали вече ти обясних какво би рекъл той — отговори мисис Кадуоладър, като повдигна вежди. — Колкото до мене, направих, каквото можах, и с това измивам ръцете си за тази сватба.
	— Първо на първо — заговори пасторът с много сериозно изражение, — глупаво е да се смята, че аз мога да убедя Брук и да го подтикна към съответните действия. Той е много добър човек, но е мекушав и променлив като вятъра — влиза във всякакъв калъп, но се и рее във всички посоки.
	— Може и да задържи за малко посоката, за да отложи сватбата — добави сър Джеймс.
	— Слушай, скъпи ми Четам, защо трябва да използвам влиянието си в ущърб на Късобан, щом не съм напълно убеден, че това ще е от полза за мис Брук? Не виждам нищо лошо в Късобан. Не се вълнувам от неговите тинтири-минтири и така нататък, но и той не се вълнува от риболовните ми такъми. Що се отнася до възгледите му по католическия въпрос, това бе малко неочаквано. Той обаче винаги е бил много внимателен с мене и аз не виждам защо трябва да му мътя водата. Доколкото разбирам нещата, мис Брук би била по-щастлива с него, отколкото с когото и да било друг.
	— Хъмфри! Направо ме изкарваш извън кожата от яд! Много добре знаеш, че по-скоро би вечерял с дявола, отколкото насаме с Късобан. Та вие няма какво да си кажете един на друг.
	— Какво общо има това с женитбата на мис Брук? Тя да не би да предприема подобна стъпка само за да ми достави удоволствие!
	— Слушай, в жилите му не тече човешка кръв — възкликна сър Джеймс.
	— Така е. Някой взел, че сложил под лупа капка негова кръв, и видял само точки, запетайки и скоби — добави мисис Кадуоладър.
	— Защо не си издаде книгата, вместо да се жени? — запита сър Джеймс с неприязън, подсилена от трезвия разум на английския лаик.
	— Боже мой, та той сигурно сънува само разни ми ти текстове и всичкият му ум е изтекъл по тях. Разправят, че като бил дете, написал трактат за „Палечко“ и оттогава все такива трактати пише. Пфуу! А Хъмфри непрекъснато ми втълпява, че точно такъв мъж можел да ощастливи една жена!
	— Ами той е мъжът, когото мис Брук харесва — отговори пасторът. — Не твърдя, че разбирам вкуса на всяка млада дама.
	— А ако става дума за собствената ти дъщеря? — попита сър Джеймс.
	— Това би било по` друго. Но тя не ми е дъщеря и аз не се чувствам задължен да се намесвам. Късобан е човек като повечето от нас. Той е образован свещеник и е достоен за сана си. Някакъв си радикално настроен оратор в Мидълмарч разправял, че Късобан бил енорийски свещеник книжен плъх, Фрек бил енорийски свещеник от тухли и хоросан, а пък аз съм бил енорийски свещеник въдичар. И честно казано, не виждам някой от нас да е по-добър или по-лош от другите — заключи пасторът с приглушения си смях. Той винаги виждаше смешното във всяка критика, отправена срещу него. Съвестта му бе широко скроена и непридирчива, както всичко останало у него — позволяваше си само това, което не би предизвикало неприятности.
	Очевидно не можеше да се очаква намеса от страна на мистър Кадуоладър, за да се предотврати женитбата на мис Брук, и сър Джеймс със свито сърце си помисли, че на една крехка девойка се предоставя пълна свобода да прави фатални грешки. Явен белег за благородството му бе обстоятелството, че не се подвоуми и за миг в намеренията си да изпълни плановете на Доротия да се построят жилищата. Безспорно подобна последователност бе за него най-достойното поведение в случая, но всъщност гордостта само засилва нашето великодушие, но не ни го вдъхва, ако сме лишени от него — също както и суетата трудно би могла да ни вдъхне духовитост. Колкото до Доротия, тя вече бе твърде наясно с отношението на сър Джеймс към нея, за да оцени по достойнство високата му нравственост при изпълнението на дълга му като поземлен собственик — дълг, към който отначало го бе подтикнало влюбеното му сърце, — и мисълта за благородството му я радваше силно дори и в сегашното й приповдигнато състояние на пълно щастие. Може би тя влагаше в строежа на жилищата от сър Джеймс толкова заинтересуваност, колкото би могла да отдели от дълбоката си захласнатост по мистър Късобан, или казано другояче, да откъсне от онази симфония, изтъкана от бляскави мечти, всеотдайно доверие и страстна преданост, събудени в душата й от учения джентълмен. И така се случи, че при последвалите си гостувания благородният баронет, освен че започна да проявява по-голямо внимание към Силия, взе да изпитва и нарастващо удоволствие от разговорите си с Доротия. Сега тя се държеше напълно непринудено с него, без всякакво раздразнение, и той постепенно усети голямата наслада от дружелюбието и приятелските чувства между мъж и жена, които не потискат скрита страст и любовни признания.


>>	Глава 9

E>
	__Първи джентълмен:__
	Древна страна в светите писания
	се казвала Закон железен. Водели се
	битки там за ред и образцово управление.
	Къде са тез страни сега?

	__Втори джентълмен:__
	Ами където вечно са били —
	в човешките души.
E$

	Отношението на мистър Късобан към приготовленията напълно удовлетворяваше мистър Брук, така че подготовката за сватбата вървеше гладко и седмиците на ухажването се затъркаляха бързо. По традиция бъдещата невеста трябва предварително да види новия си дом и да каже какви промени иска там. Така жената изразява желанията си преди брака, за да й се услади след това подчинението. Ала грешките, които ние, простосмъртните мъже и жени, очевидно правим, когато налагаме волята си, могат напълно основателно да предизвикат удивление, че толкова много държим на своето.
	В една мрачна, но суха ноемврийска утрин Доротия потегли към Лоуик, придружена от чичо си и Силия. Мистър Късобан обитаваше голямата къща в имението. Съвсем наблизо сред градината се виждаше малка църква, както и пасторският дом срещу нея. В началото на попрището си мистър Късобан разполагаше само със своя свещенически бенефиций, но смъртта на брат му го направи собственик и на голямата къща. Тя бе сред малък парк с тук-там извисяващи се стари дъбове, с оградена от липи алея, водеща към югозападната порта, и с порутена ограда на игрището, така че от прозорците на гостната погледът безпрепятствено се плъзваше по зеленото хълмче чак до края на липите, откъдето започваха ниви и пасища, които по заник слънце обикновено проблясваха подобно на езеро. Това бе ведрата част на къщата, защото южната и източната й страна изглеждаха печални и в най-слънчевата утрин. Пространството тук не беше обширно, цветните лехи бяха доста занемарени, а скупчените нагъсто клони — главно на мрачни тисови дървета — се издигаха високо досами прозорците. Каменната зеленикава сграда бе в традиционния английски стил, не точно грозна, но печална и с малки прозорци — сиреч онзи тип къща, която се нуждае от деца, от изобилие на цветя, от прозорци, отворени към приветливи гледки, за да придобие вид на щастлив дом. В изтляващата есен с оределите жълти листа, които бавно падаха в смраченото безмълвие върху потъмнелите вечнозелени храсти, къщата също навяваше мисъл за есенен заник, а у появилия се на прага мистър Късобан нямаше и следа от свежест, която да се открои на печалния фон.
	— Боже мой! — възкликна наум Силия. — Няма съмнение, че Фрешит Хол е къде-къде по-приятна сграда от тази. — И тя си представи бялата облицовка, портала с колоните и изпълнената с цветя тераса, а над тях усмихнатото лице на сър Джеймс, който, подобно на освободен от магията принц, излиза от розовия храст, размахал кърпичка, внезапно изникнала от благоуханните цветни листенца — същият този сър Джеймс, който говореше толкова приятно, при това винаги за разумни неща, а не за отвлечени понятия! Женските вкусове на Силия бяха по момински лековати, каквито понякога сериозните улегнали мъже харесват у съпругите си. Добре, че предпочитанията на мистър Късобан бяха съвсем други, иначе със Силия никога не би му излязъл късметът.
	Доротия, за разлика от сестра си, реши, че къщата и паркът напълно отговарят на желанията й: потъмнелите лавици с книги, килимите и завесите с патината на времето, чудатите стари географски карти, наредените по стените в коридора фотографии, пръснатите по пода стари вази изобщо не я потискаха, а й се струваха далече по-весели от картините и отливките в Типтън Грейндж, които чичо й преди време бе донесъл от пътешествията си — навярно те бяха израз на отколешните му идеи. За бедничката Доротия бе направо мъчително да проумее тези строго класически голи фигури и самодоволно усмихнатите ренесансови лица в стила на Кореджо*54, които остро се врязваха в пуританските й разбирания: просто никой не я бе научил как що-годе да ги впише в съзвучие с живота си. Ала собствениците на Лоуик очевидно не са били пътешественици, а изследванията на мистър Късобан върху миналото не налагаха подобно онагледяване.
	[*54 _Кореджо_ (1494–1534) — италиански художник, известен с особения си подход към перспективата. — Б.пр.]
	Доротия обходи къщата с чувство на задоволство. Всичко тук й се струваше свято — това щеше да е съпружеският й дом, и тя отправяше предан поглед към мистър Късобан всеки път, когато той насочваше вниманието й към някоя подробност в наредбата и я питаше дали не иска да я промени.
	Беше му благодарна за съобразяването с вкуса й, но не пожела никаква промяна. В нейните очи поведението му на етикетна учтивост и външна сърдечност изглеждаше безукорно. Тя запълни всички празнини в поведението му с неизразено вътрешно съвършенство, като тълкуваше държанието на годеника си също както тълкуваше теологическите книги — обясняваше си привидните несъответствия със собствения си притъпен слух за висшата хармония. А през седмиците на ухажването обикновено възникват доста празнини, които обаче с блажена готовност любовта и вярата успяват да запълнят.
	— Е, скъпа моя Доротия, много ще ме зарадваш, ако сама посочиш коя стая да бъде будоарът ти — заяви мистър Късобан и подканата му показа, че той има сравнително добра представа за женската природа, щом осъзнава потребността от будоар.
	— Много мило от твоя страна, че си се сетил за това — отговори Доротия, — но уверявам те, не държа аз да вземам решението. Ще бъда много по-щастлива, ако приема нещата такива, каквито са — точно както ти си свикнал с тях или както решиш да бъдат. Нищо не ме подтиква да правя промени.
	— О, Додо — възкликна Силия, — няма ли да си избереш еркерната стая горе?
	Мистър Късобан ги поведе натам. Еркерът гледаше към алеята с липите. Всички мебели в стаята бяха с поизбеляла синя тапицерия, а по стените висяха близо една до друга миниатюри на дами и господа с напудрени прически. Гобленът над вратата също разкриваше свят в синьо-зелено, сред който бледо прозираше едър елен. Столовете и масичките бяха с тънки крачета и изглеждаха нестабилни. Това бе стая, където на човек може да се привиди призракът на стегната в корсет дама, и то в обстановка, избродирана върху собственото й ръкоделие. В изящен шкаф бяха наредени подбрани книжки с изискана литература, подвързани в телешка кожа, напълно подобаваща притурка към мебелировката.
	— Да, да! — одобрително заговори мистър Брук. — Стаята би станала чудесна с нови завеси, кушетки и неща от този род. Сега изглежда малко гола.
	— Не, не, чичо! — пламенно възрази Доротия. — Моля те да не говориш за промени. Толкова много работи по света се нуждаят от промени… иска ми се да приема нещата каквито са. И ти ги харесваш такива, нали? — добави тя, вперила поглед в мистър Късобан. — Вероятно това е била стаята на майка ти, когато е била млада.
	— Така е — потвърди той с лек поклон.
	— А това е самата тя — посочи Доротия, като огледа миниатюрите. — Прилича на малкия портрет, който ми показа, но е много по-добър. А тази тук насреща коя е?
	— По-голямата й сестра. Също като вас двете, те са били единствените деца на родителите си, чиито портрети са окачени над тях, нали виждаш?
	— Сестрата е хубава — отбеляза Силия, като по този начин намекна, че майката на мистър Късобан не би могла да предизвика у нея подобна възхита. Представите на Силия обаче се попромениха, когато с удивление установи, че годеникът произхожда от семейство, което някога е било младо, а дамите са носели огърлици.
	— Много интересно лице! — възкликна Доротия, като се взря в портрета. — Какви само дълбоки сиви очи, доста приближени… какъв изящен необикновен нос с нещо като чупка… и тези спуснати назад напудрени къдрици. На мене тя ми се струва по-скоро интересна, отколкото хубава. Няма никаква прилика между нея и майка ти.
	— Така е. Не си приличат и в съдбите си.
	— Нищо не си ми споменавал за нея — промълви Доротия.
	— Леля ми е сключила неподходящ брак. Никога не съм я виждал.
	Доротия се поозадачи, но почувства, че не е уместно точно сега да разпитва мистър Късобан за подробности, които той очевидно спести, така че погледна с възхита през прозореца. Слънчевите лъчи вече бяха прорязали сивотата и липите по алеята хвърляха сенки.
	— Дали да не се разходим в градината? — попита Доротия.
	— А ти ще поискаш да видиш и църквичката, нали? — предположи мистър Брук. — Тя е направо смешно малка. Както и селцето. Две педи земя. Това обаче ще ти допадне, Доротия, защото къщичките са наредени също като в приют за бедни — малки градинки с шибои и неща от този род.
	— Добре тогава — обърна се Доротия към мистър Късобан. — Ще ми е приятно да видя всичко това. — Тя не бе чула от него друго описание на къщите в Лоуик освен неопределеното „не са лоши“.
	Скоро всички поеха по чакълестата пътека — тя се виеше най-вече между тревисти площи и скупчени дървета и бе най-прекият път до църквата. Пред портичката на църковния двор се поспряха и изчакаха мистър Късобан да вземе ключа от пасторския дом наблизо. Силия, поизостанала малко назад от групата, се възползва от отсъствието на мистър Късобан, приближи се и заговори с непринудения си отривист тон, с който сякаш винаги парираше всякакви подозрения за злобни намеци:
	— Слушай, Доротия, зърнах някакво съвсем младо създание да върви по една от пътеките.
	— Нима това е толкова странно, Силия?
	— Може пък тук да има млад градинар, нали… защо не! — обади се мистър Брук. — Аз лично посъветвах Късобан да смени градинаря си.
	— Не, не беше градинар — възрази Силия, — а джентълмен със скицник. Имаше светлокестеняви къдрици. Видях го само в гръб. Но беше съвсем млад.
	— Вероятно е бил синът на викария — предположи мистър Брук. — А, ето го и Късобан със самия Тъкър. Сега ще ви го представи. Досега не сте го виждали.
	Викарият, мистър Тъкър, мъж на средна възраст, бе представител на „по-нисшето духовенство“, което обикновено се слави с цяла сюрия синове. Ала след представянето на свещеника в разговора не се отвори дума за семейството му, така че всички веднага забравиха за странния призрачен младеж освен Силия. Дълбоко в себе си тя напълно отхвърли мисълта светлокестенявите къдрици и стройната фигура да имат нещо общо с мистър Тъкър, който бе напълно допотопен и мухлясал на вид, както би могло да се очаква от викария на мистър Късобан. Без съмнение въпросният господин бе прекрасен човек, който непременно ще отиде в рая (Силия в никакъв случай не искаше да е безпринципна), но все пак извивката на устата му бе толкова противна. Силия изпита неприятно чувство при мисълта за времето, което й предстоеше да прекара в Лоуик в ролята на шаферка — викарият вероятно няма хубави дечица, които да й допадат независимо от принципите.
	Мистър Тъкър бе невероятно вещ по време на разходката им. Може би на мистър Късобан не му липсваше известна прозорливост спрямо хората, защото помощникът му съумяваше да отговори на всички въпроси, зададени от Доротия, относно селяните и другите хора от енорията. Както той я увери, всички жители в Лоуик били материално задоволени — обитателите на къщичките близнаци с нисък наем гледали прасета до един, а задните им градинки били добре поддържани. Момченцата носели хубави кадифени панталонки, девойките ставали сръчни прислужници по чужди домове или се занимавали по малко вкъщи с плетене на кошници. Никъде нямало тъкачни станове, нямало и разкол. И макар обществената нагласа да клоняла повече към трупането на жълтици, отколкото на духовност, не се ширела голяма престъпност. Шарените домашни птици бяха в такова изобилие, че мистър Брук не се въздържа да отбележи:
	— Виждам, че земеделските ви стопани оставят по малко ечемик, та да има какво да събират жените. Бедните хорица тук могат да си сложат някоя друга кокошчица в тенджерката, както добрият френски крал*55 често е пожелавал на народа си. Французите много обичат да ядат пернати… нетлъсти меса, нали разбирате?
	[*55 Става дума за _Хенри ІV_ (1553–1610). — Б.пр.]
	— Смятам, че това е било много нелепо пожелание към народа му — възмути се Доротия. — Нима кралете са такива чудовища, че едно подобно пожелание би могло да се възприема като проява на кралска добродетелност!
	— А и не звучи никак хубаво, ако наистина им е пожелавал нетлъсти кокошки — добави Силия. — По-вероятно им е пожелавал тлъсти кокошки.
	— Така е, но тази дума е пропусната в текста или може би е била subauditum, сиреч съществувала е в съзнанието на краля, но не е изречена — поясни мистър Късобан, като се усмихна и обърна глава към Силия, но тя веднага се дръпна назад, защото не можеше да търпи постоянното му премигване.
	По пътя на връщане Доротия потъна в пълно мълчание. Обзета бе от дълбоко разочарование, че за нея не се разкриват никакви дейности в Лоуик, заради което изпита срам. Съвсем за кратко си представи благоприятната възможност домът й да се намира в енория, където по-осезателно се чувства всемирната бедност, за да има там за нея сериозни задачи. Ала после, когато се взря напред към очерталото се бъдеще, си представи картина на пълна всеотдайност към високите цели на мистър Късобан, които съответно ще й наложат нови задължения. Може би безброй отговорности ще възникнат занапред — тогава, когато познанията й се обогатят в резултат на съвместния им живот.
	Скоро мистър Тъкър се раздели с тях поради служебна уговорка, попречила му да присъства на тържествения обяд. Щом отново влязоха в градината през малката порта, мистър Късобан каза:
	— Изглеждаш малко тъжна, Доротия. Вярвам, че си доволна от видяното.
	— Изпитвам нещо, което може би е глупаво и нередно — отговори Доротия с обичайната си откровеност. — Очаквах хората тук да изпитват едва ли не по-голяма нужда от някаква помощ. Много малко са познатите ми пътища, за да направя живота си пълноценен. Разбира се, моите представи за смислено съществувание са навярно ограничени. Трябва да измисля нови начини да помагам на хората.
	— Безспорно е така — съгласи се Късобан. — Всяка роля налага съответните задължения. Надявам се, че ролята ти на господарка тук в Лоуик няма да те остави с неосъществени блянове.
	— Вярвам, че наистина е така — пламенно го увери Доротия. — Не си мисли, че съм тъжна.
	— Това е добре. И ако не си уморена, ще минем по друг път обратно към къщата.
	Доротия изобщо не изпитваше умора, така че всички се отклониха малко от пътя и се насочиха към красиво тисово дърво, най-ярката фамилна забележителност в този край на имението. Когато се приближиха, зърнаха на скамейката непознато лице, откроило се ярко на тъмния фон от борове, което скицираше величественото дърво. Мистър Брук, повел групата редом със Силия, се обърна назад и попита:
	— Кой е този младок, Късобан?
	Всички се приближиха съвсем близо до пейката, когато мистър Късобан отговори:
	— Това е един мой млад родственик, втори братовчед. Всъщност внукът — обърна се той към Доротия — на дамата, чийто портрет обсъждахте, леля ми Джулия.
	Младежът вече бе прибрал скицника си и се надигна. Бухналите светлокестеняви къдрици и младежкият му вид отговаряха на описаната от Силия призрачна фигура.
	— Доротия, позволи ми да ти представя братовчед ми мистър Ладисло. Уил, това е мис Брук.
	Братовчедът бе толкова близо до нея, че когато повдигна шапката си, Доротия съзря дълбоки сиви, доста приближени очи, изящен необикновен нос с лека чупка, както и спуснати назад къдрици. Ала устата и брадичката се открояваха по-силно и властно, отколкото в миниатюрния портрет на бабата. Младият Ладисло не сметна за нужно да се усмихне, за да изрази някакво задоволство от срещата с бъдещата си втора братовчедка и роднините й, а гледаше навъсено и недоволно.
	— Както виждам, ти си художник — отбеляза мистър Брук, като взе скицника и го разгърна с обичайната си свойска непосредственост.
	— Не съм, правя само някоя-друга скица. Тук няма какво да се рисува — отвърна младият Ладисло, като се изчерви не толкова от стеснителност, а от раздразнение.
	— О, не говори така, това тук много си го бива. И аз някога правех подобни рисунчици, нали разбираш? Гледай само! На такова нещо например аз викам хубава работа, постигната е с онова, което ние някога наричахме brio*56 — мистър Брук показа на девойките голяма цветна скица с изображение на скали, дървета и вир.
	[*56 _Brio_ (ит.) — живост. — Б.пр.]
	— Не мога да преценявам подобни неща — отговори Доротия с тон не толкова хладен, а по-скоро със силни нотки на недоволство от подканата за хвалебствия. — Виж какво, чичо, никога не долавям красотата в онези картини, за които твърдиш, че будят всеобщо възхищение. Те говорят на непонятен за мене език. Предполагам, че съществува някаква връзка между картините и природата, но аз съм твърде невежа, за да я доловя… също както ти разбираш дадено изречение на гръцки, но за мене то не означава нищо — Доротия вдигна взор към мистър Късобан, който й отвърна с поклон, а мистър Брук с непринудена усмивка възкликна:
	— Гледай ти, за бога, колко различни са хората! Но на тебе много лошо ти се преподаваше, нали разбираш… иначе тази работа е само за момичета… скици, изящно изкуство и така нататък. Ти обаче се захвана с планове за строежи. И не разбираш какво е morbidezza*57 и неща от този род. Надявам се, че ще ми дойдеш на гости вкъщи и тогава ще ти покажа какво съм направил аз в тази област — продължи мистър Брук, като се обърна към Ладисло и думите му сепнаха младия човек, който изпитателно се бе взрял в Доротия.
	[*57 _Morbidezza_ — термин в изкуството; ефект на изключителна мекота. — Б.пр.]
	Ладисло бе решил за себе си, че тя трябва да е неприятно момиче, щом ще се омъжва за Късобан, и признанието й за неумението да разбира картините би могло да потвърди мнението му, ако й беше повярвал. Всъщност той възприе думите й като косвена критика и бе убеден, че тя намира скицата му за отвратителна. В словата й прозираше необикновена интелигентност: тя се присмиваше както на чичо си, така и на самия него. А какъв глас само! Глас на божествено създание, като звук на арфа! Вероятно това бе поредното своенравие на Природата. Невъзможно е да кипи страст у девойка, която ще се омъжва за Късобан. И младежът извърна очи от нея и с поклон благодари на мистър Брук за поканата му.
	— Заедно ще прегледаме италианските ми гравюри — продължи да говори благодушният чичо. — Натрупал съм много такива неща, които от години не съм разгръщал. Нали разбираш, в такъв затънтен край човек започва да ръждясва. Виж, ти си друг, Късобан, вкопчил си се здраво в изследванията си, но моите най-бляскави идеи потънаха в забвение… ей така, трупат прахоляк, нали разбираш? Умните млади хора като вас трябва да се вардят от всякаква леност. Нали разбирате, бях прекалено ленив. Иначе кой знае на какъв пост бих могъл да съм сега.
	— Много своевременно предупреждение! — възкликна мистър Късобан. — А сега хайде да се отправим към къщи, защото младите дами може и да са се уморили.
	Щом зърна гърбовете им, младият Ладисло веднага седна, за да продължи скицата си, ала очевидно бе много развеселен и обзелото го настроение все по-ясно се изписваше върху лицето му по време на рисуването, докато накрая отметна глава назад и избухна в силен смях. Донякъде го бе разсмяла оценката на собственото му творчество. Донякъде и мисълта, че строгият му братовчед е залюбил подобно момиче. А също и изявлението на мистър Брук какво обществено положение би могъл да има, ако не била леността му. Тънкото чувство за хумор на Уил Ладисло бе одухотворило лицето му — смехът му бе израз на непринудена радост от комичното без каквито и да е нотки на присмех или самодоволство.
	— С какво смята да се занимава племенникът ти, Късобан? — позаинтересува се мистър Брук, докато вървяха по алеята.
	— Имате предвид моя братовчед… не племенник.
	— Така де, братовчед. Та какво поприще си е избрал, нали разбираш?
	— Отговорът на този въпрос е мъчително труден. След като завърши „Ръгби“*58, той отказа да постъпи в английски университет, където с удоволствие бих го изпратил, и предпочете да поеме по доста странен път, като избра да учи в Хайделберг. Сега отново си е наумил да заминава за чужбина без каквато и да е определена цел освен мъглявата си идея да разшири културата си, но и той не е наясно за какво му е притрябвало това. Отказва да си избере някаква професия.
	[*58 _„Ръгби“_ — едно от най-известните частни училища в Англия. — Б.пр.]
	— Предполагам, той не разполага с други парични средства освен предоставените от тебе.
	— Винаги ясно съм показвал пред него и приятелите му, че ще отпускам достатъчно, за да му осигуря университетско образование и добро обществено положение. Така че съм длъжен да оправдая тези очаквания — заяви мистър Късобан, като думите му най-вече загатнаха за висока човешка нравственост — качество, което предизвика възхищението на Доротия.
	— Той очевидно е жаден за пътешествия. Току-виж станал някой нов Брус или Мънгоу Парк*59 — възкликна мистър Брук. — Едно време и аз имах подобни мераци.
	[*59 _Джеймс Брус_ (1730–1794) и _Мънгоу Парк_ (1771–1806) — британски пътешественици изследователи. — Б.пр.]
	— Не, той не проявява склонност към проучвания или разширяване на познанията по геодезия — това би било определена цел, която бих одобрил, без обаче да го подтиквам към подобна професия, защото тя често води към преждевременна или жестока смърт. Но той е твърде далече от каквото и да е желание за по-точни проучвания на земната кора и дори заявява, че предпочитал да не знае откъде извира Нил и че вероятно имало неизследвани засега полета, обитавани от поетическото въображение.
	— Ами това не е съвсем безинтересно, нали разбираш? — отбеляза мистър Брук, който очевидно бе безпристрастен по нагласа.
	— Боя се, че е чисто и просто проява на общата му мъглявост и неприязън към всякакъв вид точност — недостатъци, които сериозно биха го спъвали в каквато и да е професия, обществена или църковна, дори и дотолкова да се подчини на обичайните изисквания, че да си избере поприще.
	— А може и съвестта да го мъчи заради собствената му непригодност — обади се Доротия, която желаеше да изтъкне някакво благоприятно обстоятелство. — Защото правото и медицината са твърде отговорни професии и не са за всеки, не е ли така? От тях зависят животът и съдбата на хората.
	— Безспорно е така, но се опасявам, че моят млад родственик Уил Ладисло изпитва такава дълбока неприязън към тези професии най-вече поради това, че не обича системния труд, както и придобиването на онези основни умения, необходими за всяко начинание, които обаче не могат мигновено да съблазнят или изкушат един бонвиван. Аз често му напомням какво е казал Аристотел с възхитителен лаконизъм, а именно, че за да завършиш едно дело, определено като крайна цел, е нужно преди това да положиш много усилия или да проявиш придобити способности от второстепенен порядък, което обаче изисква огромно търпение. Посочвам му като пример многобройните си томове с ръкописи, в които е вложен дългогодишният ми труд за подготовката на едно още незавършено изследване. Но напразно си хабя думите. На подобни разумни доводи той ми отвръща с приказки от рода, че той бил Пегас, а всякаква целенасочена работа била просто „ярем“.
	Силия се засмя. Изненадана бе, че мистър Късобан е способен да изрече нещо толкова забавно.
	— Ами нали разбираш, че от него може да излезе някой нов Байрон, Чатертън или Чърчил*60… личност от този род… знае ли човек — заяви мистър Брук. — Ще го пуснеш ли да иде в Италия или там, където си е наумил да ходи?
	[*60 _Томас Чатертън_ (1752–1770) и _Чарлс Чърчил_ (1731–1764) — английски поети сатирици. — Б.пр.]
	— Да, съгласих се да му отпусна прилични средства за около година. Той не иска друго. Ще го оставя да изпробва предизвикателствата на свободата.
	— Това е много великодушно от твоя страна — възкликна Доротия, като вдигна очарован взор към мистър Късобан. — Наистина благородно. В края на краищата, човек може и да има призвание, без още напълно да го съзнава, не е ли така? Може само да изглежда ленив и слабохарактерен, защото още не е възмъжал. Според мене трябва да сме много търпеливи един към друг.
	— Сигурно предстоящата сватба те е накарала да мислиш, че търпението е важно — отбеляза Силия веднага щом двете сестри останаха насаме и започнаха да свалят наметките си.
	— Искаш да кажеш, че не мога да проявявам търпение, така ли, Силия?
	— Не можеш, особено когато действията и мненията на хората са различни от твоите.
	След годежа на сестра си Силия по-малко се страхуваше да говори открито пред Доротия. На нея повече от всякога досега умниците й се струваха достойни за съжаление.


>>	Глава 10

E>
P>
	Хвана голяма простуда, защото единствената му дреха
	бе кожата на мечка, още неубита.
@	Фулър*61
	[*61 _Томас Фулър_ (1608–1661) — английски свещеник, известен с книгата си „Знаменити англичани“ (1662). — Б.пр.]
P$
E$

	Младежът Ладисло не посети мистър Брук, който го бе поканил, и само шест дни след срещата в парка мистър Късобан подхвърли, че младият му родственик заминал за Стария континент, като с хладното си неуточнено уведомление сякаш искаше да избегне всякакви въпроси. Всъщност Уил бе отказал да посочи крайната цел на пътуването си, а най-общо бе упоменал Европа. Според собствените му представи геният по правило не търпи каквито и да е окови: от една страна, на такъв човек му е необходим пълен простор за спонтанни изяви, а от друга — с дълбока увереност трябва да очаква онези космически знаци, които ще го тласнат към съответната творба, стига само да наостри сетивата си за възвишените послания. Начините да изостриш сетивата си са различни и Уил най-добросъвестно бе изпробвал много от тях. Виното не му се услаждаше кой знае колко, ала няколко пъти се напи здравата просто за да изпита този вид опиянение. Отдаде се и на пости, докато не му прилоша, след което се натъпка с омари за вечеря. А съответните дози опиум направо го поболяха. От всички тези опити обаче не се роди нищо особено оригинално. Ала въздействието на опиума го убеди в съществената разлика между собствения му организъм и този на Де Куинси*62. Извънредното обстоятелство, което би възпламенило гения, още не се бе появило. Вселената все още не бе дала знак. Дори и възходът на Цезар в даден миг е бил само предчувствие за величие. Всички знаем, че човешкото развитие наподобява маскарад и че в беззащитния ембрион могат да се крият и смайващи форми. Всъщност светът предлага изобилие от обнадеждаващи примери, както и красиви загадъчни яйца, които възприемаме като скрити възможности. Но Уил се бе нагледал на жалки опити за продължително мътене, недовели до излюпването на пиленца, и ако не беше чувството му на признателност, би се изсмял на Късобан, чийто самоотвержен труд, купищата книжа и мъждукащите като свещички научни теории, свързани с изследването на разпръснатите по света руини, сякаш само потвърждаваха определена представа, напълно в съзвучие с дълбоката вяра на Уил, че вселената му е отредила необикновена съдба. Той смяташе, че тази дълбока вяра е белег за гениалност — във всеки случай не е белег за посредственост, защото гениалността не се свежда до самомнителност, нито до прекалена скромност, а до способността да сътвориш, да завършиш някакво дело, не нещо общо и мъгляво, а съвсем точно определено. Нека тогава да оставим младежа да замине за Стария континент, без да определяме предварително съдбата му. Сред цялото многообразие от човешки грешки пророкуването е най-безсмислено.
	[*62 _Томас де Куинси_ (1785–1859) — английски писател, близък приятел на поетите Уърдзуърт и Колридж, който редовно вземал опиум и е описал в книга въздействието на наркотика върху себе си. — Б.пр.]
	Сега обаче проблемът за въздържането от прибързани оценки повече ме вълнува по отношение на мистър Късобан, отколкото на младия му братовчед. Ако за Доротия въпросният господин бе чисто и просто искрата, възпламенила ефирната, леснозапалима тъкан на младежките й блянове, това не означава ли, че в съзнанието на всички онези не толкова пламенни хора, които досега бяха изразявали мнение относно господина, може да съществува и вярна представа за него? Отхвърлям всякакви крайни умозаключения, както и всички предубеждения, предизвикани от различни реакции — презрението на мисис Кадуоладър към всепризнатото духовно величие на някакъв си съсед свещеник, критичните забележки на сър Джеймс Четам за краката на съперника му, неспособността на мистър Брук да вникне в идеите на събеседника си или пък хулите на Силия относно външния вид на един застаряващ учен. Не съм убедена дали дори най-великият мъж на епохата, ако изобщо някой може да бъде поставен на подобен пиедестал, би успял да избегне разкривените отражения на личността си в различните мънички огледалца. Дори един Милтън, зърнал лика си отразен в сребърния черпак, трябва да приеме, че там прилича на тъпак. Така че дори и речта на Късобан да стряска с реториката си, това още не означава, че той не е способен на благородни дела и възвишени чувства. Нима не са излизали слаби стихове изпод ръката на някой именит физик или тълкувател на йероглифи? Нима теорията за Слънчевата система би могла да е плод единствено на изискани маниери и светско общуване? Нека да опитаме нещо друго — да престанем да оценяваме даден господин само отвън и да проявим по-дълбок интерес към това, какви са собствените му представи за делата и способностите му, какви трудности среща в ежедневните си занимания, как с течение на годините надеждите му постепенно угасват и се засилват самозаблудите, с каква упоритост се съпротивлява на всеобщия натиск, който някой ден напълно ще го затисне и тогава сърцето му ще спре да бие. Безспорно в очите на този мъж собствената му съдба изглежда забележителна. И ако намираме, че той има прекалени очаквания да проявяваме специално внимание към него, то е само защото напълно го пренебрегваме, като изцяло сме го оставили на божията благословия. Впрочем нашият герой смята за свой върховен дълг да се надява на награда свише, независимо от нашето дълбоко незачитане. В представите на мистър Късобан светът се въртеше около него. И ако той проявяваше склонност да възприема хората около себе си единствено като създадени да му служат или най-вече ги преценяваше според това, доколко са достойни да общуват с автора на „Ключът към всички митологии“, подобна отличителна черта не ни е напълно непозната и както откликваме на други просби на молещите се простосмъртни, струва си да проявим известна състрадателност и към тази човешка особеност.
	Безспорно цялата история относно женитбата на мис Брук засягаше мистър Късобан много по-пряко, отколкото което и да е друго лице, изразило неодобрение към подобен брак, и поради тази причина повече се вълнувам от това, как той приема успеха, отколкото от разочарованията на дружелюбния сър Джеймс. Защото всъщност мистър Късобан изобщо не усети нарастваща радост с приближаването на уречения сватбен ден. А представата за сватбената процесия в парка, когато според традицията пътят им ще е осеян с цветя, изобщо не му изглеждаше по-привлекателна от обичайната гледка на църковния свод, под който пристъпяше със свещ в ръка. Той не призна дори пред себе си, а камо ли пред друг, че макар и да е спечелил любовта на прекрасна и благородна девойка, за свое най-голямо учудване не изпитва щастие — онова щастие, което според него също изисквало упорито дирене. Вярно е, че той знаеше наизуст всички класически пасажи в уверение на противното, но както разбираме, познаването на класическите пасажи разкрива душевна нагласа, при която цитатите обикновено оставят съвсем оскъдно място за практическото им приложение.
	Бедничкият мистър Късобан си бе въобразявал, че през дългия му, отдаден на науката ергенски живот, се е натрупала огромна лихва радости и сега от емоционалните му спестявания могат безпрепятствено да се теглят всякакви разточителни суми. Защото всички ние, сериозни или лекомислени, оплитаме мислите си с метафори, които пагубно направляват действията ни. Но при стеклите се обстоятелства имаше опасност героят ни да изпадне в покруса само при мисълта, че е в извънредно благоприятно положение. Той добре разбираше, че няма никаква външна причина за състоянието му на апатия, което го бе обзело точно когато от него се очаква да прелива от радост, точно когато гостуванията му в Типтън Грейндж изместиха привичното еднообразие в библиотеката на Лоуик. Апатията му бе печално усещане и го обричаше на също такава дълбока самота, каквато бе изпитвал и преди в пристъпи на отчаяние по време на неуморния си труд — затънал до гуша в работа, той се напъваше да завърши изследването си, но краят му изобщо не се виждаше. Сега бе обзет от най-мъчителната самота на света, към която никой не проявява съчувствие. Естествено, той искаше Доротия да види в него безкрайно щастливия младоженец, какъвто според хорските очаквания трябва да е нейният избраник. А що се отнася до авторския му труд, мистър Късобан се осланяше на младенческото й доверие и почит, харесваше му как тя го слуша в захлас с неподправен интерес, което го окриляваше. Когато излагаше пред нея теориите и намеренията си, говореше с лекотата на опитен учител и тогава се отърсваше от потискащата мисъл за онази високомерно придирчива публика, представа, която постоянно го терзаеше и изпълваше с пъклен здрач напрегнатите му безплодни мигове.
	Защото след предназначената за благородни девици кратка история на света, която бе заемала най-важно място в досегашното образование на Доротия, сега мистър Късобан разкриваше необятни простори пред нея с описанията на мащабното си изследване. И усещането й за нови прозрения, по-обстойното й запознаване със стоиците и александрийците*63, както и удивлението й, че представите им са доста сходни със собствените й, потискаха нетърпението й да открие час по-скоро онази свързваща теория*64, която би установила тясно сродство между нейния живот, нейните идеи и изумителното далечно минало, онази теория, която би съотнесла практическите й действия към най-абстрактните познания. По-голямата й ерудиция щеше да дойде постепенно — и то от мистър Късобан. Така че Доротия хранеше големи надежди да бъде посветена в нови идеи също както хранеше големи надежди относно брака, като мъглявите й представи за двете неща плътно се преплитаха. Би било голяма грешка да се смята, че тя иска да придобие част от голямата начетеност на мистър Късобан само за да се кичи с нея. Защото, макар че според всеобщото мнение в околностите на Фрешит и Типтън тя да минаваше за умна, тази дума не я характеризираше съвсем точно пред хора, в чийто речник „умен“ чисто и просто означава умение да усвояваш знания и съответно да действаш, сиреч нещо, което няма нищо общо с характера на човека. Всъщност цялата й жажда за духовно развитие бе част от пълноводния поток на човеколюбието, където идеите и чувствата обикновено се сливат. Тя не желаеше да се гизди с познания — да се докарва с тях като с нещо външно, несъвместимо с вътрешния огън, който подхранваше делата й. И ако би написала книга, щеше да го направи като света Тереза — под диктата на съвестта. Ала тя копнееше да изпълни живота си с разностранна дейност, която да е плод на разума, но и на сърцето. И тъй като вече бе отминало времето на интуитивните прозрения и на духовните водачи, тъй като молитвите само засилват копнежите, но не и деятелността, какъв друг светлик й оставаше освен познанието? Разбира се, единствено просветените мъже могат да подклаждат светлика. А нима има по-просветен от мистър Късобан?
	[*63 Две древни школи във философията. — Б.пр.]
	[*64 Тук се прави косвена препратка към теорията на еволюцията, формулирана от Чарлс Дарвин (1809–1882) в монументалния му труд „Произход на видовете“ (1859). — Б.пр.]
	И затова през тези кратки седмици след годежа Доротия бе обзета от чувство на щастие, на признателност и светли надежди и ако годеникът й понякога долавяше мигове на вялост у нея, в никакъв случай не би могъл да ги отдаде на спад в обичта й или в интереса й към него.
	Времето бе доста хубаво, така че идеята сватбеното пътешествие да продължи и до Рим стана още по-примамлива. А самият Късобан държеше на това пътуване, защото искаше да прегледа някои ръкописи във Ватикана.
	— Още съжалявам, че сестра ти няма да ни придружи — заяви той една сутрин, наскоро след като бе станало ясно, че Силия отказва да пътува с тях, а Доротия не държи на компанията й. — Често ще оставаш сама, Доротия, защото аз трябва да използвам пълноценно престоя си в Рим и ще се чувствам по-свободен, ако ти имаш придружител.
	Думите „ще се чувствам по-свободен“ не се понравиха на Доротия. За пръв път в разговорите си с Късобан тя се изчерви от раздразнение.
	— Твърде погрешно си ме разбирал досега — отвърна тя, — ако си смятал, че няма да ценя времето ти… ако си допускал, че няма с най-голяма охота да се откажа от всичко, което би могло да ти попречи да го използваш възможно най-ползотворно.
	— Много мило от твоя страна, скъпа Доротия — каза мистър Късобан, без изобщо да забелязва, че е обидена, — но ако има дама, която да те придружава, бих могъл да предоставя вас двете на грижите на някое cicerone и по този начин можем да постигнем две цели в едно и също време.
	— Моля те вече да не споменаваш за това — горделиво му отвърна Доротия. Ала веднага си помисли, че не е права, и като се извърна към него, сложи ръка върху неговата и заговори с променен тон: — Моля те да не се тревожиш за мене. Та аз имам да мисля за толкова много неща, когато остана сама. А и компанията на Тантрип ще ми е достатъчна, щом ще се грижи за мене. Не мога да настоявам Силия да ме придружи — тя ще се чувства зле.
	Дошъл бе моментът за преобличане. Предстоеше официална вечеря, последната от тържествата, устройвани в Типтън Грейндж, както се полагаше преди сватбата, и при позвъняването Доротия се зарадва на удалата й се възможност да се оттегли, сякаш този път се нуждаеше от повече време за подготовка. Почувства се засрамена, че се е подразнила от неясно и за самата нея обстоятелство. Защото, макар и без всякакъв стремеж към неискреност, тя не бе показала истинската си обида. Всъщност доводът на мистър Късобан бе съвсем разумен, но все пак в думите му се доловиха смътни нотки на отчужденост от негова страна.
	„Очевидно съм изпаднала в странно състояние на егоизъм и слабоволие — укори се тя. — При такъв съпруг, който безкрайно ме превъзхожда, как мога да не разбирам, че той се нуждае много по-малко от мене, отколкото аз от него?“
	След като убеди сама себе си, че при мистър Късобан всичко е наред, тя възвърна самообладанието си и когато се появи в гостната, облечена в сребристосива рокля, излъчваше спокойно достолепие — тъмнокестенявата й коса, с път в средата, очертаваше челото й и се спускаше назад в буйни къдрици, в пълно съзвучие с цялата й непринуденост и ненатрапчивост в израза и обноските й. В присъствието на други хора Доротия понякога излъчваше ведро спокойствие и в такива случаи изглеждаше като портрет на света Варвара*65, устремила взор от кулата си към синия простор навън. Ала тези мигове на безметежност още по-силно подчертаваха внезапната й пламенна реч или чувство, предизвикани от някое външно обстоятелство.
	[*65 _Света Варвара_ — мъченица на ранното християнство. Според легендата е била затворена в кула от баща си, богат езичник, който искал да я предпази от външния свят, но тя тайно приема християнската вяра. — Б.пр.]
	Доротия, разбира се, бе главната тема тази вечер в повечето разговори на многобройните гости, които, особено мъжете, бяха твърде разнородни по състав — откакто мистър Брук бе приел племенниците си в Типтън Грейндж, за пръв път тук се устройваше подобен прием на най-различни хора, така че беседите се водеха в доста смесени групички от трима-четирима. На празненството присъстваше новоизбраният кмет на Мидълмарч, всъщност собственик на фабрика, както и неговият зет, банкерът филантроп, който бе толкова влиятелен в града, че някои го наричаха „методист“, а други „лицемер“ според словесните си умения, а имаше и представители на различни професии. Впрочем мисис Кадуоладър заяви, че мистър Брук очевидно започва да устройва угощения за жителите на Мидълмарч, но тя лично предпочитала почерпките на земеделските стопани, които съвсем непринудено вдигали наздравици в нейна чест и не се срамували от покъщнината на дедите си. Защото из тези краища на страната, преди исканията за парламентарна реформа да променят политическата нагласа на населението, съществуваха съвсем ясни разграничения между класите, но доста по-неясни между различните пиршества. Така че жестът на мистър Брук да покани най-разнородни люде вероятно се дължеше на широтата във възгледите, придобита вследствие на многобройните му пътувания и на привичката му да откликва на всякакви идеи.
	Излизането на мис Брук от гостната предостави благоприятна възможност за възклицателни реплики.
	— Каква прекрасна жена, тази мис Брук! Невероятно прекрасна, боже господи! — заахка мистър Стандиш, старият адвокат, който от толкова време се занимаваше с делата на поземлената аристокрация, че самият той се бе „заземил“, и често подхвърляше тази шега с дълбок клетвен глас, характерен за човек с високо обществено положение подобно на хералдичен символ.
	Думите вероятно бяха отправени към мистър Булстроуд, банкера, но въпросният господин не понасяше грубостта и простащината и отвърна единствено с поклон. Репликата обаче бе подета от мистър Чичли, ерген на средна възраст и неизменна знаменитост — лицето му бе с цвят на великденско яйце, съвсем оредялата му коса бе грижливо зализана, а по наперената му стойка личеше, че се мисли за хубавец.
	— Така е, но не си падам по подобен тип жени. Предпочитам жена, която малко повечко се старае да ти хареса. Да е малко по-голяма модаджийка, малко кокетка. Един мъж обича предизвикателството. Колкото повече дамата върти очичките си, толкова по-добре.
	— Това е вярно донякъде — съгласи се мистър Стандиш в желанието си да не противоречи. — Боже господи, обикновено точно това правят. Вероятно така е писано — природата ги е създала такива, нали, Булстроуд?
	— Според мене кокетството идва от другаде — отговори мистър Булстроуд. — По-скоро го свързвам с дявола.
	— О, така е, трябва да има малко дяволитост у една жена — отсече мистър Чичли, чиито наблюдения върху слабия пол бяха донякъде в разрез с религиозните му възгледи. — Предпочитам русите, с игрива походка и лебедова шия. Между нас казано, много повече ми допада щерката на кмета, отколкото мис Брук или Силия. И ако бях кандидат за женене, бих предпочел нея пред другите.
	— О, мечти, мечти! — шеговито възкликна мистър Стандиш. — Както виждаме, зрелите мъже се радват на голям успех.
	Мистър Чичли многозначително поклати глава — въздържа се да изрази пълна увереност, че непременно ще бъде приет от избраницата си.
	Разбира се, въпросната мис Винси, удостоена с честта да бъде идеалът на мистър Чичли, не присъстваше на приема. Защото мистър Брук, който винаги се стараеше да не прекалява, не би допуснал племенниците му да се срещат с дъщерята на някакъв си фабрикант от Мидълмарч, освен ако не става дума за общоградско сборище. Сред женската част от поканените нямаше нито една дама, чието присъствие не би било одобрено от лейди Четам или мисис Кадуоладър. Що се отнася до мисис Ренфру, вдовицата на полковника, тя бе не само с безупречно потекло, но предизвикваше интерес и със странното си заболяване, пълна загадка за докторите, като по всяка вероятност ставаше дума за случай, при който задълбочените професионални познания се нуждаят може би и от опита на врачките. Лейди Четам — тя отдаваше цветущото си здраве на горчивите илачи, собствено производство, както и на редовните медицински прегледи — се включи с разпалено въображение в разговора с мисис Ренфру относно симптомите на болестта й и необяснимата неефективност в нейния случай на всякакви укрепващи лекарства.
	— Къде ли може да отива силата на всички тези лекарства, скъпа моя? — възкликна благата, но достолепна вдовица, като се обърна озадачена към мисис Кадуоладър, тъй като мисис Ренфру се бе заговорила с друг гост.
	— Те подсилват болестта — уверено отсече пасторската съпруга, родена да бъде голям познавач на медицината. — Всичко зависи от организма: някои произвеждат тлъстини, други — кръв, а трети — жлъчна течност. Така виждам нещата аз. И каквото и лекарство да се взема, само се подсилва съответната склонност на организма.
	— В такъв случай тя трябва да взема лекарства, които да потискат… да потискат болестта, скъпа, според твоите твърдения. Мисля, че доводът ти е разумен.
	— Разбира се, че е разумен. Та нима от една и съща почва не излизат различни картофи, а? Едните растат по-бързо и са по-воднисти.
	— Ооо! Също като бедничката мисис Ренфру… според мене. Воднянка! Още не се вижда оток… сигурно е вътрешен. Мисля, че трябва да взема отводняващи лекарства, не си ли съгласна?… И да прави парни бани. Много неща могат да се пробват, все такива с отводняващо въздействие.
	— Може да се изпробва и въздействието на нечии памфлети — добави шепнешком мисис Кадуоладър, когато забеляза влизането на един господин. — Той е достатъчно сух и не се нуждае от отводняване.
	— Кого имаш предвид, скъпа? — попита лейди Четам, очарователна дама наистина, но не дотам схватлива, че да спести на събеседницата си съответното удоволствие от отговора.
	— Младоженеца… мистър Късобан. След годежа очевидно почна още по-бързо да се съсухря. Сигурно го гори пламъкът на страстта.
	— Според мене изобщо не е в цветущо здраве — съгласи се лейди Четам съвсем шепнешком. — А и памфлетите му… толкова са суховати, както казваш.
	— Всъщност редом до сър Джеймс той прилича на озъбен череп. Помни ми думите: само след година това момиче ще го намрази отдън душа. Сега тя гледа на него като на пророк, но лека-полека ще стигне до другата крайност. Пълна смахнатост!
	— Колко ужасно! Страхувам се, че е доста вироглава. Кажи ми всичко за него… нещо лошо ли има? Каква е истината?
	— Истината ли? Та той е като сбъркан илач… гаден на вкус и изобщо не цери.
	— По-лошо нещо от това не може да се каже! — възкликна лейди Четам, която така образно си представи подобен „илач“, че сякаш мигновено прозря всички недъзи на мистър Късобан. — Джеймс обаче не ще да чуе и дума срещу мис Брук. В неговите очи тя още е образец на жена.
	— Много великодушна измишльотина от негова страна. Вярвай ми, той предпочита малката Силия, а и тя го цени. Надявам се, че ти харесва моята малка Силия, нали?
	— Разбира се. Тя много повече обича цветята, а е и по-кротка, макар че не е така представителна на вид. Но нали си говорехме за церове. Кажи ми какво знаеш за онзи млад хирург, мистър Лидгейт. Разправят, че бил страшно умен. Има такъв вид наистина… виж му високото чело.
	— Той е истински джентълмен. Чух го да разговаря с Хъмфри. Говори добре.
	— Така е. Мистър Брук разправя, че произхождал от рода на Лидгейтови в Нортъмбърланд, наистина с добро потекло е. Доста неочаквано за един практикуващ лекар! Лично аз обаче предпочитам докторите, които чисто и просто са обслужващ персонал — такива обикновено са много по-умни. Уверявам те, бедничкият Хикс бе направо безпогрешен в диагнозите. Никога не е сбъркал. Беше грубоват, малко приличаше на месар, но знаеше всичко за здравето ми. Внезапното му напускане бе голям удар за мене. Боже мой, виж ти колко оживено разговаря мис Брук с мистър Лидгейт!
	— Обсъжда новите къщи и болниците с него — уточни мисис Кадуоладър, която имаше остър слух и схватлив ум. — Според мене той си пада малко филантроп, така че Брук непременно ще го впримчи.
	— Джеймс — обърна се лейди Четам към сина си, който минаваше покрай тях. — Доведи тук мистър Лидгейт да ми го представиш. Искам да видя що за доктор е.
	Любезната вдовица изрази голямо задоволство от възможността да се запознае с мистър Лидгейт, тъй като бе подочула, че новопристигналият доктор успешно лекувал треска по съвсем нов начин.
	Мистър Лидгейт бе придобил професионалното умение да приема с много сериозно изражение всичко, което му се казва, и тъмните му съсредоточени очи му придаваха вид на търпелив слушател. Той изобщо не приличаше на гореспоменатия Хикс, предизвикал такива дълбоки съжаления най-вече поради малко небрежната си елегантност в облеклото и говора си. И все пак лейди Четам се преизпълни с доверие към него. Той напълно се съгласи с преценката й за доста особеното й здравословно състояние, като отбеляза, че макар на всеки пациент състоянието му да е своеобразно, нейното безспорно е най-своеобразното. Мистър Лидгейт не одобри смелото лечение на треска с безразборно слагане на вендузи, но направо отхвърли редовното пиене на портвайн заедно с хинин. Той изричаше думите „така смятам и аз“ с такава почтителност и проникновена съпричастност, че тя съвсем искрено си изгради най-висока представа за таланта му.
	— Много съм доволна от вашето protégé — обърна се тя към мистър Брук на сбогуване.
	— Моето protégé ли?… Боже мой!… Че кое е то? — изненада се господинът.
	— Младият Лидгейт, новият доктор. Според мене той е невероятно добър в професията си.
	— О, Лидгейт ли? Той не ми е protégé, така да се каже. Познавах само един от чичовците му, който ми писа за него. Но смятам, че вероятно е от висока класа… учил е в Париж, познава Брусе*66, има свои идеи, така да се каже… иска да издигне нивото на медицината.
	[*66 _Франсоа Брусе_ (1772–1838) — прочут френски професор по медицина, известен с публичните си лекции по френология. Препоръчвал е лечение с пиявици. — Б.пр.]
	След изпращането на лейди Четам мистър Брук любезно поднови разговора си с група хора от Мидълмарч.
	— Лидгейт има много идеи, съвсем нови при това, относно вентилацията, диетите и тям подобни.
	— Дявол да го вземе, намирате ли това за разумно… да се отхвърлят старите начини на лечение, които са издигнали англичаните на днешната им висота? — запита мистър Стандиш.
	— У нас сега медицината е в ниска точка на развитие — отбеляза болнавият на вид мистър Булстроуд с глух глас. — Аз от своя страна приветствам пристигането на мистър Лидгейт. Надявам се да намеря сериозни основания, за да му поверя управлението на новата болница.
	— Това наистина ще бъде прекрасно! — отговори мистър Стандиш, който не обичаше банкера. — Щом си съгласен Лидгейт да провежда експерименти с пациенти от твоята болница и да умъртви няколко души с благотворителна цел, аз лично не възразявам. Но няма сам да развържа кесията си и да му дам пари, за да си прави той експерименти с мене. Предпочитам лечение, което поне малко от малко е изпробвано.
	— Слушай какво, Стандиш, всяка доза лекарство, която приемаш, е всъщност пореден експеримент, така да се каже — обърна се мистър Брук към адвоката, кимайки с глава.
	— О, не ми разправяй такива неща! — рязко отговори мистър Стандиш, но раздразнението му от подобна невежествена закачка бе в рамките на това, което човек би могъл да си позволи спрямо важен клиент.
	— Бих приел всяко лечение, което ще ме излекува, без да ме превръща в скелет като нещастния Грейнджър — обади се мистър Винси, кметът, напращял мъж, който би могъл да послужи за образец на здрава плът, особено в съпоставка с монашеската бледност на мистър Булстроуд. — Страшно опасно е да застанеш без всякакви подплънки срещу стрелите на болестта, както е рекъл един мъдрец… и според мене много хубаво го е казал.
	Лидгейт, разбира се, беше твърде далече, за да чуе всичко това. Той си беше тръгнал рано от приема, който би могъл да определи като доста скучен, ако не бяха някои запознанства и най-вече запознанството му с мис Брук — странното съчетание между моминската й свежест, предстоящата й женитба за застаряващ учен, както и интересът й към общественополезни дела й придаваше особено очарование.
	— Тя е благородно създание… чудесна девойка е… но е малко прекалено сериозна — помисли си той. — Опасно е да се разговаря с такива жени. Те винаги търсят причините, но са твърде необразовани, за да стигнат до същността на проблема, и обикновено се осланят на нравствените си подбуди, за да решат нещата посвоему.
	Очевидно мис Брук не беше предпочитаният от мистър Лидгейт тип жена, също както тя не бе и за мистър Чичли. Всъщност що се отнася до последния, който бе зрял мъж, според него въпросната дама направо бе грешка на природата и разклащаше вярата му в божия промисъл, както и убеждението му, че една прекрасна млада жена е способна да приеме червендалест стар ерген. Но Лидгейт не бе толкова зрял и вероятно бъдещият му житейски опит би променил представата му за най-големите достойнства у една жена.
	Ала точно на приема тези господа видяха за последен път мис Брук все още с моминското й име. Скоро след това тя стана мисис Късобан и потегли към Рим.


>>	Глава 11

E>
P>
	Слова, постъпки, действащи лица
	комедията хваща с лекота,
	когато образ на епохата гради,
	но не с пороци, а с хорски щуротии.
@	Бен Джонсън*67
	[*67 _Бен Джонсън_ (1572–1637) — английски поет и драматург, въвел т.нар. комедия на характерите, където всеки герой представя определен характер или темперамент. Цитатът е от пролога на комедията „Всеки човек със своя характер“. — Б.пр.]
P$
E$

	Лидгейт всъщност съзнаваше, че е очарован от жена, коренно различна от мис Брук. Изобщо не допускаше мисълта, че е загубил ума си и се е влюбил, но все пак си бе казал следното за въпросната госпожица: „Тя е самото изящество. Изключително прекрасна и изискана е. Точно такава трябва да е една дама — да въздейства като възвишена музика“. За доктора невзрачните жени бяха като всички останали нелицеприятни неща в живота, които трябва да се възприемат философски и да се изследват научно. Ала Розамонд Винси сякаш наистина излъчваше мелодичен чар. А когато един мъж срещне жената, която би избрал, ако спонтанно реши да се жени, въпросът дали ще остане ерген, или не, зависи най-вече от нея. Поначало Лидгейт смяташе, че не трябва да се жени още няколко години — първо бе необходимо сам да си прокара добре отъпкана пътечка, встрани от широкия равен път. Мис Винси му се бе мярнала на хоризонта точно толкова мимолетно, колкото бе необходимо и на мистър Късобан, за да се сгоди и ожени. Ала високообразованият свещеник бе състоятелен, а грамадата от записки му беше създала репутация, твърде наложителна преди извършването на великото дело — всъщност славата обикновено се гради тъкмо върху нея. Взел си бе съпруга, както вече знаем, за да разкраси последната четвъртинка от жизнения си път — сиреч тя бе едно неголямо небесно тяло, което едва ли би предизвикало осезаемо отклонение от орбитата му. Лидгейт обаче бе млад, беден, амбициозен. Петдесетгодишнината му, тоест половината век, бе далече пред него, а не зад гърба му и докторът се бе установил в Мидълмарч с твърдото намерение да свърши доста много неща, които не биха му осигурили дори приличен доход, да не говорим за стабилно състояние. За човек в подобно положение сдобиването със съпруга съвсем не означава само да разкрасиш живота си, колкото и важно нещо да е това за него — всъщност Лидгейт бе твърде склонен да цени най-високо точно тази женска способност. Според него, както успя да установи след проведения кратък разговор, тъкмо тук нещо липсваше на мис Брук, въпреки безспорната й хубост. Въпросната госпожица нямаше подобаващо женско отношение към нещата. Вместо да те разведри, компанията на подобни жени те натоварва, подобно на допълнително даскалуване след тежък работен ден — съвсем друго е да се отпуснеш сред звънлив като птичи хор смях и небесносини очи.
	Очевидно на този етап Лидгейт ни най-малко не би могъл да се вълнува от душевната нагласа на мис Брук, както и мис Брук изобщо не би се вълнувала от качествата на жената, впечатлила младия лекар. Но ако някой зорко следи едва доловимото преплитане на човешките съдби, би забелязал бавното въздействие на нечии постъпки върху живота на другите. Подобно усещане най-парадоксално се проявява в безразличието или безизразния поглед, който отправяме към новодошлия съсед. Самата Фортуна саркастично стои встрани, стиснала в ръка съдбините на главните действащи лица в живота ни.
	Старите провинциални общности имаха собствен принос за подобен развой — те бяха сцена не само на смайващи провали, когато издокарани блестящи млади специалисти се сгромолясат до жалко съществувание в мизерен коптор заедно с някоя повлекана и шест дечица, но и на не толкова драматични превратности, които непрекъснато променят границите на социалните взаимоотношения и пораждат нови представи за човешката обусловеност един от друг. Един се подхлъзваше надолу, друг се изкачваше на по-горно стъпало, някои забогатяваха, високомерни господа се застъпваха за невзрачни паланки, едни се забъркваха в политически движения, други — в религиозни, в резултат на което претърпяваха странни прегрупирания. А отделни личности или фамилии, устоявали като непоклатими скали на всички течения, лека-полека разкриваха съвсем нови възгледи и въпреки цялата си стабилност се променяха, възприемайки двойната перспектива на субекта и обекта. Градове с общински съвети, както и селски енории постепенно установяваха нови поводи за контакти — постепенно, когато спестяванията под дюшека се насочиха към банките и някои златни монети излязоха от употреба, земевладелците, баронетите и дори лордовете, някога живели благочестиво, далече от градските нрави, придобиха лоши привички поради тясното общуване помежду си. От далечни графства заприиждаха нови заселници, като някои от тях разкриваха смайващи нови умения, а други — неприятно превъзходство в надхитрянето. Впрочем горе-долу същото откриваме и у стария Херодот*68, който при описанието на миналото по сходен начин избира женската съдба като най-подходяща отправна точка. И все пак Йо, девойка, за която красивите стоки са очевидна съблазън, бе пълната противоположност на мис Брук и вероятно по-скоро приличаше на мис Винси, известна с изискания си вкус към облеклото — с крехката си фигура на нимфа и със светлорусата си коса Розамонд можеше да си позволи всякакви кройки и цветове. Ала тези подробности представляваха само малка част от очарованието й. Тя имаше славата на най-личната възпитаница в училището на мисис Лемън, елитното учебно заведение в графството, където обучението развиваше всички умения, задължителни за една изискана госпожица — дори и някои допълнителни тънкости като грациозно качване и слизане от карета. Самата мисис Лемън винаги бе посочвала мис Винси за пример — тя превъзхожда всички ученички, често повтаряше наставницата, с голямата си възприемчивост и правилния си говор, а музикалните й изпълнения са направо възхитителни. Не можем да влияем на хорските одумки, но ако на мисис Лемън случайно й хрумнеше да опише Жулиета или Имоген*69, твърде вероятно бе въпросните героини изобщо да не изглеждат като поетични образи. Една среща с Розамонд обаче бе напълно достатъчна, за да разсее у повечето критикари предубеждението, предизвикано от прекалените хвалби на мисис Лемън.
	[*68 _Херодот_ — древногръцки историк, известен като Бащата на историята. Според гръцката митология Йо е девойка, в която се влюбва Зевс, но Хера я превръща в бяла юница. — Б.пр.]
	[*69 _Имоген_ — високонравствена героиня от Шекспировата пиеса „Цимбелин“. — Б.пр.]
	Не бе нужно Лидгейт дълго да пребивава в Мидълмарч, за да се срещне с въпросната особа или дори да се запознае със семейство Винси. Защото, макар и мистър Пийкок — Лидгейт бе платил, за да му стане сътрудник — да не бе личен лекар на фамилията (мисис Винси не одобряваше възприетата от него употреба на вендузи), той имаше множество пациенти сред роднините и познатите им. Защото коя значима личност в Мидълмарч не е в роднински връзки или поне сред познатите на семейство Винси? Та те бяха потомствени фабриканти и живееха в солидна къща, дом на три поколения, а сред тях имаше и много сключени бракове със съседи, малко или много благородници. Сестрата на мистър Винси бе избрала материалноизгоден жених, като бе приела предложението на мистър Булстроуд, който, макар и пришълец в града и, общо взето, с доста неясен произход, се издигна в очите на съгражданите си, сродявайки се с фамилия, пуснала дълбоки корени в Мидълмарч. От друга страна обаче, мистър Винси падна малко под нивото си с женитбата за дъщеря на ханджия. Ала от тази посока също долитаха окуражителни финансови сигнали, защото сестрата на мисис Винси бе втората съпруга на богатия стар мистър Федърстоун и се бе споминала преди години, без да остави потомство, така че напълно вероятно бе племенниците и племенничките да съумеят да разчувстват сърцето на вдовеца. И така се случи, че поради най-различни обстоятелства мистър Булстроуд и мистър Федърстоун, двама от най-важните пациенти на Пийкок, бяха оказали много радушен прием на новия заместник, като младият доктор дори предизвика пристрастия и препирни. Мистър Ренч, медицинският консултант на семейство Винси, още от самото начало имаше основания да подценява въпроса за професионалната дискретност на Лидгейт, така че всяка клюка за младия доктор се раздрънкваше в дома на Винси, където непрекъснато бе пълно с гости. Мистър Винси бе по-скоро склонен да проявява обща доброжелателност, отколкото пристрастност, но все пак не виждаше причина да бърза с нови запознанства. Розамонд тайничко копнееше баща й да покани мистър Лидгейт вкъщи. На нея й беше дотегнало да гледа все едни и същи хора, омръзнали й бяха грубоватите лица, характерните тромави походка и реч на младежите от Мидълмарч, които познаваше от деца. В училище се бе движила сред момичета със знатен произход и затова смяташе, че по всяка вероятност братята им биха били далече по-интересни за нея, отколкото опротивелите й стари познайници от Мидълмарч. Ала тя се въздържаше да изрази желанието си пред баща си, а и той не бързаше да предприеме нещо. Един градски съветник с изгледи в най-скоро време да стане кмет трябва постепенно да разширява кръга на познатите си, но поне засега имаше достатъчно гости на богатата му трапеза.
	Върху тази трапеза всеки божи ден част от рано сервираната семейна закуска се застояваше дълго след като мистър Винси и по-малкият му син отиваха до складовете, а в класната стая мис Морган преполовяваше уроците с по-малките щерки. Закуската очакваше семейния сънливец — никакво неудобство, причинено на околните, не можеше да го измъчва така силно, както ранното ставане след почукването на вратата му. Положението беше съвсем същото и в онази октомврийска утрин, когато видяхме мистър Късобан да посещава Типтън Грейндж. И макар камината да бе малко претоплила трапезарията и болонката да бе избягала в отдалечения ъгъл с изплезен език, кой знае защо, Розамонд се бе застояла по-дълго от всякога над бродерията си, като от време на време се разкършваше, слагаше ръкоделието в скута си и го съзерцаваше с отегчен и критичен поглед. След огледа на кухнята майка й се бе спокойно настанила насреща й до малката масичка, но когато часовникът даде знак, че се кани отново да бие, тя вдигна поглед от дантелата, която замрежваше с подпухнали пръсти, и дрънна звънеца.
	— Почукай пак на вратата на мистър Фред, Причет, и му кажи, че вече удари десет и половина.
	Мисис Винси изрече тези думи, без да смръщи лъчезарното си добродушно лице, върху което четирийсет и петте й години не бяха оставили никакви бръчки и вдлъбнатини. Като отметна назад връзките на розовата си шапка, тя остави ръкоделието в скута си и се взря с възхита в дъщеря си.
	— Мамо — каза Розамонд, — когато Фред слезе, моля те да не му разрешаваш да яде херинги. В такъв ранен час не мога да понасям подобна миризма из цялата къща.
	— О, скъпа, толкова си сурова към братята си! Това е единственият ти недостатък според мене. Та ти имаш най-кроткия нрав на земята, а си толкова усетлива с братята си.
	— Не казвай „усетлива“, мамо. Аз винаги говоря като дама.
	— Да, но ти искаш да ги лишиш от някои неща.
	— Братята са винаги толкова груби.
	— О, скъпа моя, проявявай по-голямо разбиране към младежите. Бъди благодарна, щом имат добро сърце. Една жена трябва да се научи да търпи дребните неща. Защото някой хубав ден ще се омъжиш.
	— Не и за такъв като Фред.
	— Недей да черниш брат си, скъпа моя. Малко са младите хора с толкова дребни кусури, макар че не успя да завърши. Но не разбирам защо стана така, след като е толкова умен. Та ти отлично знаеш, че го мереха с аршина на най-добрите в колежа. Колкото и да си взискателна, скъпа моя, чудя ти се защо не се радваш, че брат ти е такъв прекрасен млад джентълмен. Ти вечно кориш Боб, че не е като Фред.
	— О, мамо, Боб си е Боб.
	— Е, скъпа моя, та всеки младеж в Мидълмарч му има зъб.
	— Само че… — в този миг лицето на Розамонд грейна и усмивката й разкри две трапчинки. Тя не харесваше тези трапчинки и затова се въздържаше да се усмихва пред хора. — Но аз няма да се омъжа за младеж от Мидълмарч.
	— Натам вървят работите, мило чедо, защото вече отказа, кажи-речи, на най-големите юначаги. И ако се намери по-добър от тях, от всички моми ти най-много го заслужаваш.
	— Извинявай, мамо… бих искала да не говориш за „юначаги“.
	— Ами какви са тогава?
	— Искам да кажа, мамо, че това е доста груб израз.
	— Сигурно е така, скъпа моя. Никога не ме е бивало в говоренето. А какво трябва да кажа в случая?
	— Най-добрите.
	— Ами това ми се струва доста просто и обикновено. Ако бях помислила малко повечко, щях да кажа „най-качествените млади хора“. Но ти си образованата и знаеш кое как е.
	— Какво знае Роузи, майко? — попита мистър Фред, който се бе шмугнал незабелязано през полуотворената врата, докато те седяха наведени над ръкоделията си, след което отиде до камината и застана с гръб към огъня, за да сгрее ходилата си.
	— Дали е правилно да се каже „най-качествените млади хора“ — отговори мисис Винси и дрънна звънчето.
	— О, днес вече има толкова много качествени видове чай и бонбони. Думата „качествен“ влиза в жаргона на бакалиите.
	— Да не би да си започнал да не одобряваш жаргона, а? — попита Розамонд с малко важен тон.
	— Само неприятния. Всякакъв подбор на думите вече е жаргон. Показва от коя класа си.
	— Има и правилен английски език. Това вече не е жаргон.
	— Извинявам се, но правилният английски език е жаргонът на педантите, които пишат исторически книги и есета. А най-силен е жаргонът на поетите.
	— Какво ли няма да измислиш, Фред, само и само да излезеш прав.
	— Добре тогава, кажи ми дали е жаргон, или поезия да наречеш вола „безсловесен труженик“.
	— Ако ти харесва, можеш да го наречеш и поезия.
	— О, Роузи, ти не схващаш разликата между Омир и жаргона. Ще измисля нова игра. Ще напиша жаргонни и поетични думи на отделни листчета и ще ти ги дам да ги разделиш.
	— Боже мой, колко забавно е да слушаш разговора на млади хора! — бодро възкликна мисис Винси, преливаща от възхищение.
	— Нищо друго ли няма да ми предложиш за закуска, Причет? — обърна се Фред към прислужницата, донесла кафе и препечени филийки с масло, и продължи да обикаля масата, да оглежда шунката, консервата говеждо и другите студени закуски с вид на безмълвно неодобрение, като от учтивост се стараеше да не показва открито отвращение.
	— Желаете ли яйца, сър?
	— Яйца ли? Не! Препечи ми кокал на скара.
	— Слушай, Фред — занарежда Розамонд, когато прислужницата излезе от стаята, — щом предпочиташ топли неща за закуска, ще те помоля да слизаш по-рано. Когато отиваш на лов, можеш да ставаш в шест часа, нали? Не разбирам защо тогава ти е толкова трудно и през останалите дни да си по-ранобуден.
	— Твоя работа си е, че не разбираш, Роузи. Много просто — мога да ставам и рано, защото обичам да ходя на лов.
	— Какво би казал ти за мене, ако аз ставах два часа след всички останали и си поръчвах кокал на скара?
	— Щях да си помисля, че си извънредно разпусната млада дама — отговори Фред с пълна невъзмутимост, без да спира да яде препечената си филийка.
	— Не разбирам защо братята се държат толкова неприятно за разлика от сестрите.
	— Аз не се държа неприятно, а просто ти така мислиш. „Неприятно“ е дума, която изразява твоите чувства, а не моите действия.
	— А според мене тя изразява миризмата на препечен кокал.
	— Съвсем не. Тя изразява усещането в нослето ти, което идва от претенциозните представи, натъпкани в главата ти от училището на мисис Лемън. Гледай майка ми — видяла ли си я някога да е недоволна от нещо освен от това, което самата тя е свършила? Това е моят идеал за приятна жена.
	— Бог да ви благослови и двамата, скъпи мои, но не се карайте! — намеси се мисис Винси с майчинска топлота. — Хайде, Фред, разкажи ни всичко за новия доктор. Доволен ли е чичо ти от него?
	— Доста според мене. Той обсипва Лидгейт с всякакви въпроси, а после се мръщи на отговорите, като че ли го стягат чепиците. Има такъв навик. А, ето и моя кокал на скара.
	— Но защо се прибра толкова късно, скъпи? Каза, че ще ходиш само при чичо си.
	— О, вечерях в „Плимдейл“. Играхме карти. И Лидгейт беше там.
	— Какво мислиш за него? Предполагам, че е голям джентълмен. Разправят, че е от прекрасен род… роднините му били известни в графството.
	— Да, така е — отговори Фред. — Появи се един Лидгейт в колежа в Кеймбридж, който харчеше като луд. Разбрах, че му бил втори братовчед. Но вторите братовчеди на богатите могат да бъдат и големи бедняци.
	— И все пак от голямо значение е да произхождаш от знатен род — обади се Розамонд със самоуверен тон, сякаш бе размишлявала по този въпрос. Тя смяташе, че би била много по-щастлива, ако не беше дъщеря на фабрикант от Мидълмарч. Дразнеше я всичко, което й напомняше, че дядо й по майчина линия е бил ханджия. Без съмнение всеки, припомнил си тази подробност, би могъл да реши, че мисис Винси има вид на хубавичка, добродушна стопанка, привикнала и с най-странните прищевки на господата.
	— Смятам, че името му Тършиъс е доста необикновено — отбеляза лъчезарната матрона, — но, разбира се, то е наследствено име във фамилията. Разкажи ни по-точно що за човек е.
	— О, висок, умен… говори добре… малко педант пада според мене.
	— Не ми е ясно какво точно разбираш под „педант“ — засече го Розамонд.
	— Човек, който държи да покаже, че има собствено мнение.
	— Скъпи мой, ами че докторите трябва да имат собствено мнение! — възкликна мисис Винси. — Нали това им е работата!
	— Така е, майко, за мненията се плаща. Но педантът е човек, който държи да ти поднесе мнението си като подарък.
	— Предполагам, че Мери Гарт се възхищава от мистър Лидгейт — хапливо подметна Розамонд.
	— Не бих могъл да кажа — отговори навъсено Фред и като взе романа, който си бе донесъл, се настани в едно кресло. — Ако ревнуваш от нея, ходи по-често до Стоун Корт, за да я затъмниш.
	— Не бъди такъв простак, Фред. Ако си приключил със закуската, моля те да позвъниш.
	— Но съвсем вярно е… това, което казва брат ти, Розамонд — заговори мисис Винси, след като прислужницата раздигна масата. — Страшно жалко е, че нямаш търпението да посещаваш чичо си по-често, а той толкова се гордее с тебе и дори искаше да се преместиш при него. Кой знае какво можеше да направи за тебе и за Фред. Господ ми е свидетел колко ми е добре да сте около мене вкъщи, но съм готова да се откъсна от децата си в името на тяхното добруване. А сега е твърде вероятно чичо ти Федърстоун да се погрижи по някакъв начин за Мери Гарт.
	— Мери Гарт понася престоя си в Стоун Корт, защото по` й харесва от работата на гувернантка — отговори Розамонд, като сгъна ръкоделието си. — Предпочитам да не получа никакъв дял, ако трябва да си го заслужа, като търпя непрестанното кашляне на чичо ми и присъствието на грозните му родственици.
	— Няма да го бъде още дълго, скъпа. Не че искам по-скоро да си отиде от този свят, но при неговата астма и онази болка отвътре, да се надяваме, че го чака нещо по-добро в отвъдното. Нямам нищо против Мери Гарт, но да си кажем правичката, първата жена на мистър Федърстоун не му донесе никакви пари за разлика от сестра ми. Нейните племеннички и племенници не биха могли да имат повече права, отколкото тези на сестра ми. Освен това смятам, че Мери Гарт е ужасно обикновено момиче… по` става за гувернантка.
	— По този въпрос не всеки би се съгласил с тебе, майко — възрази Фред, сякаш способен едновременно да чете и да чува всичко наоколо.
	— Така е, скъпи — ловко се отметна мисис Винси, — особено ако получи наследство… но един мъж се жени и за роднините на съпругата си, а семейство Гарт са толкова бедни и живеят така скромно. Но аз те оставям да се занимаваш, скъпи мой, защото трябва да ида да купя едно-друго.
	— Заниманието на Фред не е особено сериозно — обади се Розамонд, като се надигна от масата заедно с майка си. — Той просто чете роман.
	— Добре де, добре! Лека-полека ще се захване с латинския и всичко останало — ласкаво добави мисис Винси, като погали сина си по главата. — В салона специално е запалена камината. Така нареди баща ти, нали разбираш… скъпи Фред… аз непрекъснато му повтарям, че ще се поправиш и ще се върнеш в колежа, за да си вземеш дипломата.
	Фред допря ръката на майка си до устните си, но не каза нищо.
	— Може би днес няма да яздиш, нали? — попита Розамонд, застояла се в стаята след излизането на майка им.
	— Не. Защо?
	— Папа ми каза, че мога да взема дорестия кон, за да пояздя.
	— Можеш да дойдеш с мене утре, ако решиш. Но не забравяй, че ще ходя в Стоун Корт.
	— Толкова много искам да пояздя, че ми е все едно къде ще идем.
	Всъщност Розамонд желаеше да отиде не другаде, а в Стоун Корт.
	— О, слушай, Роузи — подвикна Фред тъкмо когато тя излизаше, — ако ще сядаш на пианото, нека да дойда и аз, за да изсвирим заедно няколко мелодии.
	— Моля те, не ме карай точно днес.
	— А защо не?
	— Слушай, Фред, бих искала да се откажеш да свириш на флейта. Много глупаво е един мъж да свири на флейта. При това свириш фалшиво.
	— Когато се появи поредният ти ухажор, мис Розамонд, ще му разкажа колко си любезна.
	— Значи, ти можеш да очакваш от мене прояви на любезност, като слушам свиренето ти на флейта, а аз да не мога да очаквам любезността ти да не свириш?
	— А ти пък защо очакваш от мене да те взема със себе си на езда?
	Този въпрос накара Розамонд да отстъпи, защото твърдо си бе наумила да предприеме ездата.
	Така Фред бе възнаграден с почти едночасово упражнение на уелската народна песен „През цялата нощ“, на шотландската „Как може да си толкоз росна“ и на други любими мелодии от помагалото му „Инструктор по флейта“. Изпълнението бе доста неблагозвучно, но той вложи в него цялата си амбиция и непомръкваща вяра.


>>	Глава 12

E>
P>
	На Абсолон не му било тогаз
	до глупави шеги. (Къде-къде
	по-лоша грижа него го яде.)
@	Чосър*70
	[*70 _Джефри Чосър_ (1340–1400) — английски поет, известен най-вече с творбата си „Кентърбърийски разкази“, преведена на български от Александър Шурбанов („Народна култура“, 1980), откъдето е горният цитат (с. 105). — Б.пр.]
P$
E$

	На другата сутрин Фред и Розамонд възседнаха конете и в пътешествието си до Стоун Корт преминаха през доста красива равнинна местност с множество пасища и ливади, където все още се срещаха красиво избуяли живи плетове, обсипани с коралов плод за птиците. Някои малки подробности придаваха на всяка лъка собствен облик, твърде свиден за човека, скътал в себе си детски спомен за пейзажа — като вира, ограден с тучна трева и плачещи върби, вековния дъб, засенил гола пръст насред пасбището, високия бряг, обточен с ясенови дървета, внезапната червеникава глинена падина, ярък фон за репея, скупчените керемидени покриви и купи сено във фермата с напълно тревясали пътеки, потъмнялата порта и огражденията покрай околната сенчеста горичка, запуснатата къщурка със стар-престар сламен покрив, върху който хълмчетата и долинките от мъх преливат в прелестни отблясъци и сенки, — всичко това съставлява една цялостна картина, по която въздишаме цял живот и уж я виждаме по-пространна, но не и по-красива. Такива са гледките, породили пълното опиянение на местния жител от околния пейзаж — тук са кътчетата, където е проходил, които е зърнал от скута на баща си, подкарал бавно двуколката по пътя.
	Но насам пътищата, дори и страничните, бяха прекрасни, защото, както вече знаем, Лоуик съвсем не бе с кални улички и бедни обитатели, а точно в тази енория навлязоха Фред и Розамонд само след няколко мили яздене. След още една миля щяха да стигнат и до Стоун Корт, но по средата на пътя вече зърнаха къщата отдалеч — тя сякаш бе пропуснала възможността да се превърне в представителен аристократичен каменен дом поради бързо изникналите отляво стопански пристройки, които й бяха попречили да се издигне на по-високо ниво от обикновено солидно жилище на благородник със земеделско стопанство. Ала отдалече покритите купи сено не загрозяваха гледката и добре се съчетаваха със стройната редица орехови дървета вдясно.
	Сега вече можеше да се съзре нещо като двуколка, спряла на кръгообразната алея пред главния вход.
	— Боже мой! — възкликна Розамонд. — Дано не заварим някого от отвратителните родственици на чичо.
	— Уви, те са тук. Това е двуколката на мисис Уол — няма друг с такава жълта двуколка. Само като я видя, започвам да си мисля, че и жълтото става за траур. Според мене двуколката й има по-гробарски вид и от катафалка. А и мисис Уол вечно носи черен креп. Защо ли ходи така, Роузи? Не е възможно приятелите й да измират един след друг.
	— Нямам представа защо. При това не прилича на евангелистка*71 — отговори Розамонд дълбокомислено, сякаш подобна религиозна нагласа би могла да е причина за неизменния черен креп. — Нито пък на бедна — добави тя след кратка пауза.
	[*71 _Евангелист_ — представител на антикатолическото крило в Англиканската църква. — Б.пр.]
	— Съвсем не, ей богу! Богати са като евреи пустите му фамилии Уол и Федърстоун. Поне за такива стиснати като тях. И въпреки това се навъртат около чичо ми като хиени и се боят да не изгубят и петак от семейното наследство. Но според мене той не може да ги търпи.
	Точно същата сутрин въпросната мисис Уол, която не изглеждаше ни най-малко прекрасна в очите на далечните си роднини, се случи да каже (съвсем не предизвикателно, а с безизразен, тих, сподавен глас, сякаш устата й е запушена с тапа), че изобщо не държала те да имат „добро мнение“ за нея. Както отбеляза госпожата, тя се греела на камината в дома на собствения си брат и цели двайсет и пет години се казвала Джейн Федърстоун, преди да се преименува в Джейн Уол, така че имала пълното право да се намесва, когато някакви си самозванци злоупотребявали с името на собствения й брат.
	— За какво намекваш? — попита мистър Федърстоун, който, притиснал бастуна между коленете си, понамести перуката си и хвърли на сестра си студен пронизващ поглед, от който сякаш го втресе, и той се закашля.
	Мисис Уол поизчака с отговора, докато брат й не се успокои, докато Мери не му даде поредната лъжичка сироп и той отново не започна да потрива златната дръжка на бастуна си, вгледан мрачно в пламъците. Огънят беше много силен, но сякаш не можеше да сгрее вкочаненото до мораво лице на мисис Уол, съща така безизразно като гласа й. Колкото до очите й, те приличаха на цепки, а устните й почти не се движеха дори когато дамата говореше.
	— Докторите не могат да се справят с тази кашлица, братко. Същата имам и аз, защото съм ти сестра и си приличаме физически, а и във всичко останало. Но както току-що казах, жалко е, че семейството на мисис Винси не може да се държи благоприлично.
	— Ццццъъ! Нищо подобно не си рекла. Каза, че някой си злоупотребявал с името ми.
	— Това лесно може да се докаже, ако хорските приказки излязат верни. Брат ми Соломон разправя, че всички в Мидълмарч говорели наляво и надясно колко разхайтен бил младият Винси и какъв голям комарджия станал в билярда, откакто се прибрал вкъщи след колежа.
	— Глупости! Че какво му е на билярда? Прекрасна игра за всеки джентълмен, а и младият Винси не е тъпанар. Ако твоят син Джон се захване с билярд, ще стане за смях.
	— Твоят племенник Джон никога не се е захващал с билярд или с каквато и да е друга игра, братко, и никога няма да стигне дотам да загуби стотици лири, които, ако са верни хорските приказки, трябва да дойдат не от джоба на мистър Винси, бащата, а от някъде другаде. Защото се говори, че бащата от години все по` затъвал финансово, макар че никой не може да допусне такова нещо, като го гледа как живее и колко гости посрещат. Чула съм още да се говори, че мистър Булстроуд осъждал мисис Винси най-вече за това, че е лекомислена и разглезва децата си.
	— Какво ме интересува мистър Булстроуд? Аз не ползвам банката му.
	— Да, ама мисис Булстроуд е сестра на мистър Винси и се говори, че той въртял търговия най-вече с пари на банката. А и ти сам можеш да прецениш, братко, че когато една жена, прехвърлила четирийсетте, вечно развява розовите си панделки и се хили като хлапачка на всяко нещо, такова поведение хич не й подхожда. Но да глезиш децата си, е едно, а да намериш пари, за да им платиш дълговете, е съвсем друго. А също се говори съвсем открито, че младият Винси пилеел пари, защото се надявал на нещо. Не казвам на какво се надява. Мис Гарт ме чу добре и ако иска, нека да го раздрънка. Знам, че младите хора се спогаждат.
	— Не, благодаря, мисис Уол — отговори й Мери Гарт. — Твърде неприятно ми е да слушам клюки, за да искам да ги раздрънквам.
	Мистър Федърстоун потърка дръжката на бастуна си и за миг захълца от смях, което силно напомни за кискането на опитен картоиграч при вида на лоша карта. Все така вгледан в огъня, той каза:
	— Та кой би могъл да твърди, че Фред Винси няма на какво да се надява? Съвсем естествено е такъв хубав, енергичен младеж да храни надежди.
	Последва кратко мълчание, преди мисис Уол да отговори, но когато отвори уста, гласът й бе доста плачлив, макар че лицето й бе сухо.
	— Това си е негова работа, братко, но на нас двамата с брат ти Соломон ни е болно, естествено, да гледаме как се злоупотребява с името ти, а заболяването ти е такова, че може внезапно да те отнесе, и тогава хора, които са толкова от рода Федърстоун, колкото някой си филанкишия на пазара, открито могат да предявят искане те да наследят състоянието ти. А къде тогава оставам аз, родната ти сестра, и Соломон, родният ти брат? И ако наистина се получи така, за какъв дявол всевишният е създал семейството?
	При тези думи в очите на мисис Уол избиха сълзи, но доста оскъдни.
	— Изплюй камъчето, Джейн! — подкани я мистър Федърстоун, вторачен в нея. — Да не би да искаш да кажеш, че Фред Винси кара някого да го финансира, като му разправя какво знае за моето завещание, а?
	— Аз никога не съм казвала подобно нещо, братко! (Гласът на мисис Уол отново бе станал сух и непоколебим.) Снощи ми го съобщи брат ми Соломон, когато се отби у нас на връщане от пазара, за да ме посъветва какво да правя с останалото жито, защото съм вдовица, а синът ми Джон е само на двайсет и три, макар че е извънредно отговорен. А той го е чул от най-сигурен източник, при това не от един, а от много.
	— Това са врели-некипели. Ни най-малко не вярвам на тези приказки. Напълно измислена история! Погледни през прозореца, госпожичке! Стори ми се, че чух конски тропот. Виж дали не идва докторът.
	— Но не е измислена от мене, братко, нито пък от Соломон, който, какъвто и да е — не отричам, че е доста особен, — си е изготвил завещанието и е разделил имуществото си поравно между роднините, с които е близък, макар че според мене има случаи, когато някои заслужават повече от други. Но поне Соломон съвсем открито е заявил намеренията си.
	— Защото е пълен глупак! — възкликна мистър Федърстоун с известно затруднение, а после го обзе такъв остър пристъп на кашлица, че Мери Гарт трябваше да застане близо до него и не можа да разбере чии са конете, чийто тропот бързо заглъхна върху чакъла пред вратата им.
	Преди още мистър Федърстоун да е престанал да кашля, в гостната влезе Розамонд, извънредно грациозна в костюма си за езда. Тя според етикета се поклони на мисис Уол, която й отговори сдържано с едно „Добър ден, мис“, кимна мълчаливо на Мери и зачака права чичо си да спре да кашля и да я забележи.
	— Здравей, госпожичке — най-после й каза той, — много си свежа. Къде е Фред?
	— Връзва конете. Сега ще дойде.
	— Седни де, седни. Мисис Уол, ти по-добре си върви.
	Дори и онези съседи, които наричаха Питър Федърстоун хитра лисица, никога досега не го бяха обвинявали в неискрена любезност, а сестра му добре познаваше характерната безцеремонност на брат си по отношение на кръвното родство. Всъщност тя бе свикнала да мисли, че самият замисъл на всевишния за семейството отхвърля задължението да се държиш добре с близките си. Госпожата бавно се привдигна, без каквито и да е признаци на сърдитост, и заговори с обичайния си равен, приглушен тон:
	— Братко, надявам се, че новият доктор ще успее да направи нещо за тебе. Соломон казва, че всички говорели колко умен бил той. Искреното ми желание е да се оправиш. И никой друг не е изпълнен с такава готовност да се грижи за тебе както родната ти сестра и родните ти племенници, стига само да кажеш. Насреща са и Ребека, и Джоана, и Елизабет, както добре знаеш.
	— Да, да, помня… нали разбираш, че ги помня всичките като много мургави и грозни. Ще им са нужни парички, нали? Никога не е имало красавици сред жените от нашия род, но фамилията Федърстоун, както и тази на Уол винаги са имали пари. Уол беше топъл човек. Да, да, парите са като златно яйце и ако имаш пари, които да оставиш след себе, по-добре да сложиш яйцето в топло гнездо. Сбогом, мисис Уол.
	След тези думи той дръпна перуката върху ушите си, сякаш за да не чува нищо повече, така че сестра му си тръгна, потънала в размисъл върху загадъчните му слова. Въпреки чувствата си на ревност към семейство Винси и към Мери Гарт, на дъното в плитчините на душата й се бе утаила вярата, че брат й Питър Федърстоун никога не би лишил кръвните си роднини от съществената част на състоянието си. Че защо иначе всевишният би отнесъл и двете му съпруги, останали бездетни, след като брат й бе натрупал толкова много от мангана и от други неща за най-голяма изненада на всички? И защо има енорийска църква в Лоуик, където цели поколения от фамилиите Уол и Паудъръл са седели редом един до друг на една и съща пейка, а семейство Федърстоун — на съседната, щом може да се получи така, че в неделята след смъртта на брат й Питър се разчуе навсякъде, че имотът му е отишъл в чужди ръце вместо при родствениците му? Човешкият разум винаги е отказвал да приеме нравственото безредие. Ала такъв нелеп изход е малко вероятен. Но ние всички се плашим от твърде много неща, които изглеждат малко вероятни.
	Когато влезе Фред, старият човек го изгледа с особено блеснали очи и както много пъти досега бе имал причина за подобни тълкувания, младежът отново прочете в този поглед гордостта на чичо си от приятния външен вид на племенника му.
	— Вие, двете госпожички, излезте оттук — разпореди се мистър Федърстоун. — Искам да говоря с Фред.
	— Ела в стаята ми, Розамонд, вярвам, че ще можеш да изтърпиш студа за кратко време — каза Мери.
	Двете момичета се познаваха не само от деца, но бяха ходили и в едно и също местно училище (Мери като приходяща ученичка), така че имаха множество общи спомени и обичаха да си говорят насаме. Всъщност тъкмо възможността за подобен tête-à-tête бе една от причините за идването на Розамонд в Стоун Корт.
	Старият Федърстоун изчака да се затвори вратата, преди да започне разговора. Той продължаваше все така да гледа Фред с блеснали очи, като ту свиваше, ту разтягаше устни — една от любимите му гримаси. Най-после заговори с толкова тих глас, че по-скоро приличаше на доносник в очакване на подкуп, отколкото на оскърбен възрастен чичо. Не беше човек, способен да изпитва силно нравствено възмущение, дори и ако стореното прегрешение е срещу самия него. Естествено бе някои хора да се подвеждат и да се опитват да го измамят, но бързо разбираха, че са подценили хитростта му.
	— Така, значи, господинчо, ти плащаш по 10 процента за високи суми и обещаваш да ги изплатиш с ипотекирането на земите ми, след като аз умра и бъда забравен, а? Даваш ми около година живот. Но аз все още мога да променя завещанието си.
	Фред се изчерви. Той не бе вземал пари назаем по този начин поради някои важни обстоятелства. Но все пак помнеше, че бе говорил с известна самоувереност (макар и с по-голяма, отколкото предполагаше) за възможността в бъдеще да изплати всички свои дългове, след като наследи земите на Федърстоун.
	— Не знам за какво говорите, сър. Разбира се, че никога не съм вземал пари назаем при подобни несигурни обстоятелства. Моля да ми обясните.
	— Не, господинчо, ти трябва да ми обясниш. Все още мога да променя завещанието си, казвам ти. Акълът ми е съвсем на място — мога да изчислявам лихвите си наум и помня имената на всички глупаци също както преди двайсетина години. Какво си мислиш ти, по дяволите? Още не съм закръглил осемдесетте. Слушай, трябва да опровергаеш тази история.
	— Аз вече я опровергах, сър — каза Фред малко раздразнено, не усетил, че всъщност чичо му не уточни разликата между думи като „опровергавам“ и „доказвам противното“, макар че подобно смесване на такива понятия ни най-малко не би могло да се очаква от стария Федърстоун, който често се чудеше как някои глупаци могат да приемат уверенията му за доказателство. — И пак я опровергавам. Тази история е чиста лъжа.
	— Глупости! Трябва да представиш документи. От отговорно лице.
	— Назовете това отговорно лице и го накарайте да назове човека, от когото съм взел пари назаем, и така ще докажа противното.
	— Според мене има доста отговорно лице… човек, който знае почти всичко, което става в Мидълмарч. И това е твоят прекрасен, религиозен чичо, отдаден на благотворителност. Ха сега да те видим! — при тези думи мистър Федърстоун усети вътрешна тръпка, признак на пълно ликуване.
	— Мистър Булстроуд!
	— Че кой друг би могъл да е?
	— Значи, историята вероятно е започнала от някои негови проповеднически думи, изречени за мене, но после те са прераснали в лъжа. Разбира ли се от казаното дали е назовал човека, дал ми пари назаем?
	— Ако има такъв човек, можеш да си напълно сигурен, че Булстроуд го знае. Но дори и да предположим, че ти само си се опитвал да вземеш пари назаем, но не си ги получил… Булстроуд пак ще знае. Донеси ми писмен документ, в който Булстроуд да потвърди, че ти никога не си обещавал да изплатиш дълговете си с моите земи. Ха сега да те видим!
	Цялото разнообразие от характерни гримаси върху лицето трудно можеха да изразят скритото ликуване на мистър Федърстоун, че акълът му е съвсем наред.
	Фред се почувства неприятно притиснат натясно.
	— Вероятно се шегувате, сър. Като всички хора, и Булстроуд вярва в куп неща, които не отговарят на истината, а освен това има лошо мнение за мене. Лесно бих могъл да го накарам да напише, че не са му известни никакви доказателства за споменатото от вас деяние, макар че ще е доста неприятно. Но не мога да го помоля да напише какво допуска или не допуска за мене. — Фред замълча за миг, а после прибягна до тактически ход, залагайки на тщеславието на чичо си, като добави: — Истинският джентълмен не постъпва така.
	Ала последвалият отговор изобщо не го обнадежди.
	— Да бе, знам какво имаш предвид. Че по-скоро би засегнал мене, отколкото Булстроуд. А какво представлява той? Не съм чувал да има някакви земи тъдява. Той е един търгаш! Може веднага да се сгромоляса, щом дяволът оттегли подкрепата си. Такава е религията му: Господ да е в краката му. Пълна глупост! Едно-единствено нещо схванах добре, докато ходех на черква, и то е следното: Господ си пада по земите. Той обещава земи, Той раздава земи, Той прави хората богати, като ги дарява с жито и с добитък. Но ти си от противниковата страна. Ти харесваш Булстроуд и търгашеството повече, отколкото Федърстоун и земите.
	— Извинете, сър — възрази Фред, като се изправи, застанал с гръб към камината, и удари с камшик по ботуша си, — но не харесвам нито Булстроуд, нито търгашеството — добави той доста намръщено, почувствал се в задънена улица.
	— Добре де, добре, можеш и без мене, това е съвсем ясно — заяви старият Федърстоун, но дълбоко в себе си не желаеше да види проява на независимост от страна на Фред. — Ти не искаш нито малко земя, за да станеш земевладелец вместо полугладен пастор, нито пък малка помощ от стотина лири. Но на мене ми е все едно. Мога да добавя пет допълнения към завещанието си, ако реша, и ще си спестя банкнотите, за да снеса златното яйце в друго гнездо. На мене ми е все едно.
	Фред отново се изчерви. Федърстоун рядко му бе правил парични подаръци и в този миг на младежа като че ли бе по-трудно да се откаже от възникналата възможност мигновено да се сдобие с банкноти, отколкото от по-далечната вероятност да получи земя.
	— Не съм неблагодарник, сър. Тъкмо обратното. Винаги съм изразявал дълбока признателност към всичките ви прояви на великодушие към мене.
	— Добре тогава. Докажи го. Донеси ми писмо от Булстроуд, в което той да заяви, че не си се изхвърлял с обещания да заплатиш дълговете си с наследените от мене земи, и тогава, ако си се забъркал в някоя каша, ще видим дали не мога с нещо да ти помогна. Ха сега да те видим! Такава е сделката ни. Хайде, дай да се облегна на ръката ти. Ще се опитам да се разходя из стаята.
	Въпреки цялото си раздразнение, Фред бе достатъчно добросърдечен, за да изпитва състрадание към стария човек, неспособен да предизвиква обич и уважение у другите, който с болните си крака и неуверената си походка сега изглеждаше по-жалък от всякога. Докато подкрепяше чичо си, Фред си мислеше, че никак не му се нрави идеята един ден и той да стане старец с разклатено здраве. И изпълнен с благосклонност, търпеливо постоя първо до прозореца, където изслуша обичайните приказки за кокошките токачки и ветропоказателя, а после пред рафтовете с оскъден брой книги, сред които с тъмните си кожени подвързии се открояваха книги на Джосифъс*72, „Месията“ на Клопщок*73, както и няколко броя на „Списание за джентълмени“.
	[*72 _Флавий Джосифъс_ — еврейски историк и генерал, известен главно като автор на „История на еврейската война“. — Б.пр.]
	[*73 _Фридрих Готлиб Клопщок_ (1724–1803) — немски поет, известен с религиозния си епос и одите. — Б.пр.]
	— Прочети ми заглавията на книгите. Ха сега да те видим! Нали си колежанин.
	Фред му изреди заглавията.
	— Какво очаква госпожичката от толкова книги? И защо ти е притрябвало да й носиш нови?
	— Развлича се с тях. Много обича да чете.
	— Малко повечко й идва това четене — заядливо добави Федърстоун. — Тя дойде при мене главно заради четенето. Но аз сложих точка по въпроса. Чете ми на глас само вестника. Това стига за един ден. Признавам, че се дразня да я гледам как си чете сама. Запомни добре, недей повече да й носиш книги, чуваш ли?
	— Да, сър. Чувам. — Фред бе получавал тази заповед и преди, но тайничко не я бе изпълнявал. Възнамеряваше и занапред да продължи в този дух.
	— Дрънни звънеца — нареди мистър Федърстоун. — Искам госпожичката да слезе.
	Розамонд и Мери бяха далече по-бързореки от мъжете на долния етаж. Не им беше хрумнало да седнат и сега стояха изправени край тоалетната масичка до прозореца, при което Розамонд свали шапката си, пооправи воала си и с върха на пръстите си леко докосна косата си, по детски светла, но не русолява или жълта. Мери Гарт изглеждаше съвсем невзрачна в съпоставка с двете нимфи — едната в огледалото, а другата отпред, които взаимно се съзерцаваха с божествено сини очи, доста дълбоки, за да може очарованият обожател да долови най-възвишени послания в тях, но същевременно и достатъчно дълбоки, за да прикрият и други послания, които притежателката на сияйните очи смята за не толкова възвишени. Малко на брой деца в Мидълмарч изглеждаха така светлокоси като Розамонд, а стройната й фигура, добре очертана в костюма за езда, имаше изящно заоблени форми. Всъщност повечето мъже в Мидълмарч — с изключение на братята й — я намираха за най-прелестното създание на земята, а някои дори я наричаха „ангел“. За разлика от Розамонд, Мери Гарт имаше вид на обикновена простосмъртна: тя бе кестенява, с къдрава, остра и буйна коса, ниска на ръст. Ала в търсенето на пълния контраст между двете момичета не трябва да се стига до крайности с разни твърдения, че Мери съчетавала в себе си всички добродетели. И най-невзрачната на вид жена познава изкушенията и пороците в не по-малка степен от красавицата. И тя може да се преструва на дружелюбна или пък да отхвърли преструвката и яростно да излее гнева си. Във всеки случай да те определят като грозна в сравнение с прелестната ти дружка, предизвиква у тебе чувство, за което трудно може да се намери подходящата изразителна дума. До двайсет и две годишната си възраст Мери безспорно не беше още постигнала онзи здрав разум и праволинейност, обикновено препоръчвани на по-малко ощастливените от природата девойки, сякаш тези качества могат да се придобият в точно определена степен, с необходимата доза примирение за вкус. В нейната проницателност се криеше и хаплива ирония, понякога приглушена, но почти неизменно проявявана, но не и към хора, на които Мери бе дълбоко благодарна, че не само й препоръчват да е доволна от съдбата си, но и правят нещо в тази насока. Съзряващата женственост у нея бе смекчила общата й невзрачност, съвсем по човешки топла и естествена, каквато нашите прабаби по всички краища на света кротко са излъчвали изпод скромните си или красиви забрадки. Рембранд с удоволствие би нарисувал портрет на Мери и четката му би придала на едрите й черти прямота и одухотвореност, които да греят от портрета. Защото прямотата и искреността бяха най-важните качества на Мери — тя не предизвикваше у никого заблуди, нито пък самата тя се поддаваше на тях, а когато бе в приповдигнато настроение, чувството й за хумор бе достатъчно силно, за да се присмее дори на себе си. Когато сега зърна в огледалото своя образ редом до този на Розамонд, Мери каза през смях:
	— Виж ме само какво размазано кафяво петно съм до тебе, Розамонд! Ти си пълната ми противоположност!
	— О, не! Никой не мисли за външността ти, Мери, ти си толкова разумна и услужлива. Всъщност красотата е нещо маловажно — отговори Розамонд, като обърна лице към Мери, но внимателно проследи с поглед промяната в позата на шията си в огледалото.
	— Имаш предвид моята красота — доста иронично подхвърли Мери.
	Розамонд си помисли: „Горката Мери, дори и похвалата я обижда“. А на глас каза:
	— С какво се занимаваш напоследък?
	— Аз ли? Ами грижа се за къщата… давам сироп… придавам си вид на дружелюбна и на доволна от съдбата… уча се да имам лошо мнение за всекиго.
	— За тебе такъв живот е направо ужасен.
	— Съвсем не — отсече Мери, като леко тръсна глава. — Намирам, че животът ми е по-приятен от този на мис Морган.
	— Да, но мис Морган е толкова безинтересна, а не е и млада.
	— Сигурно е интересна поне за себе си. Пък и не съм съвсем сигурна дали с напредването на възрастта животът става по-лесен.
	— Така е — съгласи се Розамонд дълбокомислено. — Чудя се какво ли правят тези хора, които на нищо хубаво не могат да се надяват. — Всъщност религията може да им е опора. Но, разбира се — добави тя усмихнато, с трапчинки на бузите, — за тебе нещата стоят съвсем иначе. Можеш да получиш предложение за женитба.
	— Някой да не ти е рекъл, че се кани да ми направи предложение?
	— О, не. Искам да кажа, че даден джентълмен, който те вижда всеки ден, може да се влюби в тебе.
	Бързата сянка по лицето на Мери бе предизвикана най-вече от желанието да не дава външен израз на вътрешния смут.
	— Нима ежедневните срещи могат да са причина за влюбване? — възкликна тя нехайно. — Според мене те по-често водят до ненавист.
	— Не и когато хората са интересни и приятни. Чувам, че мистър Лидгейт е точно такъв.
	— О, мистър Лидгейт ли! — възкликна Мери с явно облекчение. — Значи искаш да научиш нещо за него — добави тя, с което рязко сложи край на всички заобикалки от страна на Розамонд.
	— В общи линии, да. Харесваш ли го?
	— Засега не може да става дума за харесване. Нужна ми е малко топлинка, за да се посгрее отношението ми към някого. Не съм толкова великодушна, че да харесвам хора, които разговарят с мене така, сякаш не ме виждат.
	— Да не би да е надменен? — попита Розамонд с повишен интерес. — Знаеш, че произхожда от знатен род.
	— Не, не знам. Не е изтъквал това като причина за пренебрежението си.
	— Мери! Що за чудачка си ти! Но как изглежда на външен вид? Опиши ми го!
	— Как ли може да се опише един мъж? Бих могла да ти изредя подробен списък: плътни вежди, тъмни очи, правилен нос, гъста тъмна коса, едри силни бели ръце… и… какво друго… о, да, изискана батистена носна кърпа. Но ти самата ще го видиш. Горе-долу по това време прави визитата си.
	Розамонд се поизчерви леко, но добави замечтано:
	— Много харесвам надменното държание. Не понасям младите дърдорковци.
	— Не съм ти казала, че мистър Лидгейт е надменен, но il y en a pour tous les goûts*74, както обичаше да казва миличката мамзел, и ако някое момиче може да се впечатли от подобен вид надутост, според мене това си именно ти, Роузи.
	[*74 _Il y en a pour tous les goûts_ (фр.) — има нещо за всеки вкус; на всекиму според вкуса. — Б.пр.]
	— Надменността не е надутост. Според мене надут е Фред.
	— Не искам да чувам лоша дума за него. Той трябва да е по-внимателен. Мисис Уол каза на чичо, че Фред бил много разхайтен — сподели Мери с моминска чистосърдечност, която надделя над благоразумието й. Думата „разхайтен“ предизвикваше неясен смут и тя се надяваше Розамонд да каже нещо, за да го разсее. Ала съвсем съзнателно се въздържа да спомене по-сериозното обвинение на мисис Уол.
	— О, Фред е отвратителен! — възкликна Розамонд. Тя не би си позволила подобна груба дума пред друг освен пред Мери.
	— Какво имаш предвид, като го наричаш така?
	— Той е безделник, ядосва татко и само разправя, че нямало да стане свещеник.
	— Смятам, че Фред е напълно прав.
	— Как можеш да казваш, Мери, че бил напълно прав? Мислех, че повече държиш на религията.
	— От него не става пастор.
	— Но той трябва да стане.
	— Добре тогава, той не отговаря на това, което трябва да стане. Знам и други подобни случаи.
	— Но никой не уважава такива хора. Аз самата не бих искала да се омъжа за свещеник, но трябва да има и свещеници.
	— От това не следва, че Фред трябва да стане такъв.
	— Но помисли какви средства е пръснал баща ми, за да го изучи за пастор! И ако допуснем, че може да остане и без наследство, какво ще стане тогава!
	— Напълно мога да допусна подобно нещо — суховато добави Мери.
	— Затова се учудвам, че защитаваш Фред — каза Розамонд, склонна да продължи разговора.
	— Не го защитавам — отговори Мери през смях. — По-скоро бих се застъпила за всяка енория, в която Фред би станал пастор.
	— Но, разбира се, ако стане пастор, ще бъде съвсем друг човек.
	— Да, но ще стане голям лицемер, а сега още не е такъв.
	— Безсмислено е да говоря с тебе, Мери. Ти винаги вземаш страната на Фред.
	— Че защо да не вземам страната му? — възкликна Мери засмяно. — И той би взел моята. Та той е единственият човек, който ми прави услуги.
	— Караш ме да се чувствам много неловко, Мери — заяви Розамонд с най-кроткия и сериозен тон, на който бе способна. — Не бих казала това на мама за нищо на света.
	— Какво точно не би казала? — гневно попита Мери.
	— Моля те да не изпадаш в ярост, Мери — каза Розамонд все така кротко.
	— Ако майка ти се страхува, че Фред може да поиска ръката ми, кажи й, че аз никога няма да се омъжа за него, ако ми предложи такова нещо. Но той не би го направил, наясно съм по въпроса. Бъди напълно сигурна обаче, че досега никога не ми е предлагал.
	— Мери, ти винаги си толкова избухлива.
	— А ти винаги влудяваш човека.
	— Аз ли? В какво ме упрекваш?
	— О, безупречното поведение най-много влудява. Ето и звънеца… това значи, че трябва да сляза долу.
	— Не исках да се караме — отбеляза Розамонд и сложи шапката си.
	— Да се караме ли? Че ние не сме се карали. Ако някой от време на време не изпусне нервите си, каква полза има от приятелството?
	— Имам ли правото да повторя думите ти?
	— Както желаеш. Никога не казвам неща, за които се страхувам, че могат да бъдат повторени. Хайде да слезем долу.
	Мистър Лидгейт доста позакъсня тази сутрин, но гостите се застояха в очакване на визитата му. Мистър Федърстоун бе помолил Розамонд да му попее и тя прояви голяма любезност, като предложи да изпълни още една от любимите му песни, „Проблясващата река“, след като вече бе изпяла омразната й „Дом, любим дом“. Старият упорит мърморко одобряваше сантименталните песни — те бяха не само подходящо украшение за едно момиче, но поначало бяха хубави, защото чувството е най-важно в една песен.
	Мистър Федърстоун още ръкопляскаше на второто изпълнение и уверяваше госпожичката, че имала звънкия глас на чучулига, когато конят на мистър Лидгейт мина покрай прозорците.
	Досадата, обзела доктора при мисълта за поредния неприятен преглед на възрастен пациент — старият болник бе твърдо убеден, че лекарството непременно ще го оправи, щом е препоръчано от добър лекар, — подхранваше разочарованието му от скучното градче Мидълмарч, но тъкмо това тягостно чувство подсили изненадата му при вида на Розамонд, която старият Федърстоун побърза самодоволно да представи като своя племенница, макар и никога да не бе смятал за нужно да говори за Мери Гарт като за родственица. Нищо в изисканото поведение на Розамонд не убягна от погледа на Лидгейт — той забеляза как тя с изящен жест омаловажи безвкусните похвали, с които старият човек непохватно я обсипа, при това, без да показва неуместно трапчинките си, откроили се чак по-късно в разговора й с Мери, към която Розамонд прояви такава дълбока доброжелателност и интерес, че Лидгейт, за пръв път вгледал се по-внимателно в Мери, съзря прелестно добросърдечие в очите на Розамонд. Ала кой знае защо, Мери изглеждаше ядосана.
	— Мис Роузи ми изпълняваше една песен… нали не възразяваш, докторе? — попита мистър Федърстоун. — Пеенето по` ми харесва от лекарствата ти.
	— Така не усетих как лети времето — отбеляза Розамонд и се надигна да си вземе шапката, оставена настрана по време на изпълнението, като при изправянето ясно се открои над костюма за езда главицата й, изящна като цветенце на тънка бяла дръжка. — Фред, трябва вече да тръгваме.
	— Добре — съгласи се Фред, който имаше свои лични причини за не съвсем доброто си настроение и искаше час по-скоро да се махне оттук.
	— Музикантка ли е мис Винси? — попита Лидгейт, като проследи госпожицата с поглед. (Съзнанието, че я оглеждат, диктуваше движението на всеки нерв и мускул в тялото й. Поначало Розамонд съвсем естествено играеше роли, които отговарят на физиката й. С играта си дори разкриваше собствената си природа, при това толкова умело, че дори сама не се разпознаваше.)
	— Най-добрата в Мидълмарч, без всякакво съмнение — уточни мистър Федърстоун, — никоя не може да се мери с нея. Нали, Фред? Кажи нещо за сестра си.
	— Аз нямам думата, сър. Моето мнение е без значение.
	— Нивото в Мидълмарч не е много високо, чичо — отбеляза Розамонд с очарователна непринуденост и се отправи да вземе камшика си.
	Лидгейт мигновено предугади намерението й. Той бързо грабна камшика и се обърна да й го подаде. Тя се поклони и вдигна очи към него. Естествено, той също се бе взрял в нея и погледите им се срещнаха и сляха по онзи магически начин, постигнат сякаш без всякакво усилие, при който изведнъж мъглата като че ли най-божествено се разпръсква. Според мене Лидгейт малко пребледня, ала Розамонд силно се изчерви, обзета от смътно удивление. След този миг тя наистина имаше желанието веднага да си тръгне и пропусна покрай ушите си глупостите, които дрънкаше чичо й, когато отиде да се ръкува с него за сбогом.
	И все пак върховният миг, който тя възприе като проява на взаимен интерес, наричан още влюбване, бе точно това, което предварително си бе намислила. Още със знаменателната поява на непознатия доктор в Мидълмарч Розамонд си бе изградила някаква представа за бъдещето, в която задължителното начало бе нещо подобно на гореописаната сцена. Странниците, независимо дали са вкопчени в сал корабокрушенци, или чинно придружавани и обслужвани люде, винаги предизвикват огромно възхищение в съзнанието на девиците, към които местните първенци напразно са се домогвали. На Розамонд бе нужен именно странник за романтичната й авантюра в обществото, изградена изцяло върху представата за възлюбен или жених, пристигнал в Мидълмарч от другаде, с родственици, съвсем различни от нейните — всъщност напоследък кроежите й изискваха той да бъде с аристократично потекло. Сега, след срещата й с пришълеца, събитията се завъртяха на по-бързи обороти от кроежите й и Розамонд бе напълно уверена, че настъпва блестящ период в живота й. Тя възприемаше преживяванията си като симптоми на зараждаща се любов, а колкото до Лидгейт, намираше, че е напълно в реда на нещата той да се е влюбил в нея от пръв поглед. Подобни неща й се случваха толкова често на балове, а защо не и сутрин, когато свежата кожа се вижда много по-добре на дневната светлина? Розамонд, макар и да не бе по-голяма от Мери, бе свикнала непрекъснато да се влюбват в нея. Ала тя от своя страна винаги беше оставала напълно безучастна или придирчиво критична както към младоците, така и към попрезрелите ергени. И тогава внезапно на хоризонта се бе появил мистър Лидгейт, въплътил всичките й копнежи, напълно чужд на средата в Мидълмарч, излъчващ неуловима изисканост в пълно съответствие със знатния си произход, при това с множество връзки, осигуряващи достъп до обществения рай, високия социален ранг. Той бе и човек с талант, което би засилило насладата й да го подчини. С други думи, бе мъж, развълнувал душата й по съвсем нов начин и внесъл в живота й голямо оживление — нещо много повече от безплътните миражи, които тя по навик противопоставяше на действителността.
	И така, в язденето си обратно към къщи братът и сестрата, потънали в собствените си мисли, не разговаряха помежду си. Кроежите на Розамонд, обикновено доста мъгляви, сега бяха станали извънредно конкретни и реалистични, защото бе положена солидна основа. Не бяха изминали и миля, но тя вече съвсем точно си представяше тоалетите и запознанствата в брачния си живот, а също и къщата си в Мидълмарч, както и гостуванията си в отдалечените имения на знатните родственици на съпруга й, чиито изискани маниери ще усвои толкова добре, колкото бе усвоила и училищните умения, като по този начин се подготви за още по-голямо издигане в обществото, което неизбежно трябва да дойде. В тези представи нямаше никакви помисли за материална обезпеченост, изобщо нищо долнопробно: Розамонд се стремеше единствено към изтънчения начин на живот, а не към парите, които ще го осигурят.
	От друга страна, съзнанието на Фред бе обременено с грижа, която дори обичайната му ведрост не можеше да разсее. Не виждаше начин как може да отклони нелепото искане на Федърстоун, без да предизвиква някои лоши последици, по-неприятни от изпълнението на самата задача. Баща му вече бе много раздразнен от поведението му и би се раздразнил още повече, ако синът му допринесе с нещо за допълнителното охлаждане в отношенията им със семейство Булстроуд. Но на Фред му бе крайно неприятно да отиде да разговаря с чичо си Булстроуд, а имаше и голяма вероятност, след като е попрекалил с виното, да е изтърсил разни глупости за имота на Федърстоун, по-късно преувеличени от клюката. Фред сам съзнаваше до какво жалко състояние се е докарал с хвалбите и очакванията си за наследство от един чепат стар скъперник като Федърстоун, който го заставя да ходи и да моли за уверения. И все пак очаквания имаше. Фред наистина хранеше такива и отказът от тях би го довел до задънена улица. Освен това неотдавна бе взел заем, който много го притесняваше, а старият Федърстоун, кажи-речи, бе предложил сделка за изплащането му. Всъщност цялата работа беше съвсем нищожна: дълговете му бяха нищожни, а дори и очакванията му далече не бяха кой знае колко големи. Фред имаше познати, пред които би се срамувал да признае колко нищожни са затрудненията му. Съвсем естествено е подобни разсъждения да предизвикат у един млад човек известно мизантропско раздразнение. Да си син на някакъв си фабрикант в Мидълмарч и уж наследник на нещо съвсем неясно, докато младежи като Мейнуоринг и Вайън… Животът наистина е доста жалко нещо, щом един дръзновен млад човек с голям мерак да вкуси от каймака на всичко трябва да се примири със съвсем жалки изгледи.
	На Фред изобщо не му хрумна, че намесването на Булстроуд в цялата история е просто приумица от страна на стария Федърстоун, но това обстоятелство не променяше затрудненото му положение. Той все пак ясно съзнаваше, че старецът иска да докаже властта си над него, като го поизмъчи, а вероятно и за да изпита задоволство от сблъсъка му с Булстроуд. Фред си въобразяваше, че е прозрял до дъно душата на чичо си Федърстоун, но всъщност бе видял там само отражението на голяма част от собствените си склонности. Трудната задача да опознаеш нечия душа далече не е по силите на младите хора, които са обсебени най-вече от собствените си желания.
	Основният въпрос в размислите на Фред бе дали да уведоми баща си за случилото се, или да се опита да се справи със задачата без неговото знание. Твърде вероятно бе мисис Уол да е издрънкала нещо за него. А ако Мери Гарт бе споделила с Розамонд казаното от госпожата, напълно бе сигурно, че то ще стигне до ушите на баща му, който естествено ще го разпита по въпроса. Когато минаха в тръс, Фред попита Розамонд:
	— Роузи, Мери не ти ли спомена дали мисис Уол не е казала нещо за мене?
	— Да, спомена ми.
	— Какво точно?
	— Че си бил разхайтен.
	— Само това ли?
	— Според мене това е достатъчно, Фред.
	— Сигурна ли си, че нищо друго не е казала?
	— Мери не спомена нищо повече. И все пак, Фред, мисля, че трябва да се засрамиш.
	— О, глупости! Стига си ме поучавала. И какво мисли Мери по въпроса за моята разхайтеност?
	— Не съм длъжна да ти предавам думите й. Ти много се интересуваш какво казва Мери, а с мене си толкова груб и постоянно ме прекъсваш.
	— Разбира се, че се интересувам какво казва Мери. Тя е най-доброто момиче, което познавам.
	— Никога не съм си представяла, че някой мъж може да се влюби в нея.
	— Откъде знаеш ти в кого може да се влюби един мъж? Та момичетата не разбират от тези работи.
	— Фред, нека поне да те посъветвам да не се влюбваш в нея, защото тя призна, че никога нямало да се омъжи за тебе, ако й предложиш.
	— Можеше поне да изчака, докато наистина й предложа.
	— Знаех, че ще се раздразниш, Фред.
	— Напротив. Тя никога не би казала подобно нещо, ако ти не си я предизвикала.
	Преди да стигнат до къщи, Фред реши да разкаже колкото може по-простичко цялата история на баща си, който вероятно би се заел с неприятната задача да поговори с Булстроуд.


>	Книга втора
>	Стари и млади

>>	Глава 13

E>
	__Първи джентълмен:__
	Какъв е той — от други по-добър,
	но само външно, всъщност е прикрит?

	__Втори джентълмен:__
	По-добре кажи ми
	как книгите си ти ще подредиш,
	стаили мъдростта на вековете.
	Дали по подвързия, по обем?
	Та пъстрите корици — пергамент и кожа —
	далеч не са така различни,
	както множеството етикети,
	най-хитроумно измислени от теб
	и прикачени към непрочетените автори.
E$

	След разказаното от Фред мистър Винси реши да разговаря с мистър Булстроуд в кабинета му в банката в един и половина, когато обикновено няма други посетители. Ала при него вече бе пристигнал един господин в един часа и мистър Булстроуд имаше толкова неща да му съобщава, че вероятността срещата да приключи за половин час бе нищожна. Банкерът говореше с лекота, но и доста обстоятелствено, а освен това често поспираше за размисъл, което допълнително удължаваше беседата. Не бива да оставате с впечатление, че болнавият вид на господина се дължи на жълтеникав цвят и тъмна коса — той всъщност имаше бледа, светла кожа на лицето, рядка, леко прошарена кестенява коса, светлосиви очи и високо чело. Шумните хора възприемаха приглушената тоналност във външния му вид като признак на прикритост, като понякога подмятаха, че поначало прямият човек изглеждал другояче. Макар шумният мъж никога да не прикрива своята гръмогласност, с пълно основание можем и от него да очакваме известна склонност да спотайва едно-друго, освен ако не се докаже, че според Светото писание искреността се крие именно в гърлото. При това, когато слушаше някого, мистър Булстроуд обикновено почтително свеждаше глава и имаше подчертано съсредоточен поглед, което караше събеседниците му да мислят не само че казват важни неща, но и че банкерът извлича извънредно голяма поука от разговора им. Ала някои хора, които изобщо не смятаха, че могат да блеснат кой знае колко, не харесваха този проникващ в самата им душа силен лъч. Защото, ако никак не се гордееш с виното си, не можеш да изпиташ тръпка на задоволство, когато гостът ти с вид на познавач надигне чашата към светлината. Подобни радости са отредени само за най-добродетелните. Така че изпитателното взиране от страна на мистър Булстроуд изобщо не се нравеше на кръчмарите и грешниците в Мидълмарч. Някои определяха тази негова склонност като проява на фарисейщина, а други възприемаха банкера като евангелист. По-взискателните наблюдатели обаче живо се интересуваха какви са били бащата и дядото на въпросния господин, като изтъкваха обстоятелството, че преди двайсет и пет години например никой не е чувал за човек, на име Булстроуд, в Мидълмарч. Ала настоящият му посетител, мистър Лидгейт, ни най-малко не се притесняваше от проницателния поглед на банкера. Той чисто и просто стигна до неблагоприятен извод за здравословното състояние на Булстроуд, като заключи, че събеседникът му е вътрешно силно напрегнат и не изпитва радост от обикновените неща в живота.
	— Ще ви бъда безкрайно признателен, ако от време на време се отбивате при мене, мистър Лидгейт — заяви банкерът след кратко мълчание. — Увенчае ли се с успех намерението ми, което се надявам да стане, да ви намеря ценен сътрудник в такава интересна дейност, каквато е управата на болница, ще възникват извънредно много въпроси, които ще трябва да обсъждаме лично. Що се отнася до новата болница, която е почти готова, ще обмисля току-що изразеното от вас мнение за предимството да има специална сграда за лечение на треска. Налага се аз да взема решение по този въпрос, тъй като лорд Меликоут не е склонен да се заеме лично със задачата, макар че именно той предостави земята и строителния материал за болницата.
	— Малко на брой са нещата, които наистина си струва да се направят в едно провинциално градче — отговори Лидгейт. — След приемането на реформите в здравеопазването една добре уредена болница за лечение на треска като добавка към старата лечебница би могла да стане център на нова медицинска практика. Че какво друго би могло да допринесе толкова много за развитието на медицината, както разпространението на нови практики из цялата страна? Един кореняк в този град със свои собствени идеи и поне с малко чувство за обществен дълг трябва да направи всичко по силите си, за да спре придвижването към Лондон на всички проекти, що-годе по-рационални от общоприетите. За истински значимите професионални дейности малкият град предлага далече по-благоприятна среда, макар и не такава добра финансова обезпеченост.
	Сред природните дадености на Лидгейт бе и гласът му, най-често дълбок и звучен, но когато случаят го налагаше, затрогващо нежен и тих. В уж обикновената му на вид осанка се долавяше някакво дръзновение, една непоколебима вяра в успеха, пълно упование в собствените му способности и почтеност, все качества, подсилени от дълбоко пренебрежение към дребните спънки и съблазни, с които още не се бе сериозно сблъсквал. Ала несъмнената му извисеност и прямота се съчетаваха с такова искрено добросърдечие, че той будеше всеобща възхита. Вероятно младият лекар допадна толкова много на мистър Булстроуд най-вече поради различието в нагласата и поведението им. Безспорно също така му допадна — както и на Розамонд — и затова, че е пришълец в Мидълмарч. Човек може да започне толкова много нови неща с един непознат! Дори и да започне да става по-добър.
	— За мене ще е истинско удоволствие да дам тласък, така да се каже, на въодушевлението ви — заяви мистър Булстроуд, — като ви поверя управата на новата си болница — стига това да се възприеме благосклонно от един високообразован човек, — и съм твърдо решен да сломя съпротивата на двамата ни лекари тук срещу подобна сериозна задача. Всъщност склонен съм да гледам на пристигането ви в града като на някакъв знак свише, че най-после ще бъда възнаграден и ще получа по-открита благословия за усилията си, предизвиквали доста голяма съпротива досега. Колкото до старата лечебница, положихме необходимото начало с вашето назначение. Надявам се, че няма да ви стресне проявата на ревност и неприязън сред събратята ви лекари, която неизбежно ще предизвикате, като се обявите за реформатор.
	— Не искам да се изкарвам голям смелчага — усмихнато отговори Лидгейт, — но не крия, че изпитвам истинско удоволствие да се боря, и ако държа толкова много на професията си, то е само защото смятам, че медицината, както и всички останали области, се нуждае от откриването и внедряването на нови методи.
	— Тук, в Мидълмарч, професионалното ниво е много ниско, драги ми господине — отбеляза банкерът. — Поне що се отнася до познанията и уменията, а не до социалния статус, защото повечето от медиците ни имат тесни връзки с най-високопоставените местни хора. Собственото ми разклатено здраве ме подтикна да обърна внимание на незадоволителните лечебни средства, които всевишният ни е предоставил. Съветвал съм се с известни хора в столицата и с болка осъзнавам колко изостанала е медицинската практика в провинцията ни.
	— Така е! При съществуващите закони и нивото на образованието човек изпитва задоволство, когато от време на време попадне на някой що-годе добър практикуващ лекар. А колкото до онези по-сложни въпроси, важни за началното определяне на диагнозата… колкото до самата философия на медицинската симптоматика, истинските прозрения могат да дойдат само от много високи научни познания, но селските ни доктори са съвсем невежи, сякаш са паднали от небето.
	Приведеният, извънредно съсредоточен мистър Булстроуд прецени, че начинът, по който Лидгейт изрази съгласието си, е твърде абстрактен за собствените му представи. При такива обстоятелства разумният човек обезателно сменя темата на разговора и навлиза в област, където би могъл по-успешно да изяви качествата си.
	— Разбирам много добре — заговори отново той, — че медицинските умения са насочени най-вече към материални облаги. И все пак, мистър Лидгейт, очаквам да имаме сходни чувства по отношение на една наложителна мярка, извън пряката ви дейност, относно която вашето разбиране и подкрепа вероятно биха били от полза за мене. Вярвам, че вие осъзнавате духовните потребности на пациентите си.
	— Разбира се! Но понятия като „духовни потребности“ означават различни неща у различните хора.
	— Точно така. И затова по тези въпроси погрешните напътствия са по-опасни и от липсата на напътствия. Така че аз съм взел много присърце изпълнението на една задача — да въведа нови правила за църковното настоятелство в старата лечебница. Сградата се намира в енорията на мистър Феърбръдър.
	— Срещал съм го. Той гласува за мене. Трябва да намина да му благодаря. Изглежда много умен и приятен човек. Чувам, че бил природоизпитател.
	— Мистър Феърбръдър, драги ми господине, е извънредно труден за преценка. Според мене няма друг свещеник в околността по-талантлив от него.
	След тези думи мистър Булстроуд замълча дълбокомислено.
	— И аз засега съм извънредно затруднен да открия изключителен талант в Мидълмарч — дръзко отговори Лидгейт.
	— Моето желание е — продължи невъзмутимо мистър Булстроуд — църковната служба на мистър Феърбръдър в болницата да се поеме изцяло от новоназначен свещеник… в лицето на мистър Тайк, впрочем… без всякакво друго външно вмешателство.
	— Като медик не мога да имам определено мнение по въпроса, при това не съм се срещал с мистър Тайк досега, но дори и да го видя, ще искам да знам какви свещенически постове е заемал — усмихна се Лидгейт, но с вътрешната решимост да бъде предпазлив.
	— Разбира се, сега не бихме могли да обсъдим обстойно предимствата на подобна мярка. Но… — и тук мистър Булстроуд изведнъж заговори с подчертана натъртеност — въпросът вероятно ще се постави и пред медицинската управа на болницата и с оглед на бъдещото сътрудничество помежду ни, което с нетърпение очаквам, смятам, че мога да ви помоля, поне що се отнася лично до вас, да не се влияете по този въпрос от мнението на противниците ми.
	— Надявам се изобщо да не участвам в свещенически разпри — отговори Лидгейт. — Избраният от мене път е да работя добре в собствената си област.
	— Моята отговорност, мистър Лидгейт, е далече по-всеобхватна. В случая с възникналия въпрос аз изпълнявам свят дълг, но колкото до противниците ми, имам пълното основание да смятам, че те проявяват светска съпротива срещу святото. И затова няма да отстъпя ни на педя от убежденията си, нито пък ще престана да вярвам във висшата истина, която днешното покварено поколение дълбоко мрази. Вярно е, че съм се посветил на делото за обновление на болниците, но открито ще ви призная, мистър Лидгейт, че болниците изобщо не биха ме вълнували толкова, ако не бях твърдо убеден, че там се извършва нещо далече по-важно от лечението на физическите страдания. Пред мене стои друг път за действия и дори жестокото преследване не би ме отклонило от него.
	Мистър Булстроуд изрече последните думи с натъртен разчувстван шепот.
	— В това отношение очевидно сме различни — отбеляза Лидгейт.
	Но той ни най-малко не съжали, че в този миг прекъснаха разговора им и обявиха пристигането на мистър Винси. След срещата му с Розамонд този червендалест общителен човек силно бе заинтригувал доктора. Ала съвсем не поради това, че и Лидгейт като нея е започнал да си представя някакво бъдеще, в което съдбите им се преплитат. И все пак напълно естествено е един мъж да запази приятен спомен за една очарователна девойка и да желае да отиде някъде на гости, където може да я срещне. Преди Лидгейт да излезе, мистър Винси успя да му отправи дълго отлаганата покана, тъй като на закуска Розамонд бе споделила, че според нея чичо й Федърстоун извънредно много ценял новия доктор.
	Останал насаме с шурея си, мистър Булстроуд си наля чаша вода и извади опакования си сандвич.
	— Не мога да те накарам да минеш на моя режим на хранене, нали, Винси?
	— О, не, не! Не харесвам подобни диети. Животът изисква малко повечко подплънки — отговори мистър Винси, поддал се на изкушението да прокара известната си теорийка. — Всъщност — продължи той натъртено, сякаш да избегне всякакви ненужни отклонения — дошъл съм тук по повод на една история с моя нехранимайко Фред.
	— Това е въпрос, по който вероятно ще имаме напълно различни мнения, също както и относно диетите, Винси.
	— Надявам се този път да не е така. (Мистър Винси бе твърдо решил да не показва никакво раздразнение.) Става дума за една странна приумица на стария Федърстоун. Някой си от чиста злоба е съчинил нелепа историйка и я е издрънкал пред стареца, за да го настрои срещу Фред. Федърстоун много обича сина ми и вероятно ще направи красив жест към него. Всъщност той дори е казал на Фред, че възнамерявал да му завещае земите си, и това е предизвикало ревност у някои хора.
	— Винси, нужно е отново да ти повторя, че що се отнася до начина, по който възпитаваш най-големия си син, никога няма да получиш от мене подкрепа. Ти от чиста светска суета го изпрати да става свещеник. При наличието на многолюдно семейство с трима синове и четири дъщери ти нямаше никакви гаранции за замогване, за да пръскаш парите си за скъпо образование, което не доведе до нищо друго, освен да превърне сина ти в безделник и прахосник. Сега ще береш плодовете на собственото си недомислие.
	Мистър Булстроуд никога не пропускаше възможността да укори някого за грешките му — това бе негов неизменен дълг, — но и мистър Винси не бе склонен да търпи нравоучения. Когато един мъж знае, че в най-скоро време може да стане кмет, и проявява готовност да отстоява твърдо становище в политиката относно развитието на търговията, той, разбира се, съзнава собствената си значимост в обществения живот и в очите на хората личните му въпроси минават на заден план. Напълно излишно е някой да му опява, че берял плодовете на собственото си недомислие. Винси обаче съзнаваше, че е попаднал в капана на Булстроуд, и макар и да обичаше да отвръща с ритник, помъчи се да се въздържи от подобно удоволствие.
	— Безсмислено е да се връщаме назад по този въпрос, Булстроуд. Аз не съм някой от твоите послушковци и хич не се правя на такъв. Не можах да предвидя всичко в търговията. А нашият бизнес бе най-преуспяващият в Мидълмарч. Пък и момчето беше умно. Бедничкият ми брат служеше на църквата и щеше много да напредне… дори вече го бяха повишили, но треската го отнесе, иначе досега да е станал най-висшият божи служител в областта. Така че имах пълно основание да насоча и Фред натам. Колкото до религията, струва ми се, че човек не може всичко да предвиди до най-малки подробности… нужно е да се осланяш малко на провидението и да си широко скроен. Харесва ми тази британска традиция да се опитваш да повдигнеш малко летвата за децата си. Според мене един баща е длъжен да даде на синовете си възможност да се развиват.
	— Не съм ти враг, а най-добър приятел, Винси, но ще ти кажа, че това, което надрънка сега, е пълна глупост, несвързаните щуротии на един мирянин.
	— Добре, така да е — отговори Винси, готов за ритник въпреки предварителните си намерения, — никога не съм се правил на друг освен на мирянин. Пък и не виждам около себе си други освен миряни. Струва ми се, че не можеш да въртиш търговия с похвати, които според тебе са само духовни. Единствената разлика според мене е, че нечие мирянство е далече по-почтено от това на друг.
	— Подобен разговор е напълно безсмислен, Винси — сряза го мистър Булстроуд. Привършил сандвича си, той се отпусна назад в стола и заслони очи, сякаш е уморен. — Нали беше дошъл по конкретен повод.
	— Да, да. Накратко казано, някой издрънкал пред стария Федърстоун, като се позовал на твои думи, че Фред вземал или се опитвал да вземе пари назаем, залагайки на земите от стареца. Естествено, ти никога не би изрекъл подобна лъжа. Но старият приятел натиска Фред да му донесе уверение, че не е постъпвал така, написано собственоръчно от тебе. Става дума просто за една кратка бележчица, в която ти да потвърдиш, че изобщо не си чувал за подобна дивотия — сиреч, че той е вземал или се е опитвал да вземе заем по такъв глупашки начин. Вярвам, че нямаш възражения да направиш това.
	— Съжалявам, но имам възражения. Изобщо не съм убеден, че в своето безразсъдство и невежество — няма да използвам по-груби думи — синът ти не се е опитвал да припечели пари чрез твърдения за предстоящо наследство, а дори и допускам, че някой глупак се е поддал да му даде заем при такива мъгляви уверения. Подобно разюздано лихварство се шири по света, както и всякакви други глупости.
	— Но Фред ми даде честната си дума, че никога не е вземал заем въз основа на някакво си споразумение за земите на чичо му. А той не е лъжец. И според мене — може и да бъркам — религията не може да попречи на един човек да повярва в почтеността на даден младеж, особено когато не е чувал за негови лоши постъпки. Че какво благородство има в твоята религия, която слага прът в развитието на един млад човек с отказа да заявиш, че не вярваш в провинението му, и нямаш никакви доказателства?
	— Изобщо не съм убеден, че трябва да подпомагам сина ти и да му изглаждам пътя за наследство. Не смятам, че богатството е някаква благословия за тези, които се възползват от него само за земни наслади. Знам, не ти се слуша подобна проповед, Винси, но в случая съм принуден да ти кажа, че нямам основания да разреша проблема ти със завещанието. Осмелявам се да ти заявя, че наследството с нищо няма да допринесе за духовното извисяване на сина ти, нито пък за възхвалата на Бога. Защо тогава ме караш да напиша това уверение, чиято единствена цел е да подсили една глупашка привързаност и да подсигури глупашко завещание?
	— Ако възнамеряваш да пречиш на когото и да било друг, освен на светците и евангелистите, да спечели пари, трябва да се откажеш от доста изгодни сътрудничества. Това само мога да ти кажа аз — изведнъж открито избухна мистър Винси. — Може да е за възхвала на Бога, но не и за възхвала на търговията в Мидълмарч, че фабриката на Плимдейл използва сините и зелените бои, с които я снабдява манифактуристът Брасинг. От тези бои коприната се скапва, това да знаеш от мене. Сигурно ако някои хора смятат, че печалбата отива за възхвала на Бога, може и да харесват тази работа. Но мене не ме е еня… Ако река, мога да вдигна и голяма гюрултия.
	Мистър Булстроуд замълча за миг, преди да отговори.
	— Много ме огорчаваш, като ми говориш по този начин, Винси. Не мога да очаквам от тебе разбиране относно причините за моите действия… не е лесна работа в този сложен свят да прокарваш път за принципните начинания… а още по-трудно е да подтикнеш нехайните присмехулници да поемат по него. Бъди така добър да запомниш, че си налагам да проявявам голяма снизходителност към тебе, защото си брат на съпругата ми, и никак не ти приляга да се оплакваш, че отказвам да ти окажа съществена помощ в името на материалното благополучие в семейството ти. Налага се да ти припомня, че успехите ти в търговията съвсем не се дължат единствено на благоразумието и търговския ти нюх.
	— По всяка вероятност е така. Но ти не си загубил нищо от моята търговия — тросна му се Винси с огромна ярост, рядко овладявана въпреки първоначалните намерения. — Направо не проумявам! Че когато се ожени за Хариет, не можа ли да прецениш, че нашите две семейства са от един сой? Ако сега си на различно мнение и искаш моето семейство да западне в обществото, по-добре си го кажи направо! Аз не съм се променил. И сега съм най-обикновен християнин, какъвто си бях, преди да се появят доктрините. Приемам нещата такива, каквито са, както в търговията, така и във всичко останало. Стига ми това да не съм по-долу от съседите. Но ако ти искаш ние да западнем в обществото, направо си го кажи. Тогава ще съм наясно какво да предприема.
	— Говориш неразумни неща. Нима наистина ще западнете в обществото, ако нямаш въпросното уверение за сина ти?
	— Дали е така, или не, смятам, че е много некрасиво да откажеш. Подобна постъпка от твоя страна може и да има религиозно основание, но отстрани изглежда доста гаднярска и завистническа. Съвсем спокойно би могъл и да оклеветиш Фред. Горе-долу ще е същото като отказа да заявиш, че подобна клевета не идва от тебе. Точно неща от този род… деспотичният дух, желанието навсякъде да се правиш на светец и банкер едновременно… точно от такива неща името на един човек… засмърдява.
	— Винси, ако много държиш да се скараш с мене, знай, че това ще бъде крайно болезнено както за Хариет, така и за мене — заяви мистър Булстроуд, попребледнял и с малко по-напрегнат тон от обичайния.
	— Не искам да се караме. В мой интерес е… а вероятно и в твой… да бъдем приятели. Не тая злоба към тебе. Приемам те като всички останали хора. Човек, който се самоизмъчва с глад, изрича семейните молитви докрай и си върши работата, държи на своята религия, каквато и да е тя. Ти можеш бързо да завъртиш капитала си дори само с ругатни и попържни… бая хора постигат това. Обичаш да си господар на положението, няма съмнение в това. Трябва да си на първо място дори в рая, иначе няма да ти хареса там. Но ти си съпруг на сестра ми и е нужно да се подкрепяме. А доколкото познавам Хариет, ако се скараме, тя ще реши, че ти си виновният, защото така глупаво се опъваш за дреболии и отказваш да направиш услуга на Фред.
	Мистър Винси се изправи и взе да си закопчава палтото, вторачил поглед в зет си в очакване на окончателния отговор.
	Не за пръв път мистър Булстроуд бе започвал с наставления към мистър Винси, а накрая стигаше дотам да съзре твърде нелицеприятно отражение на своята личност в очите на шурея си — съзнанието на фабриканта бе като грубовато, всепроникващо огледало, което улавя и най-леките отблясъци и сенки на себеподобните. Навярно мощният му поток от преживявания е все така пълноводен и по време на дъжд, когато стихията става опасна. Но и малкият ручей от наставления може да е също така буен.
	Не беше в нрава на Булстроуд веднага да дава съгласието си в отговор на неприятни молби. Преди да смени посоката, винаги искаше първо да уточни основанията си и да ги приведе в съответствие с обичайните си представи. Най-сетне той каза:
	— Ще помисля малко, Винси. Ще съобщя на Хариет за молбата ти. Вероятно ще ти пратя писмо.
	— Много добре. И ако обичаш, колкото може по-скоро. Надявам се въпросът да е решен до срещата ни утре.


>>	Глава 14

E>
P>
	Рецепта лесна приложи,
	месото в този сос свари.
	Той „леност“ просто се зове,
	ала с наслада се яде:
	Кат хрътка хапки събери,
	лъжи, заблуди добави,
	сложи ласкателство в сместа,
	забъркай всичко след това.
	Накрая топъл го сервираш
	в обувки на човек умиращ.
P$
E$

	Допитването на мистър Булстроуд до Хариет безспорно доведе до очаквания от мистър Винси резултат, защото рано на другата сутрин пристигна писмо и Фред успя да занесе на мистър Федърстоун необходимото доказателство за невинността си.
	Старият джентълмен не бе станал от леглото заради студеното време и понеже Мери Гарт я нямаше в гостната, Фред веднага се качи горе да представи писмото на чичо си, който, удобно подпрян на големи възглавници, бе както винаги готов да упражнява хитроумието си, за да разстройва себеподобните с недоверие. С обичайната гримаса на лице — да свива и разтяга устни — старецът сложи очилата си, за да прочете писмото.
	При възникналите обстоятелства не мога да се въздържа да не изразя дълбокото си убеждение (Тцццц! С какви думи само си служи нашият приятел! Бива го за адвокат!), че синът ви Фредерик не се е облагодетелствал с получаване на заем въз основа на обещано от мистър Федърстоун завещание (Обещано ли? Кой може да твърди, че съм обещавал нещо? Аз никога нищо не обещавам… Ще си правя колкото си искам допълнения към завещанието…) и като се има предвид естеството на подобно деяние, несъстоятелно е да се допусне, че един благоразумен трезв млад човек би могъл да го извърши. (Да, ама джентълменът не уточнява, че тъкмо ти си благоразумен трезв млад човек, забележи това, господинчо!) А що се отнася до евентуални твърдения от моя страна за подобно провинение, категорично заявявам, че никога не съм правил изявления, че вашият син е вземал пари назаем въз основа на уверения, че искът за унаследяване ще стане изпълним след кончината на мистър Федърстоун. (Боже мой! „Иск“, „унаследяване“, „кончина“! Адвокатът Стандиш нищо не струва пред него! Не би могъл да се изрази така изискано, ако иска заем.)
	— Слушай — тук мистър Федърстоун хвърли поглед към Фред над очилата си, като му подаде писмото с презрителен жест, — нали не допускаш, че мога да повярвам на писмото само защото Булстроуд го е написал толкова надуто, а?
	Фред се изчерви.
	— Настоявахте да получите такова писмо, сър. Смятам, че възражението на мистър Булстроуд не е по-малко авторитетно от твърдението на лицето, докладвало ви противното.
	— Все тая е. Ни най-малко не съм се хванал на въдицата нито на единия, ни на другия. И сега какво очакваш да стане? — остро попита мистър Федърстоун, като пъхна ръце под завивките, без да сваля очилата си.
	— Нищо не очаквам, сър. — Фред с усилие успя да прикрие раздразнението си. — Дойдох, за да ви предам писмото. Ако желаете, мога да ви кажа и „довиждане“.
	— Не още, не още. Дрънни звънеца. Искам госпожичката да дойде.
	В отговор на звънеца обаче влезе един прислужник.
	— Кажи на госпожичката да дойде — нервно нареди Федърстоун. — Каква друга работа има, че да излиза оттук?
	Когато Мери се появи, той продължи да говори със същия тон.
	— Защо не си стоиш кротко в стаята, докато не ти позволя да излезеш? Трябва ми жилетката. Сто пъти съм ти казвал да я слагаш до леглото.
	Очите на Мери изглеждаха доста зачервени, сякаш бе плакала. Съвсем ясно бе, че тази сутрин мистър Федърстоун бе изпаднал в едно от най-гневните си състояния, и макар Фред сега да очакваше да получи като подарък крайно необходимата му сума пари, той би предпочел да има свободата да се изправи срещу стария тиранин и да му каже право в очите, че Мери Гарт е много достойно момиче и той не може току-така да я върти на малкия си пръст. Въпреки че Фред стана на крака при влизането на Мери, тя не му обърна никакво внимание и имаше такъв стреснат и напрегнат вид, сякаш очакваше да я замерят с нещо. Ала нямаше от какво по-лошо да се страхува освен от тежки думи. Когато отиде да вземе жилетката от закачалката, Фред се доближи до нея и каза:
	— Нека аз!
	— Остави я! Ти я донеси, госпожичке, и я сложи тук — намеси се мистър Федърстоун. — А сега се махай, докато те повикам отново — добави той, когато жилетката бе поставена до него.
	За господина бе твърде обичайно да подслажда удоволствието си, като проявява голяма благосклонност към един и крайна грубост към друг, а Мери винаги му беше подръка като необходимата бучка захар за подслаждане. Но когато идваха собствените му роднини, той се отнасяше с нея по-добре. Сега мистър Федърстоун бавно извади връзка ключове от джоба на жилетката си, а после бавно измъкна метална кутия изпод завивките си.
	— Ти сега очакваш от мене едно малко състояние, нали? — попита той, като го изгледа над очилата и се позабави с отварянето на капака.
	— Съвсем не, сър. Онзи ден бяхте така добър да споменете, че ще ми направите някакъв подарък, но иначе, разбира се, изобщо не бих и помислил за подобно нещо.
	И все пак Фред бе преизпълнен с надежда, и при тази нагласа му се привидя сума, достатъчно голяма, за да сложи край на едно притеснение. Когато Фред изпадаше в дългове, винаги му се струваше твърде вероятно, че ще изникне нещо — не си представяше точно какво, — което ще му позволи да се издължи навреме. И сега, когато благоприятното обстоятелство се бе появило, беше напълно нелепо да смята, че дарът няма да е достатъчно голям, за да покрие нуждата — наистина нелепо е да вярваш наполовина в чудото поради липсата на смелост да повярваш в цялото.
	Ръцете с изпъкнали вени прехвърлиха една след друга куп банкноти, като ги поставяха настрани, а Фред се бе облегнал назад в стола, обзет от опасението да не изглежда прекалено нетърпелив. Смяташе, че е джентълмен по природа, и не искаше да се мазни на старика заради парите. Най-сетне мистър Федърстоун го изгледа отново над очилата и му подаде тъничко тесте банкноти. Фред ясно видя, че са само пет на брой, защото краищата им стърчаха. Какво пък, всяка банкнота поотделно може да е от петдесет лири. Той ги пое и каза:
	— Много съм ви задължен, сър — и понечи да ги сгъне, без да поглежда колко са. Този жест обаче не се понрави на мистър Федърстоун, който зорко го наблюдаваше.
	— Хайде, хайде, не смяташ ли за нужно да ги преброиш? Приемаш пари като лорд. Вероятно така ги и пръскаш.
	— Реших, че на харизан кон зъбите не се гледат. Но ще се радвам да ги преброя.
	Но Фред не остана никак доволен от преброяването. Защото нелепото се бе случило и парите бяха далече под смелите му надежди. Нима обстоятелствата биха могли да са благоприятни, щом не са благоприятни за човешките очаквания? Разочарованието на Фред бе пълно, когато осъзна, че държи само пет двайсетачки, така че придобитите от образованието му маниери трудно можеха да му помогнат в случая. Все пак успя да каже с променен цвят на лицето:
	— Много великодушно от ваша страна, сър.
	— И аз така мисля — отговори мистър Федърстоун, като заключи кутията и я прибра, а после нарочно свали очилата си и повтори, сякаш напълно убеден в думите си след краткия размисъл. — И аз мисля, че е много великодушно от моя страна.
	— Уверявам ви, сър, много съм ви благодарен — поде отново Фред, успял да възвърне бодрия си вид.
	— Трябва да си ми благодарен. Ти искаш да си създадеш име в обществото и според мене Питър Федърстоун е единственият, на когото можеш да се довериш.
	В този миг очите на стареца проблеснаха от странно задоволство при мисълта, че този умен млад човек разчита на него, ала същият този умен млад човек всъщност бе голям глупак да се надява на нещо.
	— Да, така е. По рождение не съм ощастливен с кой знае какво блестящо положение. Малко хора са били толкова ограничавани — продължи да говори Фред, донякъде изненадан от собствената си добронамереност, при положение че така лошо се бяха отнесли с него. — Наистина доста неприятно е ловджийският ти кон да е такава кранта, като същевременно виждаш, че някои хора, които много по-малко разбират от коне, пръскат шепа пари за лоши сделки.
	— Е, сега ще можеш да си купиш хубав кон. Смятам, че осемдесет лири ще стигнат… а ще имаш и още двайсетина, за да се измъкнеш от някоя дребна бъркотия — отбеляза мистър Федърстоун с леко кудкудякащ тон.
	— Много сте любезен, сър — отговори Фред с ясно съзнание за пълното разминаване между думи и чувства.
	— Нали! Доста по-добър чичо от прекрасния ти чичо Булстроуд. Според мене няма да получиш много от далаверите му. Той здравата е оплел баща ти в мрежите си, както подочувам, а?
	— Баща ми никога не говори за работата си, сър.
	— Е, в това отношение поне проявява малко разум. Но другите хора надушват нещата, макар и той да мълчи. Никога няма да има нещо да ти остави. Най-вероятно ще умре без завещание… такива като него стигат дотам… пък нека го правят кмет, щом толкова искат. Но ти няма да получиш много, ако умре, без да остави завещание, нищо, че си най-големият му син.
	Фред си помисли, че досега мистър Федърстоун никога не е бил толкова противен. Вярно, досега никога не му е давал и толкова пари накуп.
	— Да унищожа ли уверението на мистър Булстроуд? — попита Фред, като се надигна с писмото в ръка, сякаш се кани да го хвърли в огъня.
	— Да, да! Хич не ми е притрябвало. Няма да паднат пари от него, я!
	Фред хвърли писмото в огъня, като с голямо удоволствие го проби с ръжена. Копнееше да се махне час по-скоро от тази стая, но му беше малко неловко пред самия себе си, а пък и пред чичо му, да се измъкне току-така веднага след като е пъхнал парите в джоба си. Ала тогава влезе управителят на имението да докладва нещо на господаря си и Фред изпита огромно облекчение, че му се позволи да излезе след заръката да намине скоро пак.
	Той бе копнял не само да се измъкне от чичо си, но и да намери Мери Гарт. Девойката бе седнала на обичайното си място край камината с ръкоделие в ръка и с отворена книга на малката масичка пред нея. Очите й вече не бяха толкова зачервени и тя бе възвърнала обикновения си уравновесен вид.
	— Нужна ли съм горе? — попита тя, леко привдигайки се при влизането на Фред.
	— Не, позволи ми да изляза, защото дойде Симънс.
	Мери отново седна и продължи работата си. Тя очевидно проявяваше към него по-голямо безразличие от обичайното. Очевидно не бе разбрала колко дълбоко се бе възмутил той горе, обзет от съчувствие към нея.
	— Мога ли да поседя малко при тебе, Мери, или това ще те отегчи?
	— Заповядай, седни! — отговори Мери. — Ти няма да си такъв досадник като мистър Джон Уол, който вчера бе тук и се разположи до мене, без да иска разрешение.
	— Горкото момче! Сигурно е влюбено в тебе.
	— Не съм забелязала такова нещо. А според мене едно от най-неприятните неща в живота на една девойка е, че когато някой мъж е любезен с нея и тя му е благодарна за това, винаги започва да се шушука за влюбване. Смятах, че поне на мене ми е спестено това. Нямам никакви основания да проявявам глупашка суетност, като си въобразявам, че всеки приближил се младеж непременно е влюбен в мене.
	Мери не желаеше да издаде огорчението си, но въпреки това добави с треперлив и раздразнен тон:
	— По дяволите Джон Уол! Не съм искала да те ядосам. Не съм и допускала, че има защо да си му благодарен. Забравих, че ти възприемаш и най-дребничкия жест за голяма услуга.
	Фред също бе честолюбив и нямаше намерението да показва, че знае каква е причината за избухването на Мери.
	— О, съвсем не съм сърдита, а само ме е яд на порядките в света. Иска ми се да разговарят с мене като с разумен човек. Често чувствам, че вероятно разбирам доста неща малко повечко дори и от някои джентълмени колежани.
	Мери се бе съвзела и вече говореше едва ли не със сподавен смях, твърде приятен за ухото.
	— Не се обиждам, че ме намираш за толкова смешен — каза Фред. — Според мене ти беше силно разстроена, когато се качи горе одеве. Срамота е да стоиш тук и да търпиш такива унижения.
	— О, моят живот е лек… сравнително. Опитах се да стана учителка, но не ме бива за подобна работа — склонна съм прекалено много да се отплесвам в мислите. Няма по-лошо от това, да си даваш вид, че вършиш нещо, за което ти плащат, а ти изобщо да не го вършиш. Всичко тук мога да правя не по-зле от друг… дори по-добре от някои… като Роузи например. Макар че тя ще прилича на красавицата от приказките, затворена от някой злодей.
	— Роузи ли? — възкликна Фред с тон на дълбоко недоверие към собствената си сестра.
	— Хайде, хайде, Фред! — сряза го Мери. — Нямаш право да си такъв критикар.
	— Нещо конкретно ли имаш предвид… сега?
	— Не, говоря най-общо… както винаги.
	— О, да, че съм безделник и прахосник. Какво да ти кажа, не съм скроен да бъда бедняк. И ако бях богат, щеше по` да ме бива като човек.
	— Значи ако беше имотен, какъвто Господ не е благоволил да те направи, щеше добре да изпълняваш задълженията си, така ли? — попита Мери през смях.
	— Виж какво, не успях да изпълня задълженията си като свещеник също както и ти не си успяла да изпълняваш своите като гувернантка. Трябва да проявяваш малко съпричастност, Мери.
	— Никога не съм твърдяла, че трябва да станеш свещеник. Има и друг вид професии. Струва ми се крайно мекушаво, ако не можеш да си избереш свой път и да го следваш.
	— Бих могъл да го сторя, ако… — Тук Фред замлъкна, изправи се и се облегна на поличката над камината.
	— Ако беше сигурен, че няма да получиш наследство.
	— Не съм казал подобно нещо. Ти искаш да се скараме. Много лошо е, че се влияеш от мнението на другите хора за мене.
	— Как бих могла да искам да се скарам с тебе! Че това значи да се скарам с всички мои нови книги! — Тя повдигна разтворения том от масичката. — Колкото и да си опак с другите, с мене си дружелюбен.
	— Защото тебе харесвам най-много. Но знам, че ти ме презираш.
	— Така е… поне малко — потвърди Мери с кимване на главата и лека усмивка.
	— Ти би харесала някой блестящ младеж, пълен с велики идеи относно всичко.
	— Да, прав си. — Мери чевръсто задвижи иглата, гордо почувствала се господар на положението.
	Когато разговорът тръгне в неприятна за нас посока, все повече затъваме в тресавището на собствената си неувереност. Точно такова усещане имаше Фред Винси в този миг.
	— Мисля, че една жена не може да се влюби в човек, когото познава от дете… сиреч откакто се помни, а такива ги има доста. Само някой напълно непознат може да смае едно момиче.
	— Дай сега да видим! — заговори Мери с дяволито присвити устни. — Да преценя какво знам по въпроса. Например Жулиета… тя сякаш потвърждава думите ти. Но Офелия вероятно много отдавна е познавала Хамлет, а Бренда Тройл… те двамата с Мордонт Мертън се знаят още от деца, но той пък винаги е бил много достоен човек. Но Мина се влюбва дълбоко в Клевълънд, напълно непознат за нея мъж. И Уейвърли е непознат на Флора Макайвър*75, но тя пък не се влюбва в него. Колкото до Оливия, Софая Примроуз*76 и Корин*77… да, за тях може да се каже, че се влюбват в странници. Общо взето, има примери и за двата случая.
	[*75 _Бренда Тройл_, _Мордонт Мертън_, _Мина_, _Клевълънд_, както и _Уейвърли_ и _Флора Макайвър_ са герои на Уолтър Скот (1771–1832) съответно от романите „Пиратът“ (1821) и „Уейвърли“ (1811). — Б.пр.]
	[*76 _Оливия и Софая Примроуз_ — героини от романа „Викарият от Уейкфийлд“ (1766) на ирландския писател Оливър Голдсмит (1730–1774). — Б.пр.]
	[*77 _Корин_ — героиня на Мадам дьо Стал (1766–1817) от едноименния й роман „Корин“ (1807), особено популярен в Англия през викторианската епоха. — Б.пр.]
	Мери хвърли малко лукав поглед към Фред и той целият се разтопи, макар че във ведрите й прозорливи очи напираше единствено смях. Очевидно Фред бе обичлив човек и когато юношата в него възмъжа, той се влюби в едновремешното си другарче в игрите, напук на втълпените му от колежа възвишени представи за обществен ранг и заможност.
	— Когато един мъж не е обичан, безсмислено е да твърди, че може да стане по-добър… да постигне нещо голямо… искам да кажа, друго би било, ако знае, че отвръщат на любовта му.
	— За такъв мъж никак не е важно да заяви, че би могъл да бъде и по-свестен, нали? Би могъл, би се постарал, би се помъчил… Това са все напълно отвратителни фрази за него.
	— Не разбирам за какво друго един мъж би искал да е много добър, ако до него няма жена, която силно да го обича.
	— Според мене първо трябва да е добър, за да може да очаква и другото.
	— Не си вчерашна, Мери. Жените не обичат избраниците на сърцето си заради добротата им.
	— Вероятно е така. Но ако наистина ги обичат, обикновено не ги смятат за лоши.
	— Едва ли е справедливо да се твърди, че съм лош.
	— Не съм казала такова нещо за тебе.
	— Никога за нищо няма да ме бива, Мери, ако не ми кажеш, че ме обичаш… ако не ми обещаеш да се омъжиш за мене… имам предвид, когато съм в състояние да се оженя.
	— Даже и да те обичам, пак няма да се омъжа за тебе. Без съмнение не мога да ти обещая, че изобщо някога ще се омъжа за тебе.
	— Според мене това е много жестоко, Мери. Ако ме обичаш, трябва да ми обещаеш, че ще се омъжиш за мене.
	— Точно обратното, смятам, че ще е много жестоко от моя страна да се омъжа за тебе, даже и да те обичам.
	— Искаш да кажеш за такъв, какъвто съм в момента — без всякакви средства да издържам съпруга. Така е, но аз съм само на двайсет и три.
	— Що се отнася до последното, ще се промениш. Но не съм толкова сигурна, че ще последват и други промени. Според баща ми изобщо не би трябвало да има безделници, а камо ли те да се женят.
	— Значи, аз трябва да се гръмна в главата, така ли?
	— О, не! Поначало мисля, че ще е добре за тебе да си вземеш изпита. Чувала съм от мистър Феърбръдър, че бил смешно лесен.
	— Чудесно! За него всичко е много лесно. Макар и вземането на изпити да няма нищо общо с акъла. Аз съм десет пъти по-умен от мнозина, които ги вземат.
	— Виж го ти! — възкликна Мери, неспособна да потисне иронията си. — Значи, това се отнася и до пастори като мистър Кроуз. Раздели своя акъл на десет и, боже мой, нима такова нищожно частно е способно да си изкара диплома! Но всичко това само доказва, че ти си и десет пъти по-мързелив от останалите.
	— Е, ако все пак успея да си взема изпита, нали не искаш да бъда свещеник?
	— Не става дума за това… какво искам аз от тебе. Предполагам, че ти имаш своя собствена съвест. А, ето го и мистър Лидгейт! Трябва да ида горе да кажа на господаря.
	— Мери — възкликна Фред и хвана ръката й, когато тя се надигна от мястото си, — ако не ми дадеш някаква надежда, ще ставам все по-лош, отколкото по-добър.
	— Не очаквай от мене да ти давам надежда — сряза го изчервилата се Мери. — Това никак няма да хареса на твоите близки, нито пък на моите. Баща ми би сметнал, че съм се орезилила, ако приема мъж с дългове, който отказва да работи.
	Фред се докачи и пусна ръката й. Тя се отправи към вратата, но преди да излезе, се обърна и каза:
	— Фред, ти винаги си бил толкова добър, толкова щедър към мене. Не искам да съм неблагодарница. Но недей повече да ми говориш така.
	— Добре тогава! — съвсем помръкнал, отговори Фред, като грабна шапката и камшика си. Върху лицето му бяха избили бледорозови и мъртвешкобели петна. Като мнозина дръзки млади джентълмени безделници и той бе дълбоко влюбен, при това в обикновена бедна девойка! Но при съществуващите изгледи за земите на мистър Федърстоун и вътрешната си увереност, че — каквото и да приказва — Мери всъщност го обича, Фред не изпадна в дълбоко униние.
	Когато се прибра вкъщи, той даде четири банкноти по двайсет лири на майка си с молба да ги пази.
	— Не искам да харча тези пари, майко. Трябват ми да си изплатя един заем. Така че ги скрий далече от мене.
	— Бог да те благослови, чедо — отговори мисис Винси, която и душата си даваше за най-големия син, както и за най-малката си щерка (шестгодишно момиченце), по всеобщо мнение най-непослушните й деца. Всъщност майчиното сърце трудно може да сбърка в предпочитанията си — то добре усеща кое е най-нежното, най-любвеобилното дете. Колкото до Фред, вероятно и обичта му към друго същество го подтикна да предприеме сигурни мерки срещу склонността си да похарчи стоте лири с лека ръка. Защото мъжът, на когото дължеше сто и шейсет лири, разполагаше с още по-сигурна мярка — документ, подписан от бащата на Мери.


>>	Глава 15

E>
P>
	Черни о`чи си оставил,
	сините не те привличат,
	ала по-готов си станал
	да погледнеш пак момиче.

	Следвам дирята на фея
	в глуха доба на забрава.
	Ехото ме тук довея
	да подиря пак наслада.

	Виж! Ликът й стана земен,
	грее с прелест самородна,
	с хубост на луната древна,
	на нетленната природа.
P$
E$

	Един велик историк*78, както сам е държал да се нарича, има късмета вече сто и двайсет години да е сред мъртвите, така че отдавна е заел място сред световните колоси, покрай чиито гигантски нозе смирено пъпли нашата жива човешка посредственост. Та той с гордост смятал пространните си описания и литературни отклонения за най-неподражаемата част от творчеството си и по-специално имал предвид онези начални глави от поредицата книги с истории, където сякаш приближавал креслото си до авансцената и бъбрел с нас с цялото непринудено жизнелюбие на неизчерпаемо богатия си английски език. Ала Фийлдинг е живял във време, когато дните били по-дълги (защото както парите, така и времето се мери с нуждите ни), а часовникът бавно цъкал в зимните вечери. Ние, по-късните историци, не трябва да проточваме нещата като него и ако все пак го правим, твърде вероятно е бъбренето ни да е кратко и припряно, сякаш приказваме, седнали на сгъваемо столче в говорилня. Поне аз самата имам толкова много работа с проследяването на някои човешки съдби, като същевременно изследвам как те се преплитат или сплитат, че всичката светлина, която мога да изцедя от себе си, трябва да съсредоточа върху тази сложна като паяжина плетеница, а не да я разпръсквам върху изкусителния безкрай от съпоставки, наречен вселена.
	[*78 Думи на _Хенри Фийлдинг_ (1707–1754), английски писател, в романа му „Том Джоунс“ (1749), ІХ, 1. — Б.пр.]
	Непосредствената ми задача сега е всички, проявили интерес към новодошлия Лидгейт, да научат за него много повече, отколкото могат да знаят дори тези, срещали го най-често след пристигането му в Мидълмарч. Защото безспорно ще се съгласите, че даден мъж може да предизвиква хвалби и възхищение, завист или присмех, користни кроежи или любов, като дори го нарочат за бъдещ съпруг, и все пак да остане напълно непознат — да е само сбор от външни белези, погрешно тълкувани от съседите му. Общото впечатление обаче беше, че Лидгейт съвсем не е прост селски доктор, а по онова време в Мидълмарч подобни впечатления непременно предизвикваха огромни очаквания от новопристигналия. Защото всеки намираше семейния си лекар за забележително умен и вярваше в неимоверно големите му способности да овладее и излекува и най-чудатата или тежка болест. Увереността в уменията му, плод на тънко интуитивно усещане в съзнанието на лекуваните дами, не можеше да се разклати от никакви доводи освен от сблъсък с по-силна интуиция. Така че всяка дама, възхитена от медицинската прозорливост на Ренч и общоукрепващото му лечение, възприемаше метода на Толър за прилагането му на вендузи като гибелен. Онова славно време на медицински практики като обилното кръвопускане и предизвикването на обриви не беше още отминало, нито пък времето на новаторските теории, когато дадена болест получава някое неприятно наименование и съответно към нея се подхожда без никакво шикалкавене — да речем, тя се назовава „метеж“ и не трябва да се атакува с халосни патрони, а незабавно да се изтегли „лошата“ кръв. Както застъпниците на общоукрепващата теория, така и тези на вендузите неизбежно изглеждаха „велики“ в нечии очи, което всъщност се случва с всеки талантлив човек. И ничие въображение не се бе разпалило дотам, та да допусне, че мистър Лидгейт знае толкова, колкото доктор Спраг и доктор Минчин — единствените двама лекари, способни да вдъхнат надежда, когато случаят е крайно тежък и най-малката надежда струва поне жълтица. И все пак трябва да повторя, че според общото мнение Лидгейт изглеждаше доста по-издигнат от който и да е лекар по обща медицина в Мидълмарч. Всъщност това беше напълно вярно. Той бе само на двайсет и седем години, възраст, когато мнозина мъже са доста издигнати, когато вярват в успеха си, не познават отстъплението и смятат, че Златният телец няма да ги прилъже с нещо дребно, за да може после здраво да ги възседне, а по-скоро — ако изобщо имат нещо общо с него — ще се впрегне да тегли собствената им колесница.
	Лидгейт бе останал сирак много скоро след като завърши частно училище. Баща му, по професия военен, бе оставил съвсем малко наследство на трите си деца и когато Тършиъс пожела да получи медицинско образование, на настойниците му бе по-лесно да удовлетворят молбата му, като го изпратят да чиракува при един провинциален лекар по обща медицина, отколкото да я отхвърлят като уронваща семейната чест. Той бе от един от онези рядко срещани юноши, които отрано откриват заложбите си и решават да се отдадат на нещо в живота заради самото дело, а не защото бащите им са се занимавали с него. Мнозина от нас, залавяли се с любима дейност, добре помнят как някоя сутрин или вечер сме се покачвали на висок стол, за да свалим непрочетена книга, как сме слушали със затаен дъх сладкодумен непознат разказвач или пък поради липса на книги сме започвали да се вслушваме във вътрешните си гласове, първите осезаеми предвестници на страстта ни. Нещо от този род се случи и с Лидгейт. Той бе много подвижен и когато се задъхаше от игри, току се оттегляше в някой ъгъл и само след пет минути се задълбочаваше в каквато и книга да му попадне подръка: ако това е Раселас*79 или Гъливер, много добре, но и речникът на Бейли вършеше работа, а също и Библията с добавката на Апокрифа в нея. Той винаги имаше нужда да чете, когато не яздеше пони, не тичаше, не ловуваше или пък не слушаше разговорите около себе си. Такъв бе животът му на десетгодишно момче. Тогава прочете „Крисъл, или приключенията на една жълтица“*80, една книга ни бебешка кърма, нито пък разтворимо сухо мляко с вид на истинско, и изведнъж реши, че книгите са небивалици, а животът е глупаво нещо. Училищните му занимания не промениха кой знае колко възникналата представа и макар че се справи успешно с класиците и математиката, не блесна особено в тези науки. За него казваха, че може да се залови с каквото си поиска, но той очевидно още не бе решил да се занимава с нещо забележително. Бе просто едно изпълнено с жизненост, извънредно възприемчиво здраво момче, ала у него не бе проблеснала искра, която да запали интелектуална страст. Усвояването на знания му се струваше лесна работа, отмятана с лекота, а както схващаше и от разговорите на по-възрастните, бе вече предостатъчно подготвен за живота на зрял човек. Може би това негово състояние съвсем не бе най-блестящият резултат от скъпо струващото образование през онзи период на късите сака и други подобни моди, невъзобновени оттогава. Ала веднъж по време на ваканцията дъждовният ден го принуди отново да се порови в малката им семейна библиотека, за да намери някоя нова интересна книга. Уви, напразно! Освен да се опита да свали онази прашна поредица томове в сива подвързия, с поизтрити надписи — томовете на старата енциклопедия, които никога не бе разгръщал. Те бяха на най-високия рафт и той се покачи на стол, за да ги стигне. Веднага отвори още първия том, взет от полицата — разгърна го, докато стоеше изправен на стола, в неудобна поза. Страницата, на която попадна, бе от раздел под общото наименование „Анатомия“ и първият параграф, привлякъл вниманието му, описваше клапите на сърцето. Той не бе запознат с различните видове клапи, клапани, вентили, но все пак знаеше, че означават отвърстие на нещо в една посока и именно през някакъв такъв отвор внезапно нахлу светлина и го озари с първата му ясна представа за един фино настроен механизъм в човешкото тяло. Ширещото се свободомислие в училище му бе позволило да прочете скверните пасажи в изучаваните класици, но освен общото усещане за неприличие и недоизказаност относно строежа на голото тяло, съзнанието му не се бе насочвало в тази посока и той знаеше единствено, че мозъкът му е разположен в полукълба над слепоочията, но представата му как се извършва кръвообращението в организма бе точно толкова неясна, колкото и представата за обращението на банкноти вместо злато. Ала мигът за проявление на призванието го бе споходил и още преди да е слязъл от стола, изведнъж светът му се разкри в нова светлина поради смътното усещане за безкрайно многото процеси в безбройните пространства, скрити от погледа зад речовитото невежество, възприемано от него като познание. След този върховен миг на прозрение Лидгейт усети как в него започна да напира интелектуална страст.
	[*79 _Раселас_ — герой от творбата на английския писател и критик Самюел Джонсън (1709–1784) „Историята на Раселас, принц на Абисиния“ (1759), която е възхвала на човешкото щастие. — Б.пр.]
	[*80 _„Крисъл, или приключенията на една жълтица“_ (1760) — сатирична творба от английския писател Чарлс Джонстоун (1719–1800), особено популярна през XVІІІ в., с явни алюзии за известни фигури на епохата. — Б.пр.]
	Без каквото и да е притеснение ние не спираме да повтаряме как еди-кой си мъж се влюбил в еди-коя си жена и накрая се оженил за нея или пък трагично се разделил с нея. Дали от прекалена възвишеност, или от чиста човешка глупост, ала на нас никога не ни омръзва да се прехласваме по женската душа и хубост, не ни омръзва да се разнежваме от подрънкващите древни трубадурски струни, а същевременно оставаме твърде безразлични към друг вид душевност и хубост, към друг тип красавица, чиято благосклонност може да се спечели единствено с неуморна мисъл и с отказ от дребни удоволствия. Историята на тази страст също би могла да има различен край — понякога великолепен брак, а друг път страдание и окончателна разлъка. И не толкоз рядко подобна трагедия се преплита с изначалната, с възпятата от трубадурите страст. Защото сред множеството позастарели мъже, впрегнати в коловоза на ежедневните си дребни грижи и професионални задължения, съвсем не са малко на брой онези, които са мечтали да придадат значимост на собствените си дела, за да променят поне мъничко света за добро. Те едва ли ясно съзнават кога точно са се доближили до посредствените хора и са се смесили с бедните духом. Защото вероятно пламенната им обреченост на безкористния самоотвержен труд е изстивала също така неусетно, както и пламенната им обреченост на другата им младежка любов, докато някой ден прежната им идеалистична същност не се появи като призрак в дома им и не внесе зловеща призрачност в добре уредения им бит. Нищо друго по широкия свят не е така неуловимо и коварно, както тази бавна промяна! В началото идеалистите я вдишват, без сами да разберат. И ние с вас може да сме им предали заразата, когато сме изричали приспособенските си неистини или повърхностните си заключения. Или вероятно заразата е дошла от някой трепетен женски поглед.
	Лидгейт нямаше никакво намерение да се провали по гореописания начин и бе преизпълнен с надежда, защото интересът му към науката прерасна в дълбоко влечение към медицинската практика — с младежки плам той вярваше в значимостта на работата, с която би изкарвал прехраната си, и временното му чиракуване не можа да угаси тази вяра. През цялото време на обучението си в Лондон, Единбург и Париж той бе окрилян от убеждението, че лекарската професия безспорно е най-хубавата на света — тя се намира на границата между науката и изкуството и чрез нея научното постижение се превръща в обществено благо. Темпераментът на Лидгейт изискваше подобно съчетание — той бе силно емоционален, с огромна нужда от истинско приятелство и тези му качества неутрализираха склонността му към академична абстрактност. Вълнуваше се не толкова от отделните клинични случаи, а от хората — от Джон или Елизабет, и особено от Елизабет.
	Професията на лекаря имаше и друга привлекателна страна — тя разкриваше пред специалиста възможността решително да отхвърли всякакви измамни труфила и превземки и да постигне истинска професионална вещина, която рядко се оценява. Лидгейт отиде да учи в Париж с твърдото намерение, когато се върне в Англия, да се установи в някое провинциално градче като лекар по обща медицина, където в името на собствените си професионални цели и на всеобщия напредък ще може да преодолее безумното разминаване между науката и практиката. Възнамеряваше да стои далече от лондонските клюки, завист и обществено раболепие, за да успее да си извоюва именитост — бавно-бавно като Дженър*81 — единствено със значимостта на собствения си труд. Не трябва да се забравя, че става дума за много мрачен период. И въпреки усилията на древните колежи да дават познания от най-висока проба, като стесняват силно обсега на информацията, както и да избягват всякакви грешки чрез наложения ограничен достъп за влизане в тях вследствие на таксите и назначенията, в действителност ставаше така, че твърде много невежи млади хора започваха да се замогват из градовете, а мнозина, подобни на тях, получаваха законното право да управляват огромни области в страната. Освен това извънредно строгите критерии, към които според общественото мнение се придържаше Комитетът по медицина, като даваше предимство на скъпото и силно концентрирано медицинско обучение на питомците от Оксфорд и Кеймбридж, тези критерии не бяха никаква пречка в медицината да процъфтява и шарлатанството. И тъй като професионалната практика по онова време се свеждаше главно до предписване на множество лекарства, обществото реши, че може да разполага с още повече медикаменти, стига те да са на достъпна цена. Това доведе до невероятно поглъщане от населението на огромни количества лекове, предписвани от безскрупулно невежи люде без всякакви диплома. Като се има предвид, че статистиката още не се бе наела да изчисли броя на невежите доктори или шмекерите, които неизбежно съществуват напук на всякакви реформи, Лидгейт реши, че промените в отделните единици и лечебни участъци най-бързо ще доведат до промяна в общия брой. Той възнамеряваше да създаде участък, който поне малко да допринесе за промяната — с оглед някой ден тя да стане наистина чувствителна, — като същевременно изпитваше удовлетворението, че значително е укрепил вътрешните органи на пациентите си. Ала неговата цел отиваше по-далече от намерението му да подобри качеството на ширещата се медицинска практика. Той преследваше още по-висок идеал — пленен бе от идеята да намери доказателства за нова картина на вътрешния анатомически строеж, като по този начин установи свързващото звено в поредицата открития.
	[*81 _Едуард Антъни Дженър_ (1749–1823) — английски учен, въвел ваксина за едра шарка, известен като Бащата на имунологията. — Б.пр.]
	Нима ви се струва странно, че някакво си докторче от Мидълмарч би могло да се вижда като откривател в мечтите си? Всъщност повечето от нас са имали съвсем оскъдни данни относно големите изобретатели, преди те да заемат мястото си сред съзвездията и да започнат да направляват съдбите ни. Ами нима онзи Хершел*82, успял по-късно да се извиси до небесните селения, някога не е просто свирел на орган в провинциална черквичка или не е давал уроци на прохождащи пианисти? Всеки един от тези блестящи люде някога е крачел по земята сред съседите си, които вероятно повече са се вглеждали в походката и облеклото му, отколкото в онова безценно качество, открило му по-късно пътя към вечната слава. Всеки един от тях има своя лична местна историйка, изпъстрена с дребни изкушения и прозаични грижи, която е предизвиквала търкания, както и забавяне по пътя към отреденото му място сред безсмъртните. Лидгейт съвсем ясно съзнаваше опасността от подобни търкания, но се осланяше на твърдото си намерение да ги избягва по всякакъв начин — след като вече бе навършил двайсет и седем, той се чувстваше житейски зрял. И изобщо не възнамеряваше да подклажда тщеславието си чрез досег с повърхностния светски блясък в столицата, а да живее сред хора, неспособни да проявяват съперничество спрямо великата идея, която щеше да съпътства неуморния му лекарски труд. Той бе силно окрилен от надеждата, че двете му цели взаимно ще се допълват: точните наблюдения и изводи в ежедневната му работа, както и изследванията под микроскопа за изясняването на редките случаи ще дават тласък на идеите му и ще бъдат стъпка към по-общите заключения. Всъщност не беше ли това преимущество, свойствено за самата му професия? Той ще бъде добър практикуващ лекар в Мидълмарч и по този начин ще е напълно в крак с най-новите научни изследвания. С пълно основание може да се надява да получи одобрение в даден етап на професионалното си развитие. Нямаше ни най-малко намерение да подражава на онези филантропи, обогатили се благодарение на отровните примеси, за да благоденстват по време на кампаниите си срещу долнокачествените подправки на лекарства, или пък станали притежатели на акции в някой игрален дом, които им осигуряват охолството и силата да поддържат каузата на обществения морал. В собствената си практика възнамеряваше да въведе някои реформи, безспорно напълно по силите му, и не така трудни, както създаването на нова анатомическа концепция. Една от тези реформи бе неотклонно да се придържа към неотдавнашното съдебно решение единствено да се предписват лекарства, без самият той лично да ги раздава или пък да взема процент от аптекаря. Това бе съвсем нова стъпка в практиката на лекар по обща медицина в едно провинциално градче и би се възприела от събратята му в гилдията като обиден упрек. Ала Лидгейт желаеше да обнови и методите си на лечение и бе достатъчно мъдър да прецени, че твърдото му намерение да лекува почтено въз основа на собствените си възгледи налага пълно отхвърляне на всякакви изкушения да се кривне от правия път.
	[*82 _Сър Уилям Хершел_ (1738–1822) — известен английски астроном. — Б.пр.]
	Вероятно тогавашният период е бил много по-благодатен за изследователите и теоретиците, отколкото настоящия. Склонни сме да смятаме, че най-хубавата епоха в световната история е, когато е изникнала благоприятна възможност за откриването на Америка, когато някой смел моряк, дори и корабокрушенец, е можел да се приземи в неизвестно кралство. А някъде около 1829 година тъмните зони на патоанатомията са представлявали истинска Америка за дръзновения млад любител на приключенията. Лидгейт бе най-вече обзет от амбицията да допринесе за разширяването на научната, рационалната основа в професията си. Колкото повече нарастваше интересът му към тясно специализирани въпроси относно болестите — като например естеството на треската и на различните видове треска, — толкова по-остро усещаше нуждата от фундаментални познания за строежа на тъканите, една област, мимолетно осветлена в самото начало на века от кратката, блестяща кариера на Биша*83, починал едва трийсетгодишен, който обаче, подобно на един нов Александър Велики, бе оставил достатъчно голям терен за множество последователи. Великият французин пръв прокара идеята, че живите организми, погледнати цялостно, съвсем не са система от различни органи, която може да се открои ясно първо след поединичното изследване на органите, а след това и изучаването им като части от цялото, а са съставени от някои основни мрежи или тъкани, залегнали в строежа на различните органи — мозък, сърце, бели дробове и така нататък, също както отделните части на къщата са изградени в различни пропорции от дърво, желязо, камък, тухли, метал и всичко останало, като всеки отделен материал има специфичен състав и пропорции. Става ясно, че никой не може да разбере и прецени цялостната структура или отделните й части — уязвимите им страни и начина за възстановяване, — без да познава естеството на материала. Така че концепцията, изработена от Биша в подробното му изследване на тъканите, хвърли светлина върху медицинските въпроси — също както силната газена лампа би осветила тъмна уличка — и разкри нови взаимовръзки и досега неизвестни факти за строежа на тъканите, които трябва да се вземат предвид при изследването на болестните симптоми и въздействието на медикаментите. До окончателния резултат, плод на човешката съвест и ум, се стига твърде бавно и сега, в края на 1829 година, най-разпространената медицинска практика продължаваше да се перчи и да се тътри по старите пътища, така че бяха необходими допълнителни научни изследвания, пряко следствие от теорията на Биша. Великият пророк не е отишъл по-далече от изследването на тъканите като неизменна част от живия организъм и е достигнал до крайната точка на анатомическия анализ. И сега пред евентуалния нов следовник изникваше въпросът дали тези структури нямат обща съставка, залегнала в основата им, също както тънката коприна, тюлът, сатенът, кадифето произхождат неизбежно от пашкула? Нужна бе светлината на мощна факла, която да покаже самия вътък на нещата и да промени всички предишни обяснения. Именно идеята за продължаване на започнатото от Биша, която пулсираше в много течения на европейската мисъл, бе дълбоко обсебила Лидгейт. Той копнееше да разкрие най-скритите взаимовръзки в живия организъм и да уточни някои научни представи. Делото още не беше извършено, а само подготвено за тези, които биха могли добре да се възползват от подобно начало. Какво точно представлява първичната тъкан? Така най-общо Лидгейт поставяше въпроса, който не водеше към конкретен отговор. Ала изплъзването на точното понятие е познато на мнозина изследователи. И героят сега очакваше то да му хрумне в спокоен миг, за да продължи нишката на изследването си, очакваше да се обогати с идеи след прилежната си работа не само със скалпела, но и с микроскопа, отново използван с огромен ентусиазъм в научната работа. Такива бяха плановете на Лидгейт за бъдещето — да извърши дребна полезна работа за Мидълмарч и велико дело за човечеството.
	[*83 _Франсоа Мари Биша_ (1771–1802) — френски учен, един от основателите на хистологията, тласнал анатомията и физиологията към изследването на тъканите вместо на органите. Налага аутопсията за изучаване на болестите. Прокарва идеята в патологията да се изследва болната тъкан вместо органа. — Б.пр.]
	Безспорно по онова време всичко бе наред в живота му — беше само на двайсет и седем години, без каквито и да е закоравели пороци, с благородните намерения да върши ползотворна дейност, изпълнен с идеи, които извънредно много разнообразяваха живота му редом с увлечението по конете и други скъпи удоволствия (всъщност парите, останали след заплащането на осемстотинте лири за правото на лекарска практика, нямаше да му стигнат за дълго). Лидгейт бе още в самото начало на всичко и при тези обстоятелства въпросът за бъдещото развитие на един млад човек е чудесна тема за всякакви догадки и обзалагания, ако се намерят господа с подобна склонност, които да разбират колко труден и несигурен е пътят към високата цел, с всичките му случайни клопки и отклонения, както и да съзнават необходимостта от вътрешна уравновесеност — при наличието й можеш да плуваш с лекота и да осъществяваш замислите си, ала в противен случай течението ще те отнесе. И все пак невярната прогноза винаги е възможна, дори човек добре да познава Лидгейт, защото характерът неизбежно е в непрестанно развитие и разгръщане. Докторът все още се изграждаше като личност в качеството си на лекар в Мидълмарч и на безсмъртен откривател, а налице бяха както добродетели, така и недостатъци, които можеха да се задълбочат или съответно да отслабнат. Надявам се, че недостатъците му няма да станат причина да загубите интереса си към героя. Нима сред любимите ни приятели не се среща един или друг, който да е малко повечко самоуверен или надменен, в чийто извънредно извисен ум да не се прокрадва леко тесногръдие, да не е поне мъничко повлиян или обладан от местни поверия, или пък да не насочва положителната си енергия в погрешна посока под влияние на нечии случайно подхвърлени молби? Гореспоменатите упреци биха могли да се отправят и към Лидгейт, но те ще прозвучат като увъртанията на учтив проповедник, който говори само за греховете на Адам, като избягва да каже нещо укорително за паството си, заплатило за службите му. Конкретните човешки недостатъци, от които се дестилират по-абстрактните обобщения, имат свой собствен облик, език, акцент и мимика и изпълняват роли в най-различни драми. Проявите ни на суетност са различни като носовете ни. Изблиците ни на самонадеяност никога не са еднакви и зависят от тънкостите в душевната ни нагласа, свойствена за всеки един от нас. Лидгейт твърде високомерно проявяваше своята самонадеяност — не се държеше превзето или безочливо, но предявяваше огромни изисквания с вид на леко презрителна добронамереност. Оказваше голяма помощ на глупците, изпълнен със съжаление към тях, но и с твърдото убеждение, че те не могат да имат никаква власт над него. Бе възнамерявал да се присъедини към последователите на Сен Симон*84, когато живееше в Париж, за да ги накара да се откажат от някои свои доктрини. Всичките му недостатъци се съчетаваха и с положителни черти и всъщност бяха недъзи на един много добре облечен човек със звучен баритонов глас, който излъчваше вродено благородство и с най-обикновените си жестове. В какво тогава се долавят някои белези на тесногръдие? — пита се една млада дама, влюбена в небрежната му изтънченост. Та как би могло да има и следа от тесногръдие в един толкова изискан мъж, преизпълнен с амбицията да се изяви в обществото, в човек с подобни великодушни и необичайни възгледи за социален дълг? Всъщност това е точно толкова естествено, колкото и един гениален човек би могъл да прояви глупост, ако е изненадан с неочакван въпрос по непозната тема. Или както мнозина люде, обзети от огромното желание да осъществят вечната мечта за социална утопия, не са в състояние да си представят какви леки развлечения ще са необходими там и не отиват по-далече от музиката на Офенбах*85 или каламбурите в най-новата бурлеска. Известното тесногръдие на Лидгейт се криеше в естеството на предубежденията му, които, макар и плод на най-благородни намерения и човечност, бяха в по-голямата си част същите, които се срещаха и у най-обикновените хора по земята. Необикновеният му ум и интелектуалната му страст не влияеха например върху отношението и преценките му относно мебелите или жените, или върху желанието му да се знае (без самият той да го казва наляво и надясно), че за разлика от другите провинциални доктори той е със знатно потекло. Засега изобщо не възнамеряваше да се занимава с мебели, но когато все пак му хрумваше тази мисъл, се очертаваше опасността, че нито биологията, нито плановете за реформа ще могат да го извисят над лошия вкус и че мебелировката му, далече не от най-скъпите, непременно ще е разностилна.
	[*84 _Сен Симон_ (1760–1825) — френски философ, смятан за основоположник на френския социализъм. Според него учените трябва да бъдат духовните водачи на нацията. — Б.пр.]
	[*85 _Жак Офенбах_ (1819–1880) — френски композитор на оперети. — Б.пр.]
	Що се отнася до жените, веднъж той стремглаво се впусна във вихрено безумие, след което реши повече да не му се случва подобно нещо, защото, разбира се, бракът му в по-късен период не би трябвало да е вихрен. За тези, които искат да опознаят Лидгейт, ще е добре да научат какво точно представляваше това вихрено безумие, защото случаят е навярно показателен за склонността му да се поддава на внезапна неуместна страст, както и да проявява рицарско благородство, достойно за обич. Цялата история може да се разкаже съвсем накратко. Всичко това се случи, докато още учеше в Париж, точно когато — наред с всички останали занимания — бе зает и с галванични опити. Една вечер, уморен от експериментите и неспособен да извлече търсените данни, той остави на мира жабите и зайците си, подложени на мъчително, странно и необяснимо третиране, и отиде да прекара вечерта си в театър „Порт Сен Мартен“. Там представяха една мелодрама, която той вече беше гледал няколко пъти — привлечен бе не толкова от интригуващия сценарий на двамата съавтори, а от една артистка, чиято роля бе да прониже с нож любовника си, вземайки го погрешка за херцога злосторник в пиесата. Лидгейт се бе влюбил в артистката, както може да се влюби един мъж в жена, с която изобщо не очаква да се срещне някой ден. Тя бе от Прованс, с тъмни очи, гръцки профил, заоблена величествена снага и онзи тип красота, която излъчва сладостна зрелост дори и в младенческа възраст, а гласът й бе като нежно гукане. Отскоро бе пристигнала в Париж и имаше безупречна репутация, а съпругът й изпълняваше ролята на злочестия любовник. Играта й не беше кой знае каква, но публиката бе доволна. Единственото развлечение на Лидгейт засега бе да ходи от време на време да гледа тази жена в пиесата, също както би се отпуснал за кратко в благоуханния бриз върху обсипан с теменужки бряг, забравил временно за галванизма, към който съвсем скоро отново щеше да се завърне. Ала през онази вечер познатата драма придоби нов трагичен обрат. В мига, когато героинята трябваше да прониже любовника си и той съответно елегантно да се повали, героинята действително прободе съпруга си, който се строполи като истински труп. Безумен рев разтърси залата, а провансалката припадна: ревът и припадъкът бяха част от пиесата, но този път бяха съвсем реални. Лидгейт веднага скочи на крака, изкачи се — сам не знаеше как — на сцената, за да окаже незабавна помощ, и влезе в досег със своята героиня, като установи контузия на главата й и внимателно я вдигна на ръце. Париж гръмна с мълвата за тази смърт: дали пък не е убийство? Някои от най-верните почитатели на артистката бяха склонни да повярват във вината й и така тя още повече се издигна в очите им (такива бяха нравите по онова време), но Лидгейт не бе от тях. Той яростно защитаваше невинността й и смътната, отвлечена страст, породена от красотата й, която бе изпитвал преди, сега премина в истинска преданост и нежна загриженост за съдбата й. Мисълта за убийство бе недопустима. Не съществуваше никакъв мотив, тъй като стана ясно, че младоженците безкрайно са се обичали. Не бе напълно невъзможно някакво случайно подхлъзване на крака да е довело до тези трагични последици. Съдебното разследване приключи с освобождаването на мадам Лор. Междувременно Лидгейт бе провел много разговори с нея и я намираше все по-очарователна. Тя бе пестелива на думи, но това й придаваше допълнителен чар. Обзета бе от печал и от чувство на благодарност. Самото й присъствие бе напълно достатъчно като зрак в мрака. Лидгейт безумно копнееше за проява на взаимност и се измъчваше от чувство на ревност да не би някой друг мъж да спечели любовта й и да й предложи женитба преди него. Ала вместо да поднови договора си в „Порт Сен Мартен“, където би станала още по-популярна след трагичния случай, тя без всякакво предупреждение напусна Париж, оставила зад себе си групичката поклонници. Вероятно никой друг не би предприел такова широко издирване като Лидгейт, за когото науката изведнъж загуби смисъл, когато си представяше злочестата Лор, измъчвана от вечно витаещи терзания, самата тя витаеща в пълна самота, без предана душа до себе си. Прикрилите следите си артистки обаче не са толкова трудни за издирване както скритите факти и не след дълго до Лидгейт достигна вестта, че Лор се е отправила към Лион. Най-сетне той я откри да играе с голям успех в Авиньон под същото име, като изглеждаше по-величествена от всякога в положението си на изоставена съпруга с малко дете на ръце. Той я заговори след представлението и бе посрещнат от нея с обичайното безмълвие, сторило му се красиво като бистра изворна вода. Накрая получи разрешение да я посети на другия ден, когато възнамеряваше да й каже, че я обожава и че я моли да се омъжи за него. Той съзнаваше, че проявява стихийната импулсивност на безумеца — несвойствена дори за обичайните му приумици. Няма значение! Това бе единственото нещо, което бе решил да стори. Очевидно у него съществуваха две различни личности, които трябва да се приспособяват една към друга и да се примиряват с възникналите препятствия. Странно, че някои от нас, способни да видят и другата страна на нещата, могат да преценят трескавата си влюбеност отстрани и дори когато ние буйстваме във висините, те зърват ширналата се низина, където стабилната ни същност се поспира, за да ни изчака.
	Би било напълно несъвместимо с дълбоките му чувства към Лор, ако Лидгейт не отправеше към нея предложение, изпълнено с нежност и почит.
	— Значи, си дошъл чак от Париж, за да ме намериш? — попита го тя на другия ден, седнала насреща му със скръстени ръце и вперила в него учудения поглед на неопитомено, слисано зверче. — Всички англичани ли са такива?
	— Дойдох, защото не можех да живея без опити да те открия отново. Ти си самотна. Аз те обичам. Искам да се съгласиш да станеш моя жена. Ще чакам. Но настоявам да ми обещаеш, че ще се омъжиш за мене… за никого друг.
	Лор мълчаливо го изгледа с печално блесналите си очи изпод тежките клепачи, при което той се преизпълни със сладостна надежда и коленичи в нозете й.
	— Ще ти кажа нещо — каза тя с гукащия си глас, като продължаваше да стои със скръстени ръце. — Кракът ми наистина се подхлъзна.
	— Знам, знам — отговори Лидгейт, склонен да пренебрегне злощастието. — Това бе трагична случайност… ужасна беда, която още повече ме привърза към тебе.
	Лор отново позамълча, а после бавно добави:
	— Аз исках да го направя.
	Лидгейт, колкото и силен мъж да беше, пребледня и се разтрепери. Измина доста време, преди да се изправи на крака, на известно разстояние от нея.
	— В такъв случай има някаква тайна — най-после промълви той с разгорещен тон. — Той е бил жесток с тебе. Мразела си го.
	— Не! Отегчаваше ме. Прекалено много ме обичаше. Искаше да живеем в Париж, а не в моя роден край. Това не ми харесваше.
	— Боже мой! — изстена ужасен Лидгейт. — Нима си кроила планове за убийството му!
	— Не съм кроила планове. Дойде ми внезапно отвътре по време на пиесата… Аз исках да го направя.
	Лидгейт стоеше като онемял и несъзнателно нахлупи шапката си, все още вторачен в нея. Той съзря тази жена — първата, на която бе отдал младежкия си плам — да се движи сред тълпа несретни престъпници.
	— Ти си чудесен млад човек — каза тя. — Но аз не обичам съпрузите. И никога повече няма да имам друг.
	След три дни Лидгейт отново се залови с галваничните си опити в парижката си квартира, убеден, че е приключил с всякакви илюзии. Единствено огромното му човеколюбие и вярата, че човешкият живот може да бъде по-хубав, го спасиха от крайна коравосърдечност. Ала след това преживяване имаше сериозни основания извънредно много да внимава с преценките си. Оттук нататък ще подхожда към жените строго научно, без да има каквито и да е очаквания, които да не са подкрепени с предварителни доказателства.
	Малко вероятно бе някой от Мидълмарч да е подочул нещичко за миналото на Лидгейт, което се представи накратко тук. Както повечето простосмъртни, почтените жители в градчето изобщо не се стремяха да научат с най-големи подробности за неща, станали далече от тях. Не само младите местни девици, но и посребрените мъже там се постараха бързичко да включат новопристигналия в собствените си кроежи и не се вълнуваха особено от въпроса доколко досегашният му живот го е подготвил за подобна роля. Всъщност Мидълмарч възнамеряваше да погълне Лидгейт и много успешно да го смели.


>>	Глава 16

E>
P>
	Що у жената се цени,
	намирам в твоята душа.
	Тя крие много добрини,
	сърдечност, ум и красота.
@	Сър Чарлс Седли*86
	[*86 _Сър Чарлс Седли_ (1639–1701) — английски поет, драматург и политик, известен с остроумието си. — Б.пр.]
P$
E$

	Въпросът дали мистър Тайк да бъде назначен за свещеник на редовна заплата към болницата бе вълнуваща тема в Мидълмарч и така разпалено се обсъждаше, че Лидгейт осъзна каква огромна власт упражнява мистър Булстроуд в града. Банкерът очевидно бе властелинът, но съществуваше и опозиционна партия, и дори сред собствените му привърженици се срещаха такива, които даваха да се разбере, че проявяват известен компромис с подкрепата си, и дори открито признаваха, че общите тежнения, и по-специално обратите в търговията, неизбежно те принуждават да палиш свещи и за дявола.
	Властта на мистър Булстроуд не се свеждаше само до ролята му на местен банкер, който е запознат с финансовите тайни на повечето търговци в града и упражнява контрол върху кредита им. Влиянието му се подсилваше и от благотворителната му дейност, проявявана с готовност, но и с голяма строгост — готов бе да окаже финансова помощ, но и много строго следеше за изпълнението на задачата. Като извънредно трудолюбив човек, неотлъчно на работното си място, той си бе извоювал решаващо влияние в администрирането на благотворителните дейности в града, а колкото до личните му прояви в тази насока, те бяха многобройни, макар и дребни. Би положил например огромни усилия, за да уреди някъде като чирак Тег, сина на обущаря, но после зорко ще следи дали същият този Тег редовно ходи на църква. Би защитил перачката мисис Страйп срещу несправедливия иск на Стъбс да й отнеме пространството за сушене на дрехи, но лично ще провери достоверността на някоя дочута клевета за нея. Малките заеми, които отпускаше, бяха многобройни, но той винаги внимателно проучваше обстоятелствата, преди да ги даде, а и след това. Така човек може да подхранва хорските надежди, но и да буди страх редом с чувството на благодарност. А властта, придобита по този особен начин, неимоверно нараства и започва внушително да надхвърля първоначално вложените средства. Целта на мистър Булстроуд бе да придобие възможно най-голяма власт, която да използва за възхвала на Бога. Той бе минал през множество духовни терзания и вътрешни съмнения, за да си изясни стремленията и да разбере какво е нужно да се направи за възхвала на Бога. Ала както вече видяхме, стремленията му не всякога се оценяваха правилно. В Мидълмарч живуркаха множество тъпи хора, чиито мисловен кантар можеше да тегли само стока на едро. Тези люде силно подозираха, че щом мистър Булстроуд не е в състояние да се радва на живота, както те умееха, а се задоволява само с няколко залъка и чаша вода, чувството му за власт най-вероятно му осигурява истинско вампирско угощение.
	По време на вечеря в дома на мистър Винси се поде разговор за свещеническия пост точно когато Лидгейт гостуваше там, и както забеляза докторът, семейната обвързаност с мистър Булстроуд изобщо не попречи да се изказват свободно мнения дори и от страна на самия домакин, макар че неговите доводи срещу замисленото назначение се свеждаха главно до това, че не харесвал доктринерските проповеди на мистър Тайк и предпочитал мистър Феърбръдър заради недогматичните му проповеди. На мистър Винси поначало му допадала идеята свещеникът към болницата да е на заплата, стига тя да се давала на Феърбръдър, който бил рядко благ човечец, възможно най-добрият проповедник, пък и много общителен.
	— В такъв случай кого ще подкрепиш? — попита мистър Чичли, следователят при смъртни случаи, голям приятел на мистър Винси в ловджийството.
	— О, страшно съм доволен, че вече не съм общински съветник. Ще гласувам за това, въпросът да се реши от общинския съвет и медицинската управа. Ще прехвърля донякъде своята отговорност върху вашите плещи, докторе — заяви мистър Винси, като първо погледна към доктор Спраг, старши лекар в града, а после към Лидгейт, седнал насреща му. — Вие, докторите, трябва да се споразумеете чие очистително лекарство да предпишете. Нали така, Лидгейт?
	— Съвсем слабо познавам и двамата — отговори Лидгейт, — но общо взето, назначенията твърде много зависят от личното отношение. Най-подходящият човек за дадена служба невинаги е най-приятният и най-симпатичният. Понякога, ако искаш да прокараш дадена реформа, единственият начин е да пенсионираш милите хорица, които всички обичат, и да сложиш точка на въпроса.
	Доктор Спраг, смятан за лекаря с най-голяма тежест в Мидълмарч, макар че доктор Минчин се славеше с по-голяма прозорливост, бе втренчил поглед в чашата с вино пред себе си със съзнателно безучастен вид, докато Лидгейт говореше. Някои прояви на новодошлия млад човек, както и догадки за него, приемани съвсем спокойно — като например перченето с чуждестранни идеи или склонността да изкоренява напълно вкоренени неща, отдавна възприети като непоклатими от по-старото поколение, — бяха крайно неприятни на един лекар, чиято репутация бе изградена още преди трийсетина години въз основа на трактат върху менингита, от който поне един екземпляр с надпис „личен“ бе подвързан в телешка кожа. От своя страна изпитвам известно съчувствие към доктор Спраг — в края на краищата себеуважението е необлагаема с данък лична собственост и е крайно неприятно да видиш, че цената й пада.
	Думите на Лидгейт обаче не намериха отзвук сред компанията. Мистър Винси заяви, че ако зависело от него, той никъде не би назначил неприятен човек.
	— По дяволите с тези реформи! — възкликна мистър Чичли. — Това е най-голямата шарлатания на света. Чуеш ли за реформа, знай, че това е само хитър ход да назначиш нови хора. Надявам се, мистър Лидгейт, че не сте от поддръжниците на „Лансет“*87, които искат да отнемат от съдиите правото да установяват причините за смъртта. Сякаш натам бият думите ви.
	[*87 _„Лансет“_ — едно от най-старите и авторитетни медицински списания в света, основано през 1823 г. от английския хирург Томас Уакли (1795–1862), нарекъл списанието на хирургическия инструмент ланцет. — Б.пр.]
	— Най-много от всички не одобрявам Уакли — обади се доктор Спраг. — Този човек е крайно злонамерен и е готов да жертва доброто име на съсловието, изградено благодарение на колежите в Лондон, както се знае, само и само да се прочуе, пък макар и с лоша слава. Има хора, готови да понесат всякакви удари, стига да се говори за тях. Но понякога Уакли е прав — добави докторът с непредубеден тон. — Бих могъл да посоча едно-две неща, за които той наистина е прав.
	— О, това е добре — обади се мистър Чичли. — Подкрепям всеки, готов да защити съсловието си. Но да се върнем на темата. Бих искал да зная как един следовател би могъл да прецени веществените доказателства, ако няма юридическо образование.
	— Според мене — заговори Лидгейт — юридическото образование още повече ограничава човека по въпроси, които изискват познания от друго естество. Хората говорят за веществени доказателства по такъв начин, сякаш сляпата Темида наистина може да ги претегли съвсем точно на везните си. Никой не би могъл да твърди кое доказателство в дадена област е действително вярно, ако не е запознат с тази област. За един съдия данните след аутопсията са точно толкова ясни, колкото и за някоя неука старица. Че как би могъл той да знае например какво е въздействието на отровата? Все едно да твърдиш, че щом разбираш от мерена реч, можеш да станеш и земемер.
	— Вероятно все пак сте наясно, че не влиза в задълженията на следователя да извършва аутопсията, а само да вземе данните от медицинското лице — отбеляза мистър Чичли с известна снизходителност.
	— Това лице обикновено е горе-долу толкова некомпетентно, колкото и самият следовател — отбеляза Лидгейт. — Решаването на правните въпроси не би трябвало да зависят от вероятността медицинското лице да има що-годе сносни познания и един следовател не трябва да приема на доверие твърдението, че стрихнинът може да уврежда лигавицата на стомаха, ако някой невеж участъков лекар му каже подобно нещо.
	Всъщност Лидгейт бе забравил за обстоятелството, че мистър Чичли е бил удостояван с кралски отличия, така че съвсем добродушно попита накрая:
	— Не сте ли съгласен с мене, доктор Спраг?
	— Само донякъде… що се отнася до разликата между гъсто населените области и столицата — отговори докторът. — И все пак се надявам, че още много дълго време нашето графство ще ползва услугите на приятеля ми Чичли, дори и най-добрият лекар да дойде след него. Вярвам, че и Винси е съгласен с мене.
	— О, да, да! Най ми допадат следователи, които са и добри авджии — весело добави мистър Винси. — А според мене да имаш насреща си адвокат, е най-сигурната работа. Няма човек, дето знае всичко. Повечето неща сам Бог ти подсказва. Що се отнася до отравянията, ами че най-важно е да ти е ясен законът. Е, няма ли вече да се присъединим към дамите?
	Всъщност Лидгейт бе на мнение, че мистър Чичли непременно би се отнесъл подобаващо към въпроса за стомашната лигавица, но докторът бе говорил съвсем общо. Точно тук бе едно от големите затруднения да се движиш в отбраното общество на Мидълмарч — опасно е да твърдиш, че всяка длъжност на редовна заплата неминуемо изисква добра подготовка. Фред Винси бе нарекъл Лидгейт педант, а мистър Чичли бе склонен да го определи като човек, готов да си вре носа навсякъде, особено сега, когато в гостната докторът започна да прави мили очи на Розамонд, като успя лесно да установи tête-à-tête с госпожицата, тъй самата мисис Винси бе поела ролята на домакиня. Въпросната госпожа не прехвърляше никакви домашни задължения на дъщеря си. Сияещото добродушно лице на матроната със свободно падащите розови панделки на бонето й, развети около сочната й шия, както и веселите й задевки със съпруга и децата й безспорно придаваха най-голяма задушевност на вечерите в дома на семейство Винси — такава задушевност, която просто те подтиква да се влюбиш в дъщерята. Поради лекото усещане за недодяланост и безобидна грубоватост у мисис Винси несъмнената изисканост на Розамонд, надхвърлила очакванията на Лидгейт, се открояваше още по-силно.
	Няма съмнение, че изящните крачета и гордо изправените рамене подсилват впечатлението за изискани маниери, а уместно казаните думи изглеждат направо удивително уместни, щом се изрекат с елегантна чупка на устните и веждите. А Розамонд умееше да казва уместни неща, защото не бе лишена от ум, от онзи тип ум, който долавя всичко друго освен смешното. За щастие тя никога не се опитваше да се шегува и тъкмо тази нейна черта най-убедително разкриваше ума й.
	Те двамата с Лидгейт с лекота поведоха разговор. Той изрази съжалението си, че не я е чул да пее предната вечер в Стоун Корт. Единственото му удоволствие, което си разрешавал в края на престоя си в Париж, било да ходи на концерти.
	— Вероятно сте се занимавали с музика, нали? — попита Розамонд.
	— Не. Разпознавам звуците на различни птици, както и на много мелодии, ала напълно неизвестната и непонятна музика най-много ме очарова… трогва ме. Колко нелепо е, че светът не се възползва достатъчно от едно такова достъпно удоволствие.
	— Така е и сега ще се убедите, че в Мидълмарч няма нищо мелодично. Няма почти никакви добри музиканти. Познавам само двама господа, които горе-долу пеят добре.
	— Смятам, че тук е модно да се изпълняват комични песни по много ритмичен начин, за да те оставят сам да си представиш мелодията… сякаш песента се загатва с удари на барабан.
	— О, очевидно сте чули мистър Бойър — възкликна Розамонд с една от редките си усмивки. — Но ние май започнахме да злословим за съседите си.
	Лидгейт дотолкова се унесе, че едва не забрави да поддържа разговора, прехласнат от прелестната девица пред себе си, от дрехата й, сякаш сътворена от късче лазурно синьо небе, но самата тя бе очарователно русокоса, като че ли листата на някакво огромно цвете се бяха разтворили, за да излезе тя оттам. И все пак по детски русокосата й пленителност разкриваше и овладяна, осъзната грация. След изживяното с Лор Лидгейт вече не се впечатляваше от безмълвни огромни очи, а Розамонд бе пълната противоположност на артистката. Изведнъж той се овладя:
	— Надявам се да ми предложите малко музика тази вечер.
	— Мога да ви предложа само скромните си опити, ако желаете — каза Розамонд. — Татко без съмнение ще настоява да посвиря. Но аз ще се притеснявам от вас, понеже сте слушали най-добрите певци в Париж. А аз съм чула твърде малко — само веднъж съм ходила в Лондон. Но органистът ни в черквата „Сейнт Питър“ е много добър музикант и аз продължавам да уча при него.
	— Кажете ми какво видяхте в Лондон.
	— Твърде малко. (Една по-наивна девойка би възкликнала: „О, всичко!“, но Розамонд не бе от глупавите.) Само някои от обичайните места, където обикновено водят недодяланите провинциални момичета.
	— Нима наистина смятате, че сте недодялано провинциално момиче? — удиви се Лидгейт и неволно я погледна с такова дълбоко възхищение, че Розамонд се изчерви от удоволствие.
	Тя запази непринудената си сериозност, леко поклати грациозната си шийка и вдигна ръка да докосне прекрасните си плитчици — свойствен за нея изящен жест, сякаш котенце размахва лапичка. Не че Розамонд би могла да има нещо общо с едно коте — тя бе въздушна фея, много рано хваната здраво и обучена в училището на мисис Лемън.
	— Уверявам ви, че умът ми е недодялан — отговори мигновено тя. — За Мидълмарч горе-долу ме бива. Не се притеснявам да разговарям с отдавнашните си съседи. Но от вас много се притеснявам.
	— Една изтънчена жена почти винаги знае много повече от мъжете, макар че познанията й са от друг вид. Убеден съм, че вие можете да ме научите на хиляди неща — както изящната птичка може да даде полезни уроци на мечока, стига да говорят общ език. За щастие мъжът и жената говорят общ език, така че мечоците могат да бъдат обучени.
	— О, ето че Фред започва да дрънка! Трябва да отида и да не му позволя да играе по нервите ви — заяви Розамонд и се отправи към другия край на стаята, където по заръка на баща си Фред бе отворил пианото, за да може Розамонд да посвири на гостите, но междувременно самият той задрънка с една ръка „Черешка зряла“. Дори и ученолюбивите младежи, взели успешно изпитите си, понякога си позволяват подобни неща, та камо ли скъсаният Фред.
	— Фред, моля те да отложиш упражненията си за утре сутринта. Мистър Лидгейт ще получи главоболие от дрънкането ти — скастри го Розамонд. — Той има слух.
	Фред се изсмя и изкара мелодийката си докрай.
	Розамонд се обърна към Лидгейт с блага усмивка и заяви:
	— Както виждате, мечоците не всякога могат да бъдат обучени.
	— Готово, Роузи! — скочи на крака Фред и нагласи стола за сестра си с надеждата, че е раздвижил духовете. — Като начало е нужна ободрителна мелодийка.
	Розамонд засвири възхитително. Преподавателят й от училището на мисис Лемън (то беше близо до съседен град със забележителна история, чиито реликви се съхраняваха в местната черква и замъка) бе един от онези отлични музиканти, които се срещат тук-там из нашите ширини и са достойни за сравнение с мнозина именити капелмайстори от други страни, където има по-благоприятни условия за музикалните знаменитости. С инстинкта на изпълнителя Розамонд бе усвоила съвсем точно маниера му на свирене и като ехо препредаваше изкусното му изпълнение на възвишена музика. При първо слушане въздействието бе донякъде смайващо. Изпод пръстите на Розамонд сякаш се изливаше неподозирана душевност. Всъщност това бе точно така, защото душата живее чрез непрестанното ехо и във всяка съвършена форма се крие зрънце творчески заряд, дори и той да е интерпретаторски. Лидгейт бе очарован и започна да възприема Розамонд като изключителна. В края на краищата, мислеше си той, не е чак толкова странно да се натъкнеш на рядка природна хармоничност, появила се очевидно сред неблагоприятни условия. Където и да се срещнат подобни случаи, те винаги произтичат от неясни обстоятелства. Докторът продължаваше да седи, приковал поглед в Розамонд, и сега, когато възхищението му силно нарасна, той не се приближи до нея, за да изрази одобрението си, а остави това на другите.
	Пеенето й обаче не бе чак толкова впечатляващо, но също с добра школовка, така че беше сладостно да чуеш чисто изпети мелодии. Вярно е, че Розамонд изпълни песните „Да се срещнем по луна“ и „Все се скитам“, защото всички простосмъртни се влияят от вкусовете на епохата си, а единствено древните майстори се смятат за класика. Но Розамонд можеше да изпее доста въздействащо и „Чернооката Сузан“ или канцонетите на Хайдн, а също и Voi, che sapete*88 или Batti, Batti*89 — трябваше само да знае какво се нрави на публиката.
	[*88 _Voi, che sapete_ — ария от „Сватбата на Фигаро“ на Моцарт. — Б.пр.]
	[*89 _Batti, Batti_ (удряй, удряй) — ария от „Дон Жуан“ на Моцарт. — Б.пр.]
	Баща й току оглеждаше гостите, преизпълнен с радост от възхитата им. Майка й седеше, подобно на Ниобе*90 преди бедите й, с най-малкото си момиченце в скута и нежно размахваше ръчичката на детето в такт с музиката. А Фред, въпреки общото си неодобрение към Роузи, слушаше изпълнението й с дълбока преданост, като му се искаше и той да свири така прелестно на флейта. Това бе най-приятното семейно празненство, на което Лидгейт бе присъствал след пристигането си в Мидълмарч. Фамилията Винси наистина умееше да се весели, да забравя за тревогите, да се радва на живота и всичко това придаваше на дома им една неповторимост, рядко срещана из градовете в графството по онова време, когато евангелизмът бе хвърлил мрачна сянка като от чумна епидемия върху малкото развлечения, все още срещани из селата. В дома на семейство Винси винаги се играеше вист и масите за картоиграчите бяха вече подредени, така че някои от гостите тайничко се надяваха музиката час по-скоро да свърши. Преди още пеенето да е приключило, се появи мистър Феърбръдър — хубав, широкоплещест невисок мъж, около четирийсетгодишен, с доста износено тъмно облекло. Неговата неотразимост обаче изцяло идваше от проницателните му сиви очи. С появата му сякаш стана по-светло — той отправи бащинска закачка към малката Луиза, поведена към спалнята от мис Морган, обърна се с топла дума за поздрав към всекиго и като че ли само за десетина минути с присъствието си направи разговора по-съдържателен, отколкото през цялата вечер. Той подкани Лидгейт да го посети, както докторът му бе обещал:
	[*90 _Ниобе_ — героиня от гръцката митология с голяма челяд, наказана от боговете със смъртта на децата й. Спомената от Омир в „Илиадата“. — Б.пр.]
	— Не може да се измъкнете, добре разбирате това, защото искам да ви покажа някои бръмбари. Ние, колекционерите, не оставяме на мира нито един новопристигнал, докато не му покажем всичко, което имаме.
	Много скоро мистър Феърбръдър се насочи към масата за вист, като потри ръце и рече:
	— Хайде да станем сериозни! Мистър Лидгейт? Не играете ли? Ааа! Вие сте твърде млад и незрял за подобна игра.
	Лидгейт си помисли, че свещеникът, чиито качества толкова дразнеха мистър Булстроуд, сякаш бе намерил приятно убежище сред това очевидно не толкова образовано семейство. Донякъде го разбираше: доброто настроение, приятната външност на млади и стари тук, както и възможността да прекараш вечерта, без да напрягаш много-много ума си, правеха дома твърде привлекателен за хора, които нямаха какво друго да правят през самотните вечери.
	Всички присъстващи изглеждаха грейнали и щастливи с изключение на мис Морган, която бе смугла, безизразна и смирена — общо взето, тъкмо подходящ човек за гувернантка по думите на мисис Винси. Самият Лидгейт не възнамеряваше да прави чести посещения тук. Това би било неразумно пилеене на свободните вечери и сега, след като поговори още малко с Розамонд, смяташе да се извини и да си тръгне.
	— Сигурна съм, че ние, от Мидълмарч, няма да ви харесаме — каза тя, когато картоиграчите заеха местата си. — Доста скучни сме, а вие сте свикнали със съвсем други хора.
	— Предполагам, че всички малки градове много си приличат. Но както съм забелязал, собственото селище винаги изглежда на хората по-скучно от останалите. Решил съм да приема градчето Мидълмарч такова, каквото е, и ще съм много благодарен, ако и то ме приеме по същия начин. Безспорно тук открих някои привлекателни неща, които далече надхвърлят очакванията ми.
	— Може би имате предвид ездата до Типтън и Лоуик. Всеки е доволен от това — скромно отбеляза Розамонд.
	— Не, имам предвид нещо по-близо до мене.
	Розамонд стана да вземе ръкоделието си, а после добави.
	— Интересуват ли ви танците? Не съм съвсем сигурна дали умните мъже танцуват.
	— Бих танцувал с вас, ако ми позволите.
	— О! — Розамонд отвърна с леко укорителен смях. — Чисто и просто исках да кажа, че понякога устройваме танци, и исках да знам дали няма да се обидите, ако ви поканим да присъствате.
	— Ще присъствам само при споменатото условие.
	След този непринуден разговор Лидгейт реши да си тръгне, но когато се приближи до масите на картоиграчите, се загледа с голям интерес в играта на мистър Феърбръдър — той играеше превъзходно, а лицето му смайващо излъчваше едновременно хладна проницателност и благост. В десет часа се сервира вечерята (такъв бе обичаят в Мидълмарч), придружена с пиене на пунш, но мистър Феърбръдър изпи само чаша вода. Засега той бе победителят, но това не пречеше играта да продължи и най-накрая Лидгейт се сбогува и наистина си тръгна.
	Тъй като нямаше още единайсет часа, реши да се поразходи в свежата нощ в посока към камбанарията на „Сейнт Ботолф“, църквата на мистър Феърбръдър — квадратна и масивна, тя тъмнееше на фона на звездното небе. Това бе най-старата черква в Мидълмарч, ала доходът на свещеника едва ли стигаше и до четиристотин лири годишно. Лидгейт бе дочул тази подробност и сега се запита дали мистър Феърбръдър всъщност не се нуждае от парите, спечелени от игра на карти. И тогава си каза: „Той изглежда извънредно приятен човек, но Булстроуд може и да има някакво право“. Много неща биха били по-лесни за Лидгейт, ако се окажеше, че доводите на мистър Булстроуд, общо взето, са основателни. „Има ли значение каква е религиозната му доктрина, щом е подплатена с благородни идеи? Човек трябва добре да се възползва от ума си, доколкото го има.“
	Такива бяха първите размишления на Лидгейт, след като си тръгна от дома на мистър Винси, и се опасявам, че поради тази причина доста дами не биха намерили младия човек достоен за внимание. Докторът си спомни за Розамонд и музикалното й изпълнение много по-късно. Вярно е, че щом дойде нейният ред, образът й не напусна съзнанието му до края на разходката, но Лидгейт не изпита никакво вълнение, нито пък му хрумна догадката, че в живота му се полага ново начало. В сегашното си положение не можеше и да мисли за женитба. Възнамеряваше да не се жени още няколко години, така че изобщо не бе склонен да подхранва мисълта, че се е влюбил в девойка, която неочаквано е предизвикала възхищението му. Наистина се бе възхитил от Розамонд, ала смяташе, че безумието, обзело го някога в историята с Лор, бе малко вероятно да се повтори с друга жена. При това нямаше съмнение, че ако изобщо може да става дума за ново влюбване, би било съвсем безопасно въпросната особа да е създание като мис Винси, дарена с ум, какъвто всеки би искал да види у една дама — изтънчен, излъскан, податлив за въздействие, за обработка, както и за посвещаване във всички тънкости на живота, при това обвит в тяло, което е най-красноречиво доказателство за всички достойнства на ума и други не са нужни. Лидгейт не се съмняваше, че ако някога се ожени, съпругата му ще притежава точно такова сияйно излъчване, такава изящна женственост, свързвана обикновено с цветята и музиката, точно такава красота, дълбоко благородна в самата си същност, създадена само за възвишена, изтънчена наслада.
	Ала тъй като не възнамеряваше да се жени през следващите пет години, по-неотложната му задача бе да разгърне новата книга на Луи*91, предизвикала у него голям интерес, понеже познаваше Луи още от Париж и бе присъствал на множество негови анатомически сеанси, за да вникне в различията между петнистия и коремния тиф. Прибра се вкъщи и чете до зори, като прояви много по-задълбочен поглед към подробностите и взаимовръзките, изложени в научното изследване, отколкото бе смятал за нужно да проявява към тънкостите в любовта и брака, тъй като се чувстваше достатъчно подготвен по тези въпроси благодарение на литературата, както и на общодостъпните мъдрости, които мъжете си разказват един на друг в дружески разговори. От друга страна, по проблемите за треската имаше много неизяснени неща и това обстоятелство предизвикваше у Лидгейт приятно напрягане на въображението, което не бе чисто и просто произволно, а налагаше строга аналитичност, както и съчетание между широкия поглед за вероятностите и точното придържане към фактите. И всичко това се осъществяваше в тесен съюз с безпристрастната природа, която безучастно стоеше встрани и безмълвно предлагаше начини как да се измерва собственото й дело.
	[*91 _Пиер Шарл Луи_ (1787–1872) — френски лекар и специалист по коремния тиф. — Б.пр.]
	В най-различни краища на страната някои люде скудоумно са възхвалявани до небесата като надарени с богато въображение заради купищата им картини, лишени от живец, или многобройните им бездарни писания. Превъзнасят се портрети на Луцифер, изобразен сред огнени пламъци като едър отблъскващ мъж с криле на прилеп, спуснал се да върши злини, или изображения на краен разгул, които сякаш отразяват живота като в кошмарен сън. Ала на Лидгейт тези проявления на въображението се струваха доста пошли, вдъхновени от изпитото вино, особено в съпоставка с едно друго въображение, което разкрива неосезаеми движения, недоловими и за най-силната лупа, и ги проследява в тъмата из дългите лабиринти на неотменната последователност благодарение на онзи вътрешен светлик, който е крайният екстракт на енергията в природата, способен да облее със светлина в съвършеното си пространство дори ефимерните атоми. От своя страна Лидгейт се бе отказал от всякакви евтини нововъведения, в които невежеството се изявява с лекота. Отдал се бе с цялата си страст на почти недостижимо откритие, върха в научните изследвания, като условно бе набелязал общата си цел и все по-внимателно стесняваше кръга на действията си. Мечтаеше да проникне в същността на онези неясни тънки процеси, залегнали в основата на човешката болка и радост, да надникне в онези невидими кътчета, където се таят мъката, лудостта и злото, да разкрие онова недоловимо равновесие и скритите импулси, които предизвикват щастие или скръб в човешкото съзнание.
	Сега той захвърли книгата си, протегна нозе към тлеещите въглени в камината, сплел ръце на тила, и изпадна в онова приятно състояние на лека възбуда, когато съзнанието се пренасочва от мисълта за конкретен проблем към обзелото ни усещане за всеобхватните взаимовръзки между нещата и тогава предстоящото ни битие сякаш се обръща по гръб след изморително плуване и със сетни сили се оставя да се носи по течението. Обзет от подобно усещане, Лидгейт се изпълни с възторжена удовлетвореност от научните си занимания, както и с някакво смътно съжаление към всички онези, подминати от късмета да бъдат доктори като него.
	„Ако не бях решил още от малък какъв да стана — помисли си той, — можеше да се захвана с някоя досадна черна работа и цял живот да бъда като кон с капаци. Истинска радост може да ми доставя само професия, която изисква огромни интелектуални усилия и същевременно ме кара да поддържам топли взаимоотношения със съседите си. В този смисъл няма по-добра от лекарската професия: човек може да има сериозни научни занимания, устремени към висините, а също и да се сприятели с всички старци в енорията. За един свещеник обаче е доста по-трудно. Феърбръдър като че ли е изключение.“
	Последното хрумване отново го насочи към семейство Винси и всичко случило се през вечерта. В съзнанието му изплуваха приятни картини от гостуването и когато се приближи към леглото със свещ в ръка, устните му се извиха в лека усмивка, обикновено предизвиквана от приятни спомени. Той бе пламенна натура, но сега целият му плам бе насочен към любимите му занимания, както и към високата цел да се изяви в живота, като подобри съществуванието на цялото човечество — подобно на много други смелчаци в науката, които са започвали попрището си със скромна практика в затънтената провинция.
	Бедничкият Лидгейт! Дали пък да не кажа — бедничката Розамонд! И двамата живееха в свой собствен свят, напълно непознат за другия. На Лидгейт изобщо не бе хрумнало, че личността му предизвиква трескави мисли у Розамонд, която нямаше никакви причини да отлага женитбата си за далечното бъдеще, нито пък занимания по патоанатомия можеха да отклонят вниманието й от обичайната мечтателност и постоянното претегляне на думи, погледи и фрази, свойствени черти за живота на повечето момичета. Той не бе вложил в държанието или разговора си с нея нещо повече от обичайната възхита и любезност, които един мъж трябва да прояви към красива девойка. Всъщност смяташе, че донякъде не изрази ясно истинското си удоволствие, което изпита от музикалните й изпълнения, защото се опасяваше да не прояви грубост, като покаже изненада от подобни умения. Ала Розамонд не бе пропуснала нито един негов поглед или дума и ги бе възприела като подобаващо начало на вече заплануваната романтична история — те бяха важни подробности, от значение за по-нататъшното развитие и развръзка. Според представите на Розамонд не е необходимо в една романтична връзка да се замисляш прекалено много за вътрешния свят на избраника или за сериозните му занимания в живота — разбира се, Лидгейт имаше професия, бе умен, както и достатъчно привлекателен на вид. Ала най-съблазнителната му черта бе благородническото му потекло, което го отличаваше от всичките й поклонници в Мидълмарч. И поради това омъжването й за него предоставяше възможност за издигане в обществото и приближаване до онова райско състояние в земния живот, когато няма да има нищо общо с простите хора и вероятно най-после ще общува с родственици, близки по ранг до знатните хора в графството, склонни да проявяват пренебрежение към жителите на Мидълмарч. Гъвкавият ум на Розамонд донякъде се проявяваше и в умението й да долавя най-тънкия аромат на аристократизма и веднъж, когато бе зърнала госпожиците Брук да придружават чичо си на съдебно заседание в графството и да седят сред благородниците, тя бе изпитала завист към тях, въпреки скромното им облекло.
	Ако не ви се вярва, че представата за Лидгейт като глава на семейство може да предизвика трепетна радост, която да навежда на мисълта, че Розамонд вероятно е влюбена в него, ще ви помоля да си послужите по-активно със способността за съпоставки и сами да прецените дали например червената униформа и еполетите никога не са оказвали подобно въздействие. Страстите ни не са заключени в отделно помещение, а облечени с одежди от малкия склад с идеи, те донасят своята храна на колективната трапеза и се смесват с присъстващите, като се гощават с общите гозби според апетита си.
	Всъщност Розамонд бе изцяло обсебена не от самата личност на Тършиъс Лидгейт, а от неговото отношение към нея. Напълно допустимо е за една девойка, свикнала да чува, че всички младежи вероятно биха могли, могат или ще се влюбят в нея, ако още не са влюбени, веднага да реши, че Лидгейт не би направил изключение. Неговите погледи и думи означаваха повече за нея, отколкото отношението на останалите. И тя най-прилежно размишляваше върху тях, както и най-прилежно се грижеше за безупречния си външен вид, поведението си, чувствата и други изящни проявления, за да успее да превърне Лидгейт в най-горещия си поклонник.
	Защото Розамонд, макар че непременно би отказала да свърши нещо неприятно, беше много трудолюбива, а сега по-усърдно от всякога рисуваше пейзажи, каруци и портрети на приятели, свиреше на пиано и от сутрин до вечер неуморно се придържаше към собствения си идеал за съвършената дама, като си представяше, че всичко върши пред въображаема публика, която понякога допълнително се разнообразяваше и нарастваше поради многобройните гости в дома им, като това обстоятелство никак не й беше неприятно. Освен това тя намираше време да прочете и най-добрите романи и дори не толкова добрите, а също знаеше и много стихове наизуст. Любимата й поема бе „Лала Рук“*92.
	[*92 _„Лала Рук“_ — поема с ориенталски сюжет от ирландския поет Томас Мур (1779–1852), публикувана през 1817 г. — Б.пр.]
	„Най-прелестната девойка на света! Истински щастливец ще е онзи, който я вземе за жена!“ — това бе мнението на възрастните господа, които често гостуваха на семейство Винси, така че отритнатите младежи отново се престрашаваха да пробват късмета си, както често се случва в малките градове, където на хоризонта не изгряват току-така тълпи от нови съперници. Ала според мисис Плимдейл Розамонд била съвсем неуместно добре образована, защото каква полза имало от разни ми ти тънки умения, които хич не са нужни в брака? А лелята на въпросната госпожица, мисис Булстроуд, преизпълнена с чувства на сестринска преданост към семейството на брат си, най-искрено желаеше две неща за Розамонд — племенницата й да стане по-задълбочена, а също и да намери съпруг, чието имотно състояние да отговаря на обичайната й разточителност.


>>	Глава 17

E>
P>
	Усмихнат, попът заяви:
	Надежда бе добра мома,
	но бедна и умря сама.
P$
E$

	Преподобният Камдън Феърбръдър, когото Лидгейт посети следващата вечер, живееше в старинна каменна къща, която бе в пълна хармония с древната църква насреща й. Мебелите в пасторския дом също бяха старинни, но не дотолкова — те съответстваха на възрастта на дядото и бащата на Феърбръдър. Там имаше боядисани в бяло столове с позлатени венци на облегалките и свободно падаща червена дамаска, на места цепната. По стените бяха окачени гравюри на бивши министри на правосъдието и други известни прависти от миналия век, както и тесни дълги огледала, които отразяваха ликовете им. На фона на тъмната ламперия се открояваха лъскави дървени масички и малки канапета, наредени като фотьойли. Така изглеждаше гостната, където бе въведен Лидгейт. Посрещнаха го три дами, старомодни като мебелировката, които обаче излъчваха малко демодирано, но истинско благородство. Мисис Феърбръдър, белокосата майка на свещеника, изправена жена с жив поглед, малко под седемдесетте, светеше от чистота с безупречното си шалче и волани. Мис Нобъл, сестра й, дребна възрастна дама, бе по-плаха на вид, а шалчето и воланите й видимо бяха поизносени и позакърпени. Мис Уинифред, по-голямата сестра на свещеника, бе като него с приятна външност, но някак възсуха и смирена, както обикновено изглеждат неомъжените жени, привикнали да живеят в постоянна зависимост от по-възрастните. Лидгейт не бе очаквал да срещне толкова чудата компания — смятал бе, че щом Феърбръдър е ерген, сигурно ще го въведе в някоя уютна стая, вероятно изпълнена главно с книги, хербарии и други подобни колекции. Самият свещеник изглеждаше по-различен, както често се случва, когато човек, с когото си се срещал все навън, за пръв те види в домашна обстановка. Мнозина са съвсем други — все едно актьор, винаги изпълнявал роли на дружелюбни хора, изведнъж се преобрази в темерут от нова пиеса. С мистър Феърбръдър случаят не беше такъв. Той изглеждаше малко по-сдържан и мълчалив — всъщност най-много говореше майка му, а той само от време на време вмъкваше някоя закачлива, уталожваща реплика. Възрастната дама очевидно бе свикнала да налага своето мнение на присъстващите и да мисли, че без нейния непрекъснат контрол и най-безобидният разговор би могъл да вземе опасна насока. Разполагаше с време за подобна роля, защото и най-малките й потребности се задоволяваха от мис Уинифред. А по време на разговора дребничката мис Нобъл държеше кошничка в ръка и току пускаше там някоя бучка захар, която уж погрешка бе сложила в чинийката си. После се оглеждаше крадешком и отново се съсредоточаваше върху чашата чай пред себе си, като издаваше тихи мъркащи звуци, подобно на някое боязливо четириного животинче. Моля ви, не си мислете нищо лошо за мис Нобъл! В кошничката си тя чисто и просто заделяше дреболии от по-лесно преносимата храна, предназначени за дечицата на бедните й приятели, които навестяваше в слънчева утрин. Старицата изпитваше такава неописуема, чиста наслада от това, да храни и подпомага всички нуждаещи се създания, че възприемаше силното си влечение като приятен порок, към който се е пристрастила. Твърде вероятно тя усещаше у себе си изкушението да краде от тези, които имат извънредно много, за да дава на онези, които си нямат нищичко, така че в съзнанието й се бе загнездило чувство на вина заради потисканото желание. Човек трябва да е беден, за да се наслади истински на лукса да раздава!
	Мисис Феърбръдър посрещна госта официално и строго, но все пак сърдечно. Тя побърза да го уведоми, че в техния дом рядко прибягвали до медицинска помощ. От малки била приучила децата си да носят топли дрехи и да не преяждат, като според нея тъкмо преяждането била най-честата причина, поради която хората се обръщали към доктор. В отговор Лидгейт се застъпи за тези, на които всъщност майките и бащите бяха преяждали, ала мисис Феърбръдър намери подобен възглед за твърде опасен — Природата била далече по-справедлива. Според нея много угодно било за всеки престъпник да твърди, че праотците му трябвало да се обесят, а не той. И че съгрешилите нещастници били обесвани именно заради греховете на бащите и майките си. Не било нужно да се взираш в отминали неща.
	— Майка ми е също като стария Джордж ІІІ*93 — обади се свещеникът. — Против всяка метафизика.
	[*93 _Джордж ІІІ_ — крал на Англия (1738–1820), който полудява през 1811 г. и задълженията му на крал се поемат от сина му в качеството му на регент. Когато един политик му възразява по въпроса за еманципацията на католиците, той възкликва: „Не искам и да чувам за шотландската ви метафизика“. — Б.пр.]
	— Аз съм против всичко нередно, Камдън. Ръководя се от следното правило — придържай се към няколко съвсем прости истини и съгласувай всичко с тях. В моята младост, мистър Лидгейт, нямаше никакви съмнения кое е добро и кое лошо. Знаехме наизуст катехизиса и това ни стигаше. Напълно наясно бяхме със своето верую и дълг. Всички почтени християни бяха на едно и също мнение. А днес дори от самия молитвеник да цитираш мисъл, пак ще ти възразят.
	— Това прави времената много интересни за тези, които държат на принципите си — отговори Лидгейт.
	— Но майка ми непрекъснато отстъпва — лукаво вметна свещеникът.
	— Не и не, Камдън! Не трябва да създаваш невярна представа за мене у мистър Лидгейт. Никога не бих проявила подобно неуважение към родителите си, като се откажа от всичко, на което са ме научили. Всеки знае какво следва от подобно отмятане. Отметнеш ли се веднъж, ще го сториш и двайсет пъти след това.
	— Човек може да намери сериозни доводи, за да се отметне веднъж, но не и двайсет пъти — заяви мистър Лидгейт, развеселен от решителната възрастна дама.
	— Извинете, но не е така. Ако залагаш на разни ми ти доводи, те изобщо не свършват, щом човек е непостоянен. Баща ми никога не изневеряваше на себе си и изнасяше ясни нравоучителни проповеди без всякакви доводи, и тъкмо затова бе прекрасен човек. Малко са такива като него. Ако ми посочите праведен добър човек, натъпкан с доводи, аз на свой ред ще ви предложа добра вечеря, като ви прочета някоя рецепта от готварската книга. Това е моето мнение и всеки би го потвърдил със собствения си стомах.
	— Що се отнася до вечерята, няма съмнение, майко — съгласи се мистър Феърбръдър.
	— Дали става дума за вечерята, или човека, все тая! Скоро ще навърша седемдесет, мистър Лидгейт, и разчитам на житейския си опит. Малко вероятно е да търся нови светилници, макар че доста ги има и в религията, както навсякъде другаде. По моему те се появяват също като изкуствените платове, които нито се перат добре, нито държат на носене. В моята младост всичко бе различно — християнинът си бе християнин, а свещеникът, бъдете сигурен в това, беше извисен човек, ако не друго. А сега може да е просто един сектант и да иска да изтласка сина ми по силата на някаква измислена доктрина. Ала който и да иска да го изтласка, мистър Лидгейт, горда съм да заявя, че синът ми би могъл да се мери с всеки проповедник в кралството, а да не говорим за това градче, което е на ниско ниво. Поне аз мисля така, защото съм родена и израсла в Ексетър*94.
	[*94 _Ексетър_ — град в Южна Англия, административен център на графство Девон, с величествена катедрала от XIV в. — Б.пр.]
	— Няма що, една майка винаги е безпристрастна — усмихнато отбеляза мистър Феърбръдър. — Какво ли казва майката на Тайк за сина си, как мислите?
	— О, бедната жена! Какво ли наистина може да казва? — възкликна мисис Феърбръдър, поомекнала за миг, защото твърдо вярваше в майчината преценка. — Но пред самата себе си тя признава истината, повярвайте ми.
	— А каква е тази истина? — попита Лидгейт. — Любопитен съм да чуя.
	— О, нищо толкова лошо — отговори мистър Феърбръдър. — Той е усърден човек — не много образован, не и мъдър според мене… защото често не съм съгласен с него.
	— Защо говориш така, Камдън! — възкликна мис Уинифред. — Само преди малко Грифин и жена му се оплакаха, че мистър Тайк ги заплашил да им спре доставката на въглища, ако идват на твоите проповеди.
	Мисис Феърбръдър остави плетивото си, с което се бе заловила след скромната гощавка с чай и препечен хляб, и отправи към сина си такъв поглед, сякаш му казваше: „Е, чу ли сега?“. На свой ред мис Нобъл възкликна: „О, бедничките! Бедничките!“, като вероятно имаше предвид двойната загуба — на проповеди и на въглища. Ала свещеникът отговори кротко:
	— Това е така, защото те не са от моята енория. А пък и не смятам, че за тях моите проповеди струват повече от една доставка на въглища.
	— Мистър Лидгейт — обади се пак мисис Феърбръдър, която не можеше да подмине подобна реплика. — Вие не познавате сина ми. Той винаги се подценява. Все му повтарям, че по този начин подценява и Бог, който го е създал такъв превъзходен проповедник.
	— Това може би е знак за мене да отведа мистър Лидгейт в своя кабинет, майко — засмяно й отвърна свещеникът. — Обещах да му покажа колекцията си — добави той, като се обърна към Лидгейт: — Ще вървим ли?
	И трите дами възразиха срещу тази покана. Не трябвало да се пришпорва мистър Лидгейт, преди да е изпил още една чаша чай. Мис Уинифред приготвила голямо количество превъзходен чай в чайника. Защо Камдън толкова бързал да закара госта в бърлогата си? Че там нямало нищо друго освен спиртосани паразити и чекмеджета, пълни с разни мухи и нощни пеперуди, а на пода нямало дори килим. Мистър Лидгейт да ги извинял заради обстановката. Игра на карти била за предпочитане. Накратко казано, съвсем ясно беше, че жените в непосредствена близост до мистър Феърбръдър може и да го превъзнасяха като великан сред хората и проповедниците, но той им бе позволил да го държат в тясна зависимост от волята си. С обичайната наивност на младия ерген Лидгейт се зачуди защо мистър Феърбръдър не ги е сложил на място.
	— Майка ми не може да свикне с мисълта, че идват посетители, които проявяват интерес към любимите ми странични занимания — заяви свещеникът и отвори вратата на кабинета, където действително не се виждаха каквито и да е удобства за тялото, както бяха загатнали дамите, с изключение на глинена лула и табакера.
	— Обикновено хората от вашето съсловие не пушат — отбеляза той. Лидгейт се поусмихна и кимна с глава. — Нито пък от моето, по-точно казано. Ще чуете нападки от Булстроуд и кръга около него по повод на лулата ми. Но тези хора съвсем не са наясно колко би се зарадвал дяволът, ако взема да откажа тютюна.
	— Разбирам. Вие сте лесно възбудим по характер и имате нужда от успокоително. А аз съм по-невъзмутим и от тютюна ще ми се доспи. Ще се отдам на леност и ще потъна изцяло в летаргия.
	— А вие всъщност възнамерявате да отдадете всичките си сили на работата си. Аз съм десетина-дванайсет години по-възрастен от вас и съм стигнал до някакъв компромис. Подхранвам си една-две слабости, за да не ме безпокоят. Вижте! — продължи да говори свещеникът, като отвори няколко малки чекмеджета. — Мисля си, че съм направил подробно изследване на ентомологията в този край на страната. Впрочем занимавах се успоредно с фауната и флората, но много точно изучих поне насекомите. Нашият край е извънредно богат на всякакъв вид скакалци и щурци. Чудя се дали… Ааа! Посегнахте към стъклената ваза… нея гледате, а не съдържанието на чекмеджетата. Не се ли интересувате от тези неща?
	— Не толкова, когато насреща ми има такава прекрасна безмозъчна грозотия. Всъщност никога не ми е оставало достатъчно свободно време, за да се посветя на естествознанието. Много отрано бях запленен от въпроса за структурите, а това е пряко свързано с професията ми. Освен това нямам странични любими занимания. Пред мене се е ширнало безбрежно море, в което да плувам на воля.
	— О! Вие сте щастливец! — възкликна мистър Феърбръдър, извърна се и започна да пълни лулата си. — Не можете да си представите какво значи да се нуждаеш от духовен тютюн — добавки към древни текстове или дреболии относно разнообразието на Aphis brassicae*95 с познатия подпис на Филомикрон за списание „Туадлър“. Или пък ерудиран трактат относно ентомологията в библейското Петокнижие с включване на неизследвани насекоми, които обаче израилтяните са срещали в пътуването си през пустинята. Или монография за мравките с поглед върху тях още от времето на Соломон, в която няма разминаване между сборника с поговорки и резултатите от съвременните изследвания. Не ви ли пречи димът от лулата ми?
	[*95 _Aphis brassicae_ (лат.) — листни въшки, и по-специално в листата на зелето. — Б.пр.]
	Лидгейт се изненада повече от откровеността в разговора, отколкото от неизреченото послание — че свещеникът донякъде се е разминал с истинското си призвание. Грижливата подредба на всичко в чекмеджетата и рафтовете, както и върху лавиците на библиотеката, отрупани със скъпи илюстровани книги по естествознание, го накара отново да си помисли за печалбите на свещеника от играта на карти, а също и за предназначението им. Прямотата на свещеника сякаш не бе от онзи неприятен вид откровеност в резултат на гузна съвест, прямота с цел да се предотврати порицанието на околните, а чисто и просто израз на желанието да се избегнат всякакви преструвки. Мистър Феърбръдър все пак усети, че откровенията му могат да изглеждат малко преждевременни, така че сега добави:
	— Не съм ви казал още, мистър Лидгейт, че имам предимство пред вас, защото ви познавам по-добре, отколкото вие мене. Помните ли Троли, с когото известно време бяхте съквартиранти в Париж? Аз поддържах кореспонденция с него тогава и той ми разказваше доста неща за вас. Когато пристигнахте тук, не бях съвсем сигурен дали сте същият човек. Много се зарадвах, като разбрах, че сте именно вие. Но не съм забравил, че за разлика от мене, вие предварително не знаете нищо за моята личност.
	В тези думи Лидгейт долови проява на известна деликатност и чувствителност, но не ги проумя напълно.
	— Впрочем — заговори той — какво стана с Троли? Изцяло го загубих от погледа си. Беше много запален по френските социални системи и говореше за намеренията си да се оттегли в някоя гориста местност и да основе нещо като питагорейска общност*96 там. Е, направи ли го?
	[*96 _Питагорейски общности_ — основавани от последователи на древногръцкия философ Питагор, където жените се обучават и медитират наравно с мъжете и са равноправни с тях. — Б.пр.]
	— Съвсем не. Работи на някакви минерални бани в Германия и се ожени за богата пациентка.
	— Значи, аз съм най-последователният, поне засега — засмя се Лидгейт с леко високомерие. — Не се учудвам, медицинската професия неизбежно води и до шарлатании. Бедата идва от самите хора, от тези, които се поддават на лъжи и нелепости. Но вместо да се изнасят проповеди срещу шарлатаните от външни хора, би било по-добре да се вкара дезинфектиращ апарат вътре. С други думи, пак повтарям, както виждате, аз съм проявил най-здрав разум.
	— И все пак вашите планове са далече по-трудни за изпълнение, отколкото създаването на питагорейска общност. Срещу вас ще се изправи не само старият Адам, вселил се вътре в самия вас, но и всички потомци на изначалния Адам, които съставляват обществото наоколо ви. Нали разбирате, жертвал съм дванайсет-тринайсет години повече от вас, за да осъзная всички трудности. Но — тук мистър Феърбръдър замлъкна за миг, а после добави, — ама вие отново сте се вторачили в стъклената ваза. Искате ли да направим размяна? Няма да я получите обаче без добра сделка.
	— Имам спиртосани морски мишки — добра мостра. Бих предложил и новата книга на Робърт Браун Наблюдения с микроскоп на цветния прашец в растенията… ако случайно все още я нямате.
	— Като ви гледам как копнеете да имате тази грозотия, мога да поискам и по-висока цена. Бих могъл например да ви помоля да видите колекцията в чекмеджетата ми и да приемете съжденията ми за новооткритите видове. — Докато говореше, свещеникът ту се движеше напред-назад с лула в уста, ту се надвесваше доста любвеобилно над чекмеджетата си. — Това би било добра тренировка за един млад доктор, който трябва да удовлетворява пациентите си в Мидълмарч. Необходимо е да се научите да се справяте с досадата си, не забравяйте това. И все пак ще приема вашите условия за размяна на грозната вещ.
	— Не смятате ли, че хората прекаляват в желанието си да угаждат на нечии глупави прищевки, а за награда глупците, на които са угаждали, им отвръщат единствено с презрение? — запита Лидгейт, като се приближи до мистър Феърбръдър и се загледа разсеяно в насекомите, прилежно подредени и описани в прикачените красиво изписани табелки. — Много по-добре е първо да накараш хората да те ценят, за да те приемат какъвто си, независимо дали ги ласкаеш, или не.
	— Напълно приемам подобен подход. Но на първо място човек трябва да е убеден, че наистина е ценен, а и независим. Малцина могат да постигнат това. Защото всъщност или изцяло се отказваш да действаш и вече за нищо не те бива, или пък надяваш хомота и го теглиш редом с братята си по съдба, като се движиш заедно с тях. Моля ви, погледнете тези изящни насекоми.
	В края на краищата се наложи Лидгейт бегло да разгледа съдържанието на всяко чекмедже, а междувременно свещеникът изпадна в изблик на самоирония, но не се отказа от желанието да покаже колекцията си.
	— Що се отнася до думите ви за надяването на хомота — заговори Лидгейт, след като седнаха, — преди известно време твърдо реших да се вардя от подобно нещо, доколкото мога. Затуй и реших да не се захващам с нищо в Лондон или поне за доста време напред. Не ми хареса това, което видях там по време на следването си — толкова много безсмислено перчене и неприятно мошеничество. В провинцията хората не се гордеят особено много с познанията си, нито пък са добри събеседници, но поради това и не се пъчат кой знае колко. Също така човек живее здравословно и може необезпокояван да следва пътя си.
	— Да… така е… Започнахте добре — обичате си професията, смятате, че е най-подходящата за вас. Много хора се разминават с правилния избор и после съжаляват за това, но е твърде късно. Но не бива да сте толкова уверен, че непременно ще запазите независимостта си.
	— Имате предвид семейната обвързаност ли? — запита Лидгейт, като си помисли, че мистър Феърбръдър вероятно е доста притиснат в това отношение.
	— Не съвсем. Разбира се, тя доста затруднява нещата. Но една добра съпруга… добра, разумна съпруга… може много да помогне на един мъж и да го направи по-независим. Познавам един в енорията си… прекрасен човек, който обаче без жена си едва ли би могъл да се справи успешно със затрудненията си, както успя да направи. Познавате ли семейство Гарт? Според мене те не са били пациенти на Пийкок.
	— Не ги познавам, но има една госпожица, на име Гарт, в Лоуик.
	— Дъщеря им. Прекрасно момиче.
	— Тя е много мълчалива… почти не съм се вглеждал в нея.
	— Тя обаче добре се е вгледала във вас, не се съмнявайте в това.
	— Чудя се защо — отговори Лидгейт, защото не можеше да каже „Напълно естествено“.
	— О, тя претегля всички поред. Подготвих я за първо причастие — тя ми е любимката.
	Лидгейт не прояви интерес да научи нещо повече за семейство Гарт и мистър Феърбръдър продължи да пуши, обгърнат в мълчание. Най-сетне свещеникът остави лулата си, протегна нозе, погледна Лидгейт с блеснали очи и усмихнато каза:
	— И все пак ние, жителите на Мидълмарч, далече не сме толкова безобидни, за каквито ни смятате. Имаме си своите дрязги и сме разделени на лагери. Аз например съм от единия, а Булстроуд — от другия. Ако гласувате за мене, ще засегнете Булстроуд.
	— Защо сте срещу Булстроуд? — с повишен интерес попита Лидгейт.
	— Не съм срещу него. Казах ви само, че ако гласувате за мене, ще го превърнете в свой враг.
	— Не смятам, че трябва да се притеснявам от това — твърде самоуверено заяви Лидгейт, — но той като че ли има доста добри идеи относно болниците, а пък и влага големи суми в полезни обществени начинания. Може много да ми помогне да осъществя плановете си. Що се отнася до религиозните му възгледи… ами по думите на Волтер*97 заклинанията могат да натръшкат стадото овце само ако към тях се добави и доза арсен. Озъртам се за човека, който крие арсена, и не ме е грижа за заклинанията.
	[*97 _Волтер_ (1694–1778) — френски писател, представител на рационализма и Просвещението. — Б.пр.]
	— Чудесно. В такъв случай може да обидите тъкмо човека с арсена. Мене не бихте ме обидили, бъдете сигурен в това — най-чистосърдечно заяви мистър Феърбръдър. — Не смятам, че личната ми изгода трябва да се превръща в дълг за другите. В много отношения се противопоставям на Булстроуд. Не одобрявам кръга, към който се числи: това са невежи, тесногръди личности и по-скоро притесняват хората, отколкото им помагат. Със своите полусветски, полудуховни възгледи те се оформят като опасна шайка. За тях хората са мърша, която ще им постеле пътя за рая. И все пак — добави той усмихнато — съвсем не мисля, че новата болница на Булстроуд е нещо лошо. А колкото до това, че иска да ме прогони от старата… е, ако ме смята за злонамерен, и аз имам подобно мнение за него. Съвсем не съм образцов свещеник… само едно прилично подобие на такъв.
	Лидгейт изобщо не бе убеден, че в случая наистина става дума за подценяване. Образцовият свещеник, както и образцовият лекар непременно трябва да смята професията си за най-хубавата на света и да приема всички познания като духовна храна за нравствената си патология и терапевтика. Той сдържано попита:
	— Какви причини изтъкна Булстроуд за заместването ви с друг?
	— Че не съм проповядвал неговите възгледи… които той определя като духовна религия. И че съм нямал свободно време. И двете твърдения са верни. Но аз можех да намеря достатъчно време, пък и щях да съм доволен от четирийсетте лири. Така стоят нещата. Но да сложим точка на въпроса. Исках само да ви кажа, че ако гласувате за човека с арсена, няма да развалим отношенията си с вас в резултат на това. Не мога да си позволя да ви загубя. Вие много сте пътешествали, но сега сте се установили сред нас. Потвърждавате представата ми за крайните противоположности. Разкажете ми за Париж.


>>	Глава 18

E>
P>
	О, сър, и най-благородните мечти в света се борят с
	подлички надежди. И най-възвишени души, вдъхнали
	зловонен въздух, могат да се заразят от чума. Или
	лишени от лимонов сок, когато гордо екватора
	пресичат, да станат жертва на скорбута.
P$
E$

	След този разговор изминаха няколко седмици, преди да се наложи Лидгейт да направи своя избор относно назначението на свещеник в новата болница, но междувременно по необясними причини докторът избягваше да мисли на чия страна да застане. Всъщност щеше да му е съвсем все едно кого ще изберат, поради което би взел по-изгодното за себе си решение да гласува за Тайк, ако не беше започнал да изпитва голяма симпатия към мистър Феърбръдър.
	Поради нарасналото им сближаване докторът все повече харесваше свещеника от църквата „Сейнт Ботолф“. Като осъзна ясно положението на Лидгейт в ролята му на новопристигнал млад лекар с точно набелязани професионални цели, мистър Феърбръдър се постара да отклони, вместо да привлече вниманието му към себе си, и тази проява разкри необикновената му чувствителност и великодушие, които Лидгейт бе в състояние високо да оцени. Споменатите достойнства се съчетаваха с други страни в поведението на мистър Феърбръдър, също извънредно благородни, така че характерът му наподобяваше южен пейзаж, в който природното великолепие е в пълна хармония с човешката непринуденост. Малцина мъже биха могли да бъдат така предани и всеотдайни, какъвто бе той към майка си, леля си и сестра си, чиято пълна зависимост от него донякъде бе доста усложнила живота му. Малцина мъже, усетили натиска на ежедневните грижи, проявяват благородната решимост да не прикриват неизбежните си собствени интереси зад привидно възвишени подбуди. В това отношение той съзнаваше, че и след най-внимателния оглед животът му би изглеждал безупречен. Вероятно тъкмо това съзнание будеше у него известно снизхождение към критикарската придирчивост на люде, чието интимничене с Бога сякаш изобщо не влияеше благотворно върху поведението им вкъщи и чиито извисени цели бяха несъвместими с деянията им. Освен това проповедите му бяха остроумни и съдържателни, каквито някога се изнасяха от Англиканската църква в най-цветущия й период, а в литургиите си никога не се осланяше на книги. Хора извън неговата енория се тълпяха да го слушат и тъй като най-трудната задача за един свещеник е да напълни черквата с хора, това бе допълнително основание за известно чувство за превъзходство. Той бе и много приятен човек: благоразположен, находчив, прям и в разговорите с него нямаше и помен от онези лукави усмивчици на скрита неприязън или разни дребни хитрини, с които мнозина от нас огорчават ближните си. Лидгейт го харесваше от все сърце и желаеше да бъдат приятели.
	Преизпълнен с подобни чувства, той все така отбягваше да мисли по въпроса за назначението на свещеник и се самоуспокояваше, че това не само не било негова работа, но и по всяка вероятност неприятното задължение да гласува щяло да му се размине. По молба на мистър Булстроуд Лидгейт изготвяше планове за вътрешната уредба на новата болница и двамата често се съвещаваха по разни въпроси. Безспорно самият банкер смяташе, че поначало може да разчита на Лидгейт като на съмишленик, но не споменаваше нищо относно предстоящия избор между Тайк и Феърбръдър. Ала когато по време на едно заседание на съвета на настоятелите към болницата Лидгейт бе уведомен, че въпросът за назначението на свещеник щял да се реши следващия петък от управителното тяло, включващо директорите и медиците, той се раздразни при мисълта, че се налага да вземе решение по един толкова досаден проблем в Мидълмарч. Неизбежно бе някакъв вътрешен глас да му заяви безпрекословно, че Булстроуд изцяло владее положението и че въпросът за Тайк всъщност се свежда до това, дали Лидгейт ще получи служба, или не. Неизбежно бе и да изпита не по-слаба неохота от своя страна да се прости с надеждата за нова служба. Защото собствените му наблюдения непрекъснато потвърждаваха уверенията на мистър Феърбръдър, че банкерът не би преглътнал подобно неподчинение. „По дяволите с тези жалки машинации!“ — три дни поред все така възкликваше Лидгейт по време на размишленията си, докато се бръснеше, и най-сетне почувства, че въпросът налага неотложно допитване до съвестта. Очевидно налице бяха безспорни доводи срещу избора на мистър Феърбръдър: той се бе захванал с твърде много неща, особено като се има предвид колко време посвещава на занимания извън пряката си служба. Освен това Лидгейт продължаваше да е все така неприятно изненадан, в ущърб на уважението си към Феърбръдър, че свещеникът очевидно играе на карти заради парите — вярно, той действително обичаше картите, но не по-малко и материалната изгода от тях. Всъщност мистър Феърбръдър подкрепяше теорията за голямата полза от игрите и дори твърдеше, че умът на англичанина залинявал поради това, че ги е загърбил. И все пак Лидгейт бе убеден, че свещеникът би играл далече по-рядко, ако не бяха парите. В „Зеленият дракон“ имаше билярдна зала и в очите на разни загрижени майки и съпруги това бе най-голямото изкушение в Мидълмарч. Свещеникът беше първокласен играч на билярд и макар да не се отбиваше често в „Зеленият дракон“, според мълвата понякога се мяркал там през деня и спечелвал пари. А що се отнасяше до службата на свещеник в новата болница, той не даваше вид, че държи толкова на нея, колкото на четирийсетте лири. Лидгейт съвсем не бе пуританин, но картите не го вълнуваха и винаги му се бе струвало твърде долнопробно да се печелят пари по този начин. Освен това според възвишените му представи за битието всяко дребно пристрастяване в името на жалки монети бе противно. Досега в живота му всички материални нужди бяха задоволявани без усилие от негова страна и без дори да се замисля, той с широка ръка пръскаше шилингите, които според него не представлявали нищо за един джентълмен. Никога не му бе и хрумвало да измисли средство как да ги изкарва. Винаги беше съзнавал, че в общи линии не е богат, но нивга не се е чувствал и беден и затова не можеше да си представи до каква степен липсата на пари би могла да определя действията на хората. За него парите не бяха цел в живота и поради това не бе способен да намери оправдание за съзнателния стремеж да се печелят дребни суми. Поначало проблемът с парите напълно го отвращаваше и изобщо не се бе опитал да изчисли съотношението между доходите на свещеника и донякъде задължителните му разходи. По всяка вероятност не би направил подобна сметка и за собственото си положение.
	Сега, когато се стигна до въпроса за гласуването, неприятното обстоятелство с парите наклони везните повече от всякога в ущърб на мистър Феърбръдър. Ами че човек би бил съвсем наясно как да постъпи, ако хората са по-последователни в действията си и особено ако приятелите напълно отговарят на условията за каквато и да е служба, която желаят да заемат! Лидгейт бе твърдо убеден, че ако не съществуваше това сериозно основание да не подкрепи мистър Феърбръдър, би гласувал за него независимо от мнението на Булстроуд по въпроса, защото не възнамеряваше да става васал на банкера. От друга страна, нека да видим и самия Тайк — човек, изцяло отдаден на свещеническия си дълг, който обаче бе само помощник на пастора в църквата „Сейнт Питър“, една не особено многолюдна енория, и би имал достатъчно свободно време за допълнителни задължения. Никой не би могъл да каже лоша дума за мистър Тайк, макар че хората не го понасяха и го подозираха в лицемерие. Всъщност от своя гледна точка Булстроуд бе напълно прав.
	Ала откъдето и да погледнеше на въпроса, все нещо стряскаше Лидгейт. А той бе горделив човек и малко се дразнеше, че обстоятелствата го принуждават да се стряска. Не му се искаше да проваля собствените си съкровени планове, като развали отношенията си с Булстроуд. Не му се искаше обаче и да гласува срещу Феърбръдър, като по този начин го лиши от поле за действие и заплата. Освен това възникваше въпросът дали пък допълнителните четирийсет лири няма да помогнат на свещеника да се освободи от мерзкото бреме да печели на карти. На всичко отгоре на Лидгейт никак не се нравеше мисълта, че като гласува за Тайк, той всъщност прави изгоден за себе си избор. Но дали наистина целта му е личната изгода? Точно така биха решили другите хора — ще отсъдят, че той раболепничи пред Булстроуд, за да може да се издигне и да преуспее в обществото. Какво да се прави? Дълбоко в себе си бе убеден, че ако ставаше дума само за личния му успех, нямаше изобщо да го е грижа дали банкерът го смята за приятел, или враг. Единственото нещо, на което държеше, бе да има среда за изследванията си, стимул за идеите си. В края на краищата не е ли негов дълг да постави на първо място възможността да разполага с добра болница, където би могъл да демонстрира специфичните черти на треската и да изпробва терапевтичните резултати, а после всичко останало, свързано с назначението на свещеника? За пръв път Лидгейт почувства как дребните социални предпоставки в цялата им угнетителна сложност невидимо го притискат и спъват. Той приключи с вътрешните си прения и се отправи към болницата с единствената надежда, че по някакъв начин обсъждането може да вземе друг обрат и везните така да се наклонят, че гласуването да стане излишно. Според мене обаче той донякъде се осланяше и на внезапния порив, който изведнъж ни обзема в дадени случаи — неясното чувство, връхлетяло ни изведнъж като топла вълна, ни позволява с лекота да вземем решение, докато хладнокръвно изтъкваните доводи само усложняват въпроса. Както и да стояха нещата обаче, той не реши твърдо за кого да гласува, като вътрешно се бунтуваше заради наложената му принуда. Преди време би приел подобно положение като напълно нелепо стечение на обстоятелствата, че именно той, със своята непоколебимост да бъде независим и с ясно определената си цел в живота, би могъл още в самото начало на пътя си да бъде заставен да избира между две жалки, еднакво неприятни възможности. На студентската скамейка бе програмирал действията си в обществото по съвсем различен начин.
	Лидгейт потегли доста късно към заседанието, но доктор Спраг, другите двама лекари, както и няколко души от директорите бяха пристигнали рано. Мистър Булстроуд, председателят и ковчежникът, бе сред тези, които още не бяха дошли. От общия разговор сякаш се подразбираше колко сложен за разрешаване е въпросът, поради което всеобщите предположения, че Тайк ще получи мнозинство, не изглеждаха толкова сигурни. За най-голямо учудване се оказа, че двамата лекари са на едно и също мнение или по-скоро, макар и от различни гледни точки, щяха да са единни в действията. Доктор Спраг, тежкият ръбат господин, бе привърженик на Феърбръдър. Предположенията, че докторът е безбожник, изглеждаха все по-правдоподобни, но кой знае защо, жителите в Мидълмарч се примиряваха с този негов недостатък, сякаш Спраг бе едва ли не самият председател на Камарата на лордовете. Впрочем твърде вероятно е безусловната вяра в професионалните му качества да е нараснала тъкмо поради тази причина, защото древното като света схващане за тясната връзка между острия ум и злото начало у човека още битуваше в съзнанието на дамите, негови пациентки, които иначе бяха много вещи по отношение на чувствата и модата. Може би тъкмо безбожието му караше съседите да казват за него, че бил непреклонен и разсъдлив, особености, също приемани благосклонно, особено когато се събираха данни за разни илачи. Във всеки случай съвсем сигурно е, че ако в Мидълмарч се появеше лекар със славата на дълбоко религиозен човек, отдаден на молитви и трескаво богослужение, веднага щеше да възникне всеобщо недоверие към медицинските му умения.
	В този смисъл за доктор Минчин бе твърде благоприятно обстоятелството (в професионално отношение), че религиозните му възгледи са съвсем общи, и то такива, които оказват сдържана медицинска подкрепа на всякакви сериозни убеждения — било то църковни или сектантски, — без обаче да се придържат към определени принципи. Ако например мистър Булстроуд изтъкнеше — нещо, напълно възможно — значението на Мартин-Лутеровата доктрина за спасението на душата, която църквата трябва да следва, за да избегне упадъка, доктор Минчин съответно се преизпълваше с увереност, че човекът не е просто автомат или „случаен набор от атоми“*98. А ако мисис Уимпъл изтъкнеше пръста на провидението в стомашните си болежки, доктор Минчин от своя страна отваряше простор за духа и отхвърляше всякакви догми. Ако пивоварят, заклет унитарианец, подхвърляше шеги относно веруюто на атанасийците, доктор Минчин го подкрепяше с цитат от „Есе за човека“ на Поуп*99. Той възразяваше срещу доста свободния анекдотичен стил, който доктор Спраг си позволяваше, и се придържаше към вече утвърдени цитати и всякакви форми на изисканост — всеизвестно бе, че е някакъв сродник на епископ и от време на време прекарва отпуска си в палата му.
	[*98 Фраза, изречена от Цицерон. — Б.пр.]
	[*99 _Александър Поуп_ (1688–1744) — английски поет, смятан за най-блестящия сатирик на епохата си. — Б.пр.]
	На външен вид доктор Минчин, блед, с пухкави ръце и закръглен силует, твърде много приличаше на кротък божи служител. От своя страна доктор Спраг беше неимоверно висок. Панталоните му се нагъваха на коленете и разкриваха голяма част от ботите му — по онова време долната лента на панталоните, пъхната в ботите, сякаш извънредно много допринасяше за достолепната осанка. Той непрекъснато сновеше напред-назад, нагоре-надолу, сякаш не го свърташе на едно място. Накратко казано, доктор Спраг имаше тежест и от него можеше да се очаква да сграбчи болестта и направо да я изхвърли през прозореца. А колкото до доктор Минчин, той по-скоро би могъл да долови тайното й прокрадване и да я изпревари. Те се радваха горе-долу на еднаква лекарска репутация, сама по себе си странна привилегия, ала с твърде голяма доза етичност двамата прикриваха презрението си към съответните умения на другия. Като възприемаха себе си едва ли не като отделни институции в Мидълмарч, те бяха готови да се съюзят срещу всякакъв тип новатори или непрофесионалисти, изпречили се на пътя им. Поради тази причина дълбоко в душите си еднакво роптаеха срещу мистър Булстроуд, макар че доктор Минчин никога не проявяваше открита враждебност към банкера, нито пък възразяваше срещу намеренията му без предварителни обстойни обяснения пред мисис Булстроуд, която бе на мнение, че единствено доктор Минчин усеща процесите в организма й. Лаик, който се намесва в професионалната сфера на докторите и непрекъснато им натрапва реформите си — това всъщност не засягаше толкова двамата лекари, колкото аптекарите, задължени с договор да обслужват бедняците, — бе все пак твърде неприятна особа за тънкото обоняние на специалистите. Така че доктор Минчин напълно подкрепи настоящия отпор срещу Булстроуд, раздразнен от очевидното намерение на банкера да покровителства Лидгейт. Дългогодишните лекари по обща медицина, мистър Ренч и мистър Толър, застанали малко встрани, бяха потънали в дружески разговор и накрая единодушно заключиха, че Лидгейт бил нахалник, оръдие в ръцете на Булстроуд за постигане на целите му. Пред приятелите си извън медицинските среди и двамата бяха похвалили другия новодошъл млад лекар по обща медицина, пристигнал в града след пенсионирането на мистър Пийкок без всякакви други препоръки освен собствените си качества и основанието да се вярва в солидната му професионална подготовка поради обстоятелството, че очевидно не е губил времето си със занимания в други клонове на науката. Съвсем ясно било, че с отказа сам да раздава лекарства Лидгейт възнамерявал да хвърли сянка върху реномето на колегите си, а освен това се опитвал да размие границата между своето ниво на доктор по обща медицина и нивото на други лекари, които в името на професията смятали за нужно да се придържат към множеството разграничения. И най-вече да се разграничат от човек, непосещавал ни един английски университет и неизпитал удоволствието от липсата на анатомически изследвания там, ала появил се с критикарска нагласа и със самочувствието, че се изучил в Единбург и Париж, където може и да се правели разни ми ти научни наблюдения, но те едва ли били задълбочени.
	Така се стекоха нещата, че в този случай Булстроуд започна да се отъждествява с Лидгейт, а Лидгейт с Тайк. И тъкмо поради разнообразието от взаимозаменяеми имена относно назначението на свещеник, различните умни глави бяха улеснени при вземането на едно и също решение по въпроса.
	Още с влизането си доктор Спраг направо заяви пред събралата се група:
	— Аз съм за Феърбръдър. На заплата, подкрепям това с цялата си душа. Че защо трябва да се отнема заплащането на пастора? Той не получава много… дава за застраховки, за поддържане на дома, за благотворителна дейност. Сложете му четирийсет лири в джоба и няма да сбъркате. Добър човек е този Феърбръдър, съвсем различен от обичайните пастори, така че ще върши работа.
	— Хо-хо-хо! Докторе — обади се старият Паудърел, доста заможният пенсиониран железар. Възклицанието му беше нещо средно между смях и парламентарен възглас на неодобрение. — Трябва непременно да ти дадем думата. Но тук е нужно да вземем решение не за нечий си доход… а за спасението на душите на горкичките болни хорица. — При тези думи в гласа и в изражението на мистър Паудърел се долови истинско състрадание. — Извънредно прекрасно проповядва евангелието, пустият му мистър Тайк. Направо бих гласувал срещу съвестта си, ако не подкрепя мистър Тайк… Това е самата истина.
	— Според мене противниците на мистър Тайк не са приканвали когото и да било да гласува срещу съвестта си — възрази мистър Хакбът, богат кожар, силен в красноречието, чиито проблясващи очила и щръкнала коса се насочиха доста заканително към безобидния мистър Паудърел. — Смятам, че е редно ние като директори да решим дали цялата ни работа се свежда единствено до това, да изпълняваме предложения, които идват от една и съща страна. Има ли тук член на комисията, който да твърди, че някога би му хрумнала идеята да измести господина, неотменно изпълнявал задълженията си на свещеник досега, ако тази идея не му бе внушена от хора, склонни да възприемат всяка институция в този град като механизъм за прокарване на собствените си възгледи? Не упреквам никого за подбудите му — оставям ги на собствената му съвест и божията воля, но заявявам открито, че тук се правят постоянни опити за оказване на натиск, което е в пълно противоречие с истинската независимост на духа, а също така твърдя, че коленопреклонното раболепие обикновено се предизвиква от най-различни обстоятелства, но господата, които се държат по този безподобен начин, не могат да си позволят да признаят това поради някои нравствени или парични съображения. Аз самият съм мирянин, но съм посветил не малко време на въпроса за деленията в църквата и…
	— О, по дяволите с тези деления! — шумно се намеси мистър Франк Холи, адвокат в кантора, който рядко се появяваше на заседанията, но сега, с камшик в ръка, набързо се бе отбил. — Ние тук нямаме нищо общо с тях. Феърбръдър вършеше работа… всичката работа… и то без пари, и ако трябва да има заплащане, трябва да се даде тъкмо на него. Смятам, че е светотатство да се отнеме службата от Феърбръдър.
	— Според мене би било добре господата да не придават на изказванията си личностен характер — отбеляза мистър Плимдейл. — Аз ще гласувам за назначението на мистър Тайк, но ако мистър Хакбът не бе отправил подобни намеци, нямаше да знам, че съм коленопреклонен раболепен угодник.
	— Не съм отправял лични нападки. Аз ясно казах, че… ако ми позволите да повторя и да обобщя какво точно исках да кажа…
	— О, ето го и Минчин! — възкликна мистър Франк Холи, при което всички извърнаха очи от красноречивия мистър Хакбът и по този начин го накараха да почувства колко малко се ценят необикновените дарби в Мидълмарч. — Хайде, докторе, ще те накарам да вземеш правилното решение, нали?
	— Надявам се да е така — отговори доктор Минчин, като кимаше и се здрависваше с един или друг. — Независимо как ще се отрази това на чувствата ми.
	— Според мене, ако изобщо може да става дума за чувства, трябва да ги проявим към човека, който ще бъде изхвърлен — обади се мистър Франк Холи.
	— Признавам, че храня чувства и към другия кандидат. Изпитвам известно раздвоение — заговори доктор Минчин, като потри ръце. — Смятам, че мистър Тайк е прекрасен човек… трудно може да се мери с някого… и съм убеден, че е предложен поради безукорни съображения. От своя страна аз бих искал да мога да му окажа подкрепа. Но обстоятелствата ме карат да погледна на случая и от друга страна, при което да дам предимство на кандидатурата на мистър Феърбръдър. Той е дружелюбен човек, способен проповедник и е по-отдавна сред нас.
	Старият мистър Паудърел гледаше напред, мълчалив и тъжен. Мистър Плимдейл нервно заоправя връзката си.
	— Надявам се, че не посочвате Феърбръдър като образец на свещеник — обади се мистър Ларчър, известният разносвач, който тъкмо бе влязъл. — Не храня лоши чувства към него, но с това назначение сме отговорни и пред хората — да не казвам по-силни думи. Според мене Феърбръдър е твърде нехаен за свещеник. Не искам да изтъквам някои негови слабости, но той няма кой знае колко да се престарава и ще изнася малко на брой служби.
	— По дяволите, това е далече по-добре, отколкото прекалено много — възкликна мистър Холи, известен с грубия си език в този край на графството. — Болните хора надали ще понесат непрекъснати проповеди и молитви. При това разни ми ти методистки религиозни уклони се отразяват зле на духа, а и на вътрешните органи, не е ли така? — добави той, като се обърна към четиримата присъстващи доктори.
	Отговор обаче не последва поради влизането на неколцина господа, посрещнати донякъде сърдечно. Това бяха преподобният Едуард Тезигър, пастор на църквата „Сейнт Питър“, мистър Булстроуд и старият ни приятел мистър Брук, който наскоро бе приел да бъде включен в директорския съвет, но не бе присъствал на нито едно заседание — сега бе дошъл по настояване на мистър Булстроуд. Очакваше се единствено пристигането на Лидгейт.
	Всички седнаха, а Булстроуд, както винаги блед и сдържан, влезе в ролята на председател. Мистър Тезигър, умерен евангелист, желаел назначението на приятеля си мистър Тайк, усърден, способен човек, пастор в не особено многолюдна енория, където нямало кой знае колко души за спасяване и поради това щял да има предостатъчно време за новата служба. Желателно било подобен свещенически дълг да се поеме с много плам и усърдие, защото предоставял благоприятна възможност за духовно въздействие. И макар да било добре, че се предвиждало заплащане, нужно било още по-зорко да се следи да не би службата да се сведе само до въпроса за парите. Държанието на мистър Тезигър бе толкова кротко и благочестиво, че всякакви ругатни можеха да се изричат само наум.
	Мистър Брук смятал, че намеренията на всички били най-благородни. Самият той нямал пряк поглед към дейностите в болницата, макар че вземал присърце всяко нещо, свързано с благополучието на хората в Мидълмарч, и щял да бъде безкрайно щастлив да се срещне с присъстващите господа по всеки обществен въпрос — „какъвто и да е обществен въпрос, нали разбирате“, повтори мистър Брук, като кимна с глава в знак на пълно разбирателство.
	— Аз съм твърде зает като магистрат, а също така изготвям и архив на документи, но смятам, че общността може напълно да разполага с времето ми… и, накратко казано, приятелите ми ме убедиха, че свещеник на заплата… на заплата, нали разбирате… е извънредно удачно нещо, така че съм много щастлив да дойда тук и да гласувам за назначението на мистър Тайк, който, както научих, бил безупречен човек, жертвоготовен като апостол, красноречив и така нататък… не бих си позволил да не гласувам за него… при тези обстоятелства, нали разбирате?
	— Струва ми се, че сте обработен и запознат само с едната страна на въпроса, мистър Брук — заяви мистър Франк Холи, поддръжник на торите, изпълнен с подозрения за предизборни трикове, човек, който не се побояваше от никого. — Вие като че ли не сте наясно, че един от най-достойните ни съграждани години наред работеше без заплащане като свещеник в енорията и че сега предлагат мистър Тайк да го измести.
	— Моите извинения, мистър Холи — възрази мистър Булстроуд, — но мистър Брук е напълно осведомен относно личността на мистър Феърбръдър и заеманата от него длъжност.
	— Да, но от страна на враговете му — избухна мистър Холи.
	— Надявам се, че тук не става дума за лична вражда — обади се мистър Тезигър.
	— Обзалагам се, че има такава — тросна се мистър Холи.
	— Господа — заговори мистър Булстроуд с равен глас, — същността на въпроса може да се изложи съвсем накратко и ако някой от присъстващите тук смята, че не всички, на които предстои да гласуват, са добре осведомени, аз мога да обобщя съображенията ни и за двата случая.
	— Не мисля, че това е нужно — заяви мистър Холи. — Според мене всички тук много добре знаем за кого искаме да гласуваме. Ако човек желае да отсъди справедливо, не чака до последния момент да чуе и двете страни на въпроса. Нямам време за губене и предлагам веднага да пристъпим към гласуване.
	И все пак последва кратка, но разпалена препирня, преди всеки да напише „Тайк“ или „Феърбръдър“ на лист хартия и да го пусне в стъкления съд. И в този миг Булстроуд видя, че в залата влиза Лидгейт.
	— Смятам, че засега гласовете са поравно за двамата — заяви мистър Булстроуд с отчетлив остър тон. А после погледна към Лидгейт и добави:
	— Има още един глас за пускане. Вие сте наред, мистър Лидгейт, заповядайте да напишете съответното име.
	— Сега вече въпросът е решен — каза мистър Ренч и се надигна. — Всички знаем как ще гласува мистър Лидгейт.
	— Вие като че ли намеквате нещо, сър — отговори Лидгейт доста предизвикателно, застанал с молив в ръка.
	— Просто намеквам, че от вас се очаква да подкрепите мистър Булстроуд. Да не би да намирате този намек за обиден?
	— На някого може и да изглежда обиден. Но няма да се откажа да подкрепя мистър Булстроуд с гласа си в този случай.
	И Лидгейт веднага написа името „Тайк“.
	И така преподобният Уолтър Тайк стана свещеник в лечебницата, а мистър Лидгейт продължи да работи с Булстроуд. Той не бе сигурен дали Тайк наистина не е по-подходящият кандидат, но все пак съвестта му подсказваше, че ако бе напълно свободен да избира, щеше да гласува за мистър Феърбръдър. Историята с назначението на свещеника остави неприятен спомен в съзнанието му като случай, при който усети много силно дребнавите боричкания в Мидълмарч. Че как би могъл да се чувства добре човек при избор между подобни възможности, и то направен при такива обстоятелства? Точно толкова може някой да е доволен и от шапката си, подбрана измежду различните видове, изложени за продан според модата в момента, и съответно да си я носи, приел я за по-прилична от останалите.
	Но мистър Феърбръдър се държеше с него все така дружелюбно, както и преди. Образът на кръчмаря и грешника далече не е така несъвместим с лика на съвременния фарисей, тъй като повечето от нас често не осъзнават достатъчно ясно колко погрешни са постъпките ни, както не осъзнаваме и колко погрешни са доводите ни, или пък нелепи са шегите ни. Ала у пастора на черквата „Сейнт Ботолф“ нямаше и следа от фарисейщина и тъкмо поради непоколебимото му убеждение, че и той е като всички простосмъртни, се отличаваше значително от тях в едно отношение — можеше да оправдае хората, че го подценяват като личност, както и да съди безпристрастно поведението им дори и когато то е насочено срещу него.
	— Трудно се справям с превратностите в живота, съзнавам това — заяви той един ден пред Лидгейт. — Но аз съвсем не се смятам за могъщ човек… и никога няма да се прославя с каквото и да било. Хубава е притчата за избора на Херкулес на Доброто пред Злото. Но Продик*100 е представил нещата като съвсем лесни за героя, сякаш първото уместно решение е напълно достатъчно. А има и други легенди — как Херкулес поема опасната хурка на Омфала, а накрая облича отровната риза на кентавъра Несус и умира. Според мене едно правилно решение може да помогне на човека само ако и решенията на другите хора спрямо него са напълно благоприятни.
	[*100 _Продик_ (465–395 г. пр.н.е.) — древногръцки философ, високоуважаван от Платон, известен с притчата си за избора на Херкулес между Доброто и Злото. Алегоричният сюжет на притчата е многократно пресъздаван в литературата, живописта и музиката. — Б.пр.]
	В разсъжденията на пастора невинаги се долавяше бодрост на духа. Той наистина не бе станал фарисей, но в преценката си на житейските поврати не се бе освободил от онова черногледство, при което ние, хората, сме твърде склонни веднага да отдадем несполуките на собствените си недъзи. Според Лидгейт бе твърде жалко, че на мистър Феърбръдър му липсва силна воля.


>>	Глава 19

E>
P>
	L’altra vedete ch’ha fatto alla guancia
	Della sua palma, sospirando, letto*101.
	[*101 _„Виж другата, която, въздишайки, е направила легло за бузата си с дланта на ръката си.“_ В творбата на Данте лицето, за което става дума, е Анри от Навар. Елиът обаче е сменила мъжката форма altro с женската altra. — Б.пр.]
@	Чистилище
P$
E$

	Когато Джордж ІV все още властваше над уединените покои в Уиндзор, когато дук Уелингтън бе министър-председател, а мистър Винси — кмет в старата община на Мидълмарч, мисис Късобан, с моминското име Доротия Брук, бе предприела сватбено пътешествие до Рим. Общо взето, в неведението си относно доброто и злото светът по онова време бе с четирийсет години по-назад от днешната епоха. Тогава пътешествениците много по-рядко съхраняваха в съзнанието или джобовете си подробна информация за християнското изкуство и дори най-блестящият английски изкуствовед от този период погрешка вземаше обсипаната с цветя урна на Дева Мария за причудлива декоративна ваза, плод на творческата фантазия на художника. Романтизмът бе успял тук-там да запълни някои празнини с любов и познания, но подквасата му не бе проникнала до духа на епохата, нито до храната на простосмъртните. Тя бе шупнала под формата на знаменателно, пламенно въодушевление у някои дългокоси немски художници, пребиваващи в Рим, а младежите от други националности, които работеха или се шляеха покрай тях, понякога се усещаха увлечени от все по-разрастващото се движение.
	В една прекрасна сутрин млад човек с умерено дълга, но гъста и къдрава коса, който обаче имаше вид на англичанин, ако се съди по облеклото, тъкмо бе обърнал гръб на Belvedere Torso*102 във Ватикана и се бе загледал във великолепния планински пейзаж, разкрил се пред очите му от прозорците на съседния овален вестибюл. Той бе твърде погълнат от гледката и не забеляза появата на тъмноокия, жизнерадостен германец, който се приближи до него, сложи ръка на рамото му и каза със силен акцент:
	[*102 _Belvedere Torso_ — древногръцка скулптура на голо мъжко тяло, изложена в галерията Белведере. — Б.пр.]
	— Ела! Веднага! Докато не е сменила позата си.
	Англичанинът мигновено откликна на повикването и двамата младежи бързо преминаха покрай Meleager*103 и се насочиха към залата, където легналата Ариадна, по онова време наричана Клеопатра, се бе изтегнала с цялата си мраморна сласт и красота, а около тялото й леко се диплеше драперия, нежна като пролетен цвят. Двамата пристигнаха тъкмо навреме, за да зърнат друга фигура до пиедестала, в близост до полегналата мраморна статуя — една незасенчена от Ариадна разцъфнала девойка от плът и кръв, облечена в сива квакерска дреха. Дългата й пелерина, закопчана на шията, бе отметната назад и откриваше ръцете й, а с освободената си от ръкавица изящна длан тя подпираше бузата си, като по този начин бе поизместила назад бялото си касторено боне, очертало като ореол скромно сплетената й тъмнокестенява коса. Девойката не гледаше към скулптурата, вероятно дори и не мислеше за нея. Големите й замечтани очи се бяха втренчили в слънчевите отблясъци по пода. Ала тя усети присъствието на двамата непознати, поспрели наблизо уж да се полюбуват на Клеопатра, така че без дори да поглежда към тях, веднага се извърна и се приближи до камериерката и придружителя си в пътуването, които се разтакаваха из залата, недалеч от нея.
	[*103 _Meleager_ — скулптура на древногръцки герой. — Б.пр.]
	— Какво ще кажеш за подобен ярък контраст, а? — попита германецът и погледна приятеля си в очакване да зърне в очите му съответната възхита, но не чул отговор, словоохотливо продължи: — Там лежи античната красота, която дори и в смъртта не прилича на труп, но е застинала в пълна удовлетвореност от чувственото си съвършенство. А тук е застанала красотата от плът и кръв, с усещането за християнските столетия в гръдта си. Ала тя трябва да носи дрехи на монахиня. Според мене напомня за това, което ти би нарекъл квакерска*104 същност. В мой портрет бих я нарисувал като монахиня. Но тя е омъжена! Зърнах венчалния й пръстен на прелестната й лява ръка, защото иначе бих приел онзи болнав на вид Geistlicher*105 за неин баща. Видях го да се сбогува с нея преди малко, а после я съзрях в тази великолепна поза. Помисли си само! Той навярно е богат и желае да й се направи портрет. Ааа! Не можем повече да я наблюдаваме… тръгва си! Хайде да я проследим до къщи!
	[*104 Квакерите принадлежат към религиозна секта, проповядваща доктрината за вътрешната светлина. — Б.пр.]
	[*105 _Geistlicher_ (нем.) — свещеник. — Б.пр.]
	— Не, не! — възкликна приятелят му, леко намръщен.
	— Странно се държиш, Ладисло! Изглеждаш изумен. Да не би да я познаваш?
	— Знам само, че е омъжена за братовчед ми — отговори Уил Ладисло, като закрачи из залата, вглъбен в себе си, а приятелят му германец вървеше редом до него и съсредоточено го наблюдаваше.
	— Какво, за онзи…? Та той повече прилича на твой чичо… това е по-изгодна роднинска връзка.
	— Не ми е чичо. Уверявам те, че ми е втори братовчед — добави Ладисло, малко раздразнен.
	— Schön, schön. Не ставай сприхав. Нали не ми се сърдиш, че за мене мисис Втора братовчедка е най-прекрасната млада мадона, която съм виждал?
	— Да се сърдя ли! Глупости! Виждал съм я само веднъж за няколко минути, когато братовчед ми ни запозна точно преди да замина от Англия. Тогава още не бяха женени. Не знаех, че ще пристигнат в Рим.
	— Но сега ти ще им отидеш на гости… ще научиш какъв е адресът им… след като знаеш фамилията. Дали да не идем до пощата? И тогава можеш да им кажеш за портрета.
	— По дяволите, Науман! Не знам какво да правя. Не съм толкова безочлив като тебе.
	— Пфуу! Това е само защото си дилетант и аматьор. Ако беше художник, щеше да разбереш, че тя е антична фигура, озарена от християнски добродетели… един вид християнска Антигона… чувствена стихия, овладяна от духовна страст.
	— Да, разбирам, а също така разбирам, че главното й предназначение в живота е да бъде нарисувана от тебе… за да добие божествена завършеност и едва ли не да се изчерпи, като запълни тясното ти платно. Може и да съм аматьор в твоите очи, но не смятам, че цялата вселена е устремена към мъглявата значимост на картините ти.
	— Но това е точно така, драги мой… стига да е устремена благодарение на мене, Адолф Науман, неизменната величина… — отговори добронамереният художник и потупа Ладисло по рамото без всякакво раздразнение от безпричинните язвителни нотки в гласа му. — Виж какво! Моето битие предполага битието на цялата вселена… нали? А моят дълг е да рисувам… и като художник съм изпълнен с идеята, общо взето, genialisch, да изобразя втората ти баба или пралеля ти върху платното. Следователно цялата вселена се е устремила към подобна картина точно по този начин, който е осъществим само ако аз наистина съществувам.
	— Но дали наистина е осъществим, ако аз съм се устремил да ти попреча?… Тогава нещата не са чак толкова прости.
	— Ни най-малко. Подобна битка води до едно и също нещо… дали да има картина, или да няма… напълно логично. — Тук Уил не можа повече да издържи на невъзмутимия си тон и внезапно избухналият ведър смях мигновено преобрази смръщеното му лице.
	— Хайде, стига, приятелю… ще ми помогнеш, нали? — попита обнадежден Науман.
	— Глупости! В никакъв случай, Науман! Английските дами не могат току-така да позират на когото и да било. При това ти искаш да изразиш прекалено много с портрета й. Какъвто и да е, той непременно ще има фон, който всеки познавач би тълкувал посвоему. А какво всъщност представлява портретът на една жена? Боите и глината в края на краищата са неподходящ материал. Те само замъгляват и принизяват идеите, вместо да ги извисят. Езикът е далече по-изтънчено средство.
	— Така е, особено за тези, които не могат да рисуват — отговори Науман. — Тук си напълно прав. Но аз не съм те карал да я нарисуваш, приятелю.
	Дружелюбният художник пусна жилото си, но Ладисло изобщо не показа, че е обиден. Продължи да говори, сякаш не е чул нищо.
	— Езикът пресъздава по-пълно образа и е много по-добре в лика да има скрита дълбочина. В края на краищата, истинското претворяване предполага вникване в душата, а живописта представя преди всичко видимото. Усещам това особено в портретите на жените. Сякаш една жена не представлява нищо повече от игра на багри! А трябва да се уловят и движенията, звуците. Жените променят дори дишането си — всеки миг дъхът им е различен… Например дамата, която току-що срещна — че как би могъл да изобразиш гласа, кажи ми? А той е по-божествен от всичко останало, което видя.
	— Да, да, ясно. Ти ревнуваш. Никой друг мъж не трябва да си въобразява, че би могъл да пресъздаде върху платното твоя идеал. Това е съвсем сериозно нещо, приятелю. Твоята пралеля! „Der Neffe als Onkel“*106 в трагичен смисъл… ungeheuer*107!
	[*106 _„Der Neffe als Onkel“_ (нем.) — „Племенникът като чичо“, комедия от Шилер (1803), в която племенникът се представя за чичо, за да спечели любимата жена. — Б.пр.]
	[*107 _Ungeheuer_ (нем.) — чудовищно. — Б.пр.]
	— Наистина ще се скараме, Науман, ако отново кажеш за дамата, че ми е пралеля.
	— Как тогава да я наричам?
	— Мисис Късобан.
	— Добре. Но да предположим, че аз се запозная с нея въпреки нежеланието ти и установя колко силно копнее да бъде нарисувана.
	— Да, това наистина е предположение! — с презрителен намек отговори Уил Ладисло, с което искаше да сложи край на разговора. Усещаше, че се дразни от дреболии, повечето от които бяха само плод на въображението му. И защо изобщо се гневи относно мисис Късобан? Ала той чувстваше, че нещо се е променило в отношението му към нея. Има хора, които непрекъснато си измислят сблъсъци и усложнения в най-разнообразни драми, в които никой не желае да им бъде партньор. Тяхната уязвимост се проявява по незначителни поводи, най-често напълно безобидни.


>>	Глава 20

E>
P>
	Дете захвърлено,
	отворило очи след сън дълбок,
	озърта се наоколо със поглед плах,
	но не съзира обич по света широк.
P$
E$

	Два часа по-късно Доротия вече седеше във вътрешната стая, по-скоро в будоара на красиво жилище, което се намираше на Via Sistina.
	За съжаление, трябва да добавя, че тя горко плачеше, толкова изцяло отдадена на тази разтуха за потиснатата душа, каквато една жена, свикнала да се владее напълно заради собственото си достойнство или загрижеността към околните, би могла да си позволи само когато е напълно уверена, че е сама. Беше съвсем сигурно, че мистър Късобан ще се застои още във Ватикана.
	Ала дори самата Доротия не би могла да посочи точната причина за мъката си. Сред мъглявината от объркани мисли и чувства постепенно изплуваше догадката, предизвикала самобичуващ плач, че чувството й на отчаяние се дължи на собствената й духовна нищета. Всъщност беше се омъжила за човек по свой избор, а имаше и голямо предимство пред повечето девойки, защото бе приела брака си най-вече като начало на поредица от нови задължения. Веднага бе преценила, че тъй като мистър Късобан неимоверно я превъзхожда интелектуално, той често ще е зает с изследвания, в които тя не би могла пълноценно да участва. А освен това след краткото си самотно моминство тя изведнъж се бе озовала в Рим, град с жива история, където миналото на цяло полукълбо сякаш се заниза пред погледа като в погребална процесия, украсена с чудати родословни символи, както и с трофеи от далечни страни.
	Цялата тази смайваща калейдоскопичност обаче засилваше странното хипнотично усещане в живота й на младоженка. Доротия вече бе прекарала пет седмици в Рим и през меките утрини, когато есента и зимата вървяха хванати за ръце, подобно на щастлива възрастна двойка, като единият от тях щеше да остане и да преживее в уединение мразовита самота, тя бе обикаляла града първо с мистър Късобан, а напоследък главно с Тантрип и опитния им придружител. Разведена бе из най-хубавите галерии, показани й бяха най-важните гледки, най-големите руини и най-величествените черкви, докато най-накрая предпочете често да ходи до Campagna*108 — там се чувстваше насаме с небето и земята, далече от потискащия маскарад на епохите, в който собственият й живот сякаш представляваше непрекъснато преобличане със странни одежди.
	[*108 _Campagna_ — равнинна местност, която обгражда Рим. — Б.пр.]
	За хора, разглеждали Рим през увеличителната лупа на познанията, които придават душевност на всички исторически паметници и разкриват невидимите връзки между абсолютните контрасти, Рим все още може да изглежда като духовния център за тълкуване на света. Ала нека тези люде да си представят следния исторически контраст: как величествените мозаечни впечатления от този имперски, папски град изведнъж се врязват в съзнанието на млада девойка, възпитана в духа на английското и швейцарското пуританство и подхранвана с постни протестантски истории и с изкуство главно от типа на ръкоделието; как те въздействат на девойка, чиято пламенна природа превръща всичките й оскъдни познания в принципи и калъпи, с които да измерва собствените си действия, и чиито спонтанни чувства придават и на най-абстрактните понятия усещане за наслада или болка; как те влияят на девойка, превърнала се наскоро в съпруга, която от въодушевеното си отдаване на все още неизвестни задължения изведнъж се гмурва в тревожна загриженост за собствената си съдба. Тежестта на неразгадаемия Рим може и да се приема леко от ослепителните нимфи, за които градът е само красив фон за разкошния пикник на една чуждоземна английска общност. Ала Доротия нямаше здрава защита срещу омаломощаващите впечатления. Руини и базилики, дворци и колоси се възвисяваха сред потискащо настояще, където всичко пълнокръвно и изпълнено с живот сякаш тънеше в дегенерирала вяра, в суеверия, лишени от благоговение. Помръкналите, но все още внушителни титани съзерцаваха стени и покриви, като се бореха за надмощие с тях. Мраморните очи на белите фигури, проточили се в дълги редици, сякаш улавяха делничната светлина на един непознат свят. Цялата тази огромна руина на свръхидеали, чувствени и духовни, безразборно примесена с признаци на човешка забрава и упадък, отначало я удари като токов удар, а после се загнезди в съзнанието й с онази смътна болка, предизвиквана от пресищането с объркани представи, които притъпяват чувствата. Най-различни форми, бледи или ярки, се натрапваха на непривикналите й сетива и не излизаха от съзнанието й дори когато не мислеше за тях, като по този начин се превръщаха в трайни асоциации, запечатани завинаги в паметта й. Различните ни настроения обикновено предизвикват поредица от образи, които се нижат като насън в калейдоскоп. И когато по-късно в живота я връхлитаха състояния на стаена безнадеждност, тя неизменно си представяше цялата грандиозност на базиликата „Сан Пиетро“, огромния бронзов амвон, раздвижените пози и одеждите на пророците и евангелистите по мозайките отгоре, както и червената драперия, провесена по Коледа, която аленееше безкрай пред взора й също като при възпаление на ретината.
	Не че този вътрешен смут на младата жена бе нещо съвсем необичайно — та толкова много уязвими младенчески души попадат сред безброй нелепости и се оставят сами да намерят верния път, докато възрастните са заети със собствените си дела. Нито пък смятам, че щом мисис Късобан е изпаднала в състояние на неспирен плач шест седмици след сватбата си, положението трябва да се възприема като трагично. Известно обезверяване, известно малодушие пред разкрилите се нови реални представи за бъдещия ни живот, изместили прежните въображаеми очаквания, не са нещо необичайно и изобщо не би трябвало да очакваме хората да се трогват от напълно обичайното. Трагичният елемент в често срещаните житейски обстоятелства обикновено се пренебрегва от позагрубялата човешка природа. А е и твърде вероятно съзнанието ни да отхвърля подобно претоварване. Ако притежавахме извънредно тънко усещане и за най-малките подробности от ежедневието, това едва ли не би означавало да чуваме как никне тревата или как бие сърчицето на катеричката и тогава бихме умрели от връхлетелия ни грохот, обратната страна на мълчанието. Всъщност и най-схватливите сред нас сноват напред-назад, надянали безчувствието като броня.
	И все пак Доротия плачеше, но ако трябваше да обясни причината за това, би могла също като мене да го направи само с най-общи приказки. Да се изисква от нея по-голяма конкретност, бе все едно да се смята, че тя може да вникне в естеството на светлината и сянката. Всъщност разкрилите се нови реални представи за бъдещето, изместили прежните въображаеми очаквания, се свеждаха до извънредно тънки нюанси, които променяха представата й за мистър Късобан, както и за отношението й към него като съпруга — сега, след женитбата — и твърде много отдалечаваха тази представа от моминските й блянове, но все пак промяната бе недоловима като тихото тиктакане на ръчен часовник. За Доротия бе още много рано да осмисли или поне да осъзнае промяната и още по-рано да пренасочи дълбоката си всеотдайност, която обаче бе толкова същностна за духовния й живот, че Доротия не се съмняваше в предстоящите проявления на тази нейна черта. Постоянното бунтуване, обърканото съществувание, лишено от тласъците на любовта и преклонението, бяха недопустими за нея. Ала сега тя бе навлязла в такъв отрязък от живота си, когато пламенната й природа само подхранваше общото объркване. С други думи, първите месеци след женитбата винаги са критичен период на силно вълнение — независимо дали вълнение в малък вир, или в дълбока река, — което после се уталожва във ведрост и спокойствие.
	Ала не беше ли мистър Късобан все така образован, както и преди? Промени ли се начинът му на изразяване и станаха ли схващанията му не толкова достойни за похвала? О, какво женско непостоянство! Нима той вече не е така силен в хронологията или в умението да изтъква не само теоретичните постановки, но и имената на поддръжниците им? Или вече бе загубил способността мигновено да обобщава най-важното по даден въпрос? И не беше ли Рим най-подходящото място в света, където можеха с пълна сила да се проявят академичните му достойнства? А също така не се ли бе подхранвало увлечението на Доротия и от възможността да смекчи бремето, а вероятно и скръбта, които великите дела неизбежно налагат на онзи, който е дръзнал да ги извърши? Но наличието на подобно бреме, силно притиснало мистър Късобан, бе по-очевидно от всякога.
	Всички тези въпроси са наистина съкрушителни, но даже и някои неща да са същите, светлината безспорно се бе променила, така че трудно може да се съзре перлена зора по пладне. Няма никакво съмнение, че един простосмъртен, за чийто характер си добил представа само по време на кратките му гостувания и заминавания през няколко озарени от въображението седмици, възприемани като период на ухажване, би могъл по-късно в светлината на трайното брачно съжителство да се прояви като по-лош или по-добър човек, отколкото си го смятал, но със сигурност не би изглеждал съвсем същият. И е направо удивително да установим колко бързо се долавя промяната, ако не сме се сблъсквали и с други случаи от този род, с които да ги сравним. Най-различни обстоятелства като например това, да се озовеш в една квартира с човек, когото познаваш само като блестящ сътрапезник, или пък да видиш любимия си политик на работното му място, могат мигновено да предизвикат промени в представите — в подобни случаи започваме с малко данни и много очаквания, но твърде често тези предпоставки се преобръщат в количествено отношение.
	И все пак подобни сравнения могат и да са подвеждащи, защото надали имаше друг мъж, толкова неспособен на евтини преструвки, колкото мистър Късобан — той беше чиста проба мисловен тип и изобщо не бе правил опити да създаде благоприятна представа за себе си. Ала как стана така, че в седмиците след сватбата Доротия не само прозря разликата, но изпита и чувство на смазваща угнетеност, когато вместо огромния простор и изобилния свеж въздух, които бе мечтала да открие в личността на съпруга си, зърна преддверия и безкрайни лабиринти, сякаш неводещи за никъде? Предполагам, че по време на ухажването всичко изглежда твърде условно и предстоящо, така че и най-дребните прояви на благородство или начетеност се възприемат едва ли не като гаранция за прекрасно изобилие от добродетели, които при дългото спокойно общуване в брака ще се разкрият напълно. Ала след сватбата, сиреч след прескачането на прага, очакванията се насочват към настоящето. Щом вече си се отправил на сватбено пътешествие, не може да не усетиш, че изобщо не се придвижваш напред и че морето е твърде далече — по-точно, че всъщност изследваш една плитка вада.
	В разговорите им преди сватбата, когато мистър Късобан разсъждаваше върху някое тълкувание или спорен въпрос, Доротия често не бе долавяла насоката на мисълта му. Ала подобна проява на логическа непоследователност вероятно се дължеше на кратките им срещи, така че, окрилена от вяра в бъдещето, тя извънредно търпеливо бе потискала в себе си някои възможни доводи срещу напълно новия възглед на мистър Късобан относно филистинския бог Дагон и други морски божества, като се надяваше, че по-нататък ще съумее да погледне на въпроса, който толкова много го вълнуваше, от неговата възвишена гледна точка, щом такова отношение безспорно бе важно за него. Освен това Доротия с лекота отдаваше суховатите изявления и безпрекословния тон, с които той отхвърляше дълбоко вълнуващи я въпроси, на постоянното бързане и съвместната им залисия около годежа. Но след пристигането им в Рим, когато чувствата й закипяха трескаво и животът й се преобрази от новите преживявания, тя започна все по-ясно да усеща с известна тревога, че непрекъснато долавя у себе си скрити изблици на гняв, на отвращение или безнадеждна досада. Доколко ерудираният Хукър или някой друг титан на мисълта биха могли да са същите като мистър Късобан на неговата възраст, Доротия не би могла да знае, така че съпругът й бе лишен от възможността да бъде съпоставян с други. Ала начинът, по който той обсъждаше неимоверно впечатляващи неща край тях, започна да предизвиква у нея нещо като душевен потрес. Вероятно мистър Късобан имаше най-добрите намерения да се представи достойно, но си оставаше само с намеренията. Това, което тя намираше за свежо, за него бе изтъркано. Цялата му способност да мисли и да чувства, подклаждана от съдбините на човечеството, отдавна се бе свела до суха подготовка за научен труд, до безжизнено балсамиране на знанието.
	Когато той я питаше: „Интересува ли те това, Доротия? Да постоим ли още малко тук? Готов съм да постоя, ако ти желаеш“, струваше й се, че на него му е съвсем все едно дали ще си тръгнат, или останат. Или пък реплики от рода: „Желаеш ли да посетим Вила Фарнесина, Доротия? Там има прочути фрески, проектирани или рисувани от Рафаел, и повечето хора смятат, че си струва да се видят“.
	— А ти самият харесваш ли ги? — неизменно питаше Доротия.
	— Мисля, че се ценят високо. Някои от тях изобразяват легендата за Купидон и Психея, вероятно романтическа инвенция на определен литературен период, поради което, смятам аз, не би могла да се възприема като автентичен митологически продукт. Но ако ти харесват тези фрески, можем да отидем дотам. По този начин, смятам аз, би могла да кажеш, че си видяла всички най-важни творби на Рафаел, което би било жалко да пропуснеш при посещение в Рим. Той е художник, за когото се твърди, че съчетава пълната изящност на формата с възвишеност на посланието. Или поне смятам, че това е мнението на cognoscenti*109.
	[*109 _Cognoscenti_ (итал.) — познавачи. — Б.пр.]
	Подобен отговор, изречен с равен официален тон, сякаш пастор чете съответната проповед, не отдаваше дължимото на светините във Вечния град, нито пък й вдъхваше надеждата, че ако ги опознае по-отблизо, светът сияйно ще просветне пред очите й. За едно младо пламенно създание надали би могло да има нещо по-потискащо от общуването с човек, у когото трупаните с години знания сякаш са довели до пълна липса на интерес и съпричастност.
	Всъщност относно някои теми мистър Късобан проявяваше къртовско усърдие и разпаленост, като подобно отношение обикновено се отдава на вътрешен ентусиазъм, така че в такива случаи Доротия се стараеше да следва спонтанния му мисловен поток, без да се опитва да го прекъсва. Ала тя постепенно престана да се надява с прежната си сладостна увереност, че той ще разкрие пред нея необятни простори. Горкичкият мистър Късобан сам се бе изгубил из тесните коридори и лабиринти и потънал в мъчителна неяснота относно мъглявите Cabeiri*110, или пък в критиката си върху неуместните митологически паралели на други учени той твърде лесно изпускаше от погледа си първоначалната цел, тласнала го към усърден труд. С неизменна свещ пред себе си, той изобщо не се сещаше за прозорците и погълнат от язвителните си бележки върху разни изследвания относно соларните божества, напълно забравяше за слънцето.
	[*110 _Cabeiri_ — група енигматични божества от подземния свят в гръцката митология. — Б.пр.]
	Тези черти на мистър Късобан, напълно закърнели и непроменливи като изсъхнала кост, биха за дълго останали незабелязани от Доротия, ако той й позволяваше да изразява моминските си и женски чувства — ако например я хванеше за ръцете и обзет от нежност и съпричастност, се заслушаше прехласнат в разказа й за дребни случки от живота й, а после на свой ред й кажеше съкровени неща за себе си, като по този начин миналото и на двамата би станало общо достояние, скрепено с любовта им. Или ако тя можеше да излее обичта си в онези невинни милувки, присъщи за всяка любвеобилна жена, която още от дете е засипвала с целувки твърдото теме на оплешивялата си кукла, като дори дървото се е изпълвало с трепет, сгряно от горещата й любов. Такава бе нагласата на Доротия. Въпреки жаждата си да обхване далечни простори и да бъде щедра и великодушна, тя бе изпълнена с плам и спрямо съвсем близки до нея неща, така че би целунала ръкава на мистър Късобан, би погалила каишките на сандалите му, стига само той да прояви малко повечко благосклонност от сухото си изявление, изречено с неизменна благочестивост, че била съвсем по женски обичлива. И все пак той неизменно най-учтиво й подаваше стол да седне, с което недвусмислено показваше, че намира тези нейни прояви за малко странни и не съвсем изискани. Когато сутрин полагаше усърдни грижи за пасторския си тоалет, той всъщност се подготвяше единствено за онези удоволствия в живота, които напълно съответстваха на добре колосаната му яка според тогавашната мода, както и на душевната му нагласа, обременена от мисълта за неиздадения труд.
	Тъжно е обаче, че идеите и намеренията на Доротия приличаха на топящ се лед, плуващ и постепенно чезнещ сред топлия поток, откъдето първоначално произлизаха. Чувстваше се унизена от мисълта, че е станала жертва на чувствата си, сякаш всичко осмисляше единствено чрез тях: цялата й сила се загуби сред прииждащите вълни на тревога, на борба, на отчаяние, а след това я обсеби мисълта за пълно себеотрицание, когато трудните обстоятелства ще прераснат само в дълг. Горката Доротия! Тя безспорно усложняваше нещата — най-вече за себе си, но за пръв път тази сутрин ги усложни и за мистър Късобан.
	Докато двамата пиеха кафе, тя, твърдо решена да се отърси от недостатъка, който дълбоко в себе си определяше като егоизъм, обърна към съпруга си ведро и приветливо лице, когато той й каза:
	— Скъпа моя Доротия, нека да помислим какво още трябва да направим преди заминаването. Аз на драго сърце бих се върнал вкъщи по-рано, за да прекараме Коледа в Лоуик, но изследванията ми тук ще се проточат извън определеното време. Надявам се обаче, че престоят ти тук не ти е бил неприятен. Сред всички забележителности в Европа тези в Рим се смятат за най-величествените, а в известен смисъл и най-пречистващите. Добре си спомням какво знаменателно събитие в живота ми бе първото посещение тук — след падането на Наполеон, когато континентът се отвори за пътешественици. Всъщност смятам, че Рим е един от малкото градове, за който се употребява доста пресилената хипербола: „Виж Рим и умри“. Ала специално в твоя случай бих предложил поправка и бих казал: Виж Рим като булка, а след това живей като честита съпруга.
	Мистър Късобан произнесе тази кратка реч с най-благородни намерения, като леко премигаше и клатеше глава нагоре-надолу, а накрая приключи с усмивка. Сватбата не бе предизвикала у него чувство на екстаз, но единственото му намерение бе да бъде безупречен съпруг и да дари една очарователна млада жена с щастието, което заслужава.
	— Надявам се, че си напълно доволен от престоя ни тук… имам предвид постигнатото в изследванията ти — отбеляза Доротия в опитите си да се съсредоточи върху това, което най-силно вълнува съпруга й.
	— Да — отговори мистър Късобан с онази особена интонация, поради която думата прозвуча почти като „не“. — Стигнах по-далече, отколкото предполагах, и се наложи да правя анотации върху повече теми, които още не ме засягат пряко, но не исках да ги пренебрегвам. Въпреки помощта на секретаря ми задачата бе доста изнурителна, но за щастие, твоята компания не ми позволи да изпадам в дълбоки размишления след привършването на заниманията ми — капан, от който не можех да се измъкна по време на уединения си живот.
	— Радвам се, че моето присъствие е разнообразило живота ти — отговори Доротия, която пазеше ярък спомен за онези вечери, когато бе смятала, че мистър Късобан е твърде дълбоко потънал в мислите си през деня, за да може отново да изплува на повърхността. Страхувам се, че в отговора й се усети известно напрежение, когато добави: — Надявам се, че като се върнем в Лоуик, ще ти бъда много по-полезна и че ще навляза малко по-дълбоко в това, което те интересува.
	— Безспорно, скъпа моя — съгласи се мистър Късобан с лек поклон. — Записките, които направих тук, ще се нуждаят от пресяване и ти би могла, ако желаеш, да ги съкратиш според указанията ми.
	— А колкото до записките ти — продължи Доротия, която дълго бе таяла голяма грижа в душата си и сега не се въздържа да я изрази на глас, — при всички тези многобройни томове няма ли най-сетне да направиш онова, за което отдавна говориш?… Няма ли да решиш каква част от тях ще ти е необходима и да започнеш да работиш върху книгата, която ще направи огромните ти познания достояние на целия свят? Ще пиша под твоя диктовка или пък ще преписвам и вадя това, което ми посочиш. Не бих могла по друг начин да съм полезна. — Тук по съвсем необясним и смутно женски начин Доротия приключи словото си с лек стон и насълзени очи.
	Подобна силно емоционална реакция сама по себе си би могла да е твърде обезпокоителна за мистър Късобан, ала налице бяха и други основания, и тъкмо поради тях думите на Доротия му се сториха възможно най-острите и обидните, които съпругата му бе в състояние да изрече. Тя също беше сляпа за премълчаваните му тревоги, както и той за нейните. И все още не бе доловила онази скрита вътрешна борба у него, достойна за съчувствието ни. Още не се бе вслушала търпеливо в ударите на неговото сърце, а само усещаше как тревожно бие нейното. Мистър Късобан възприе думите й като гръмогласен категоричен словесен израз на онези потулени догадки в съзнанието му, които лесно могат да се отхвърлят като въображаеми, като плод на изострена чувствителност, но когато подобни догадки недвусмислено се изрекат на глас от друг човек, те неизбежно се приемат като жестоки и несправедливи. Ние, хората, се дразним дори от собствените си самобичуващи признания, а да не говорим колко се огорчаваме да чуем от устата на близък човек — остро и безмилостно облечени в думи — всички онези приглушени роптания в душата ни, определяни от нас самите като проява на болезненост и отхвърляни като признак на остаряване! При това този жесток външен обвинител бе приел облика на съпруга, нещо повече, на крехка младоженка, но вместо да съзерцава купищата книжа, изписани с неговия почерк, с благоговейното възхищение на изящно канарче, тя бе влязла в ролята на зорко наблюдаващ таен агент, склонен към злостни умозаключения. В това отношение стрелката на компаса сочеше едно и също за двамата — мистър Късобан не бе по-малко чувствителен от Доротия и проявяваше същата склонност да пресилва нещата в представите си. В началото той високо оценяваше способността й да се възхищава от възвишените дела. Сега, внезапно обзет от ужас, той предугади, че това нейно качество може да прерасне в самонадеяност, а възхищението й да премине в най-неприятната форма на критикарството — тогава смътно съзираш безброй високи цели, но нямаш ни най-малка представа каква е цената за постигането им.
	За пръв път от запознанството им до сега лицето на мистър Късобан пламна от гняв:
	— Скъпа моя — заговори той, като от благоприличие овладяваше раздразнението си, — можеш да си напълно сигурна, че съм съвсем наясно за точното време или сезона, най-благоприятни за съответния етап от работата ми, която трудно може да се оцени чрез повърхностни догадки от страна на невежи хора. За мене отначало не бе трудно да бъда стимулиран от някои неоснователни забележки. Но винаги е крайно мъчително за сериозния изследовател да чува невъздържаните презрителни възгласи на разни дърдорковци, които си поставят много ниски цели, защото на друго не са способни. И би било добре, ако може да им се втълпи да правят разлика между преценки относно висша материя, далече над нивото им, и разни повърхностни ограничени изследвания със съвсем тесен обхват.
	Мистър Късобан произнесе горната реч с доста необичайни за себе си импулсивност и пламенност. Но тази реч всъщност не беше напълно спонтанна, а постепенно се бе оформяла след вътрешни мисловни прения и сега внезапно се изсипа като разпукнал се презрял плод, напечен от слънцето. Доротия вече не бе просто неговата съпруга, а олицетворение на онази невежа тълпа, която заобикаля недооценения и страдащ творец.
	Ала Доротия също кипеше от негодувание. Та нима не бе потиснала у себе си всичко друго освен желанието да бъде по някакъв начин посветена в основните занимания на съпруга си?
	— Моята преценка наистина беше извънредно повърхностна… но дотолкова ми позволяват способностите — отговори тя с внезапно избликнало възмущение, без всякакъв предварителен умисъл. — Показа ми купищата тетрадки, за които често бе споменавал… често бе споделял, че се нуждаят от пресяване. Но досега не съм те чула да говориш за написването на нещо, което да се издаде. Такива са основните факти и преценката ми стига дотам. Умолявах те единствено да ми позволиш да те улесня в работата ти.
	Доротия се изправи с намерението да се оттегли от масата, но мистър Късобан не промълви ни дума в отговор и взе писмото край себе си, сякаш искаше отново да го прочете внимателно. И двамата бяха стреснати от възникналото обстоятелство — да проявят гняв един към друг. Ако си бяха вкъщи в Лоуик, в обичайната среда сред съседите си, спречкването не би било така стряскащо, ала по време на сватбено пътешествие, чиято основна цел е да осигури уединение на младоженците с оглед на това, че копнеят да са насаме без всякакво чуждо присъствие, чувството за неразбирателство беше — най-меко казано — обезпокоително и нелепо. Да се озовете в напълно различни географски ширини, сами да пожелаете духовно усамотение, за да стигнете в края на краищата до кавги, да срещате затруднения в разговора и да извръщате глава, когато подавате чаша вода, трудно би могло да се възприеме като осъществена мечта дори и от най-невъзмутимия човек. В очите на чувствителната и неопитна Доротия пререканието изглеждаше като истинска катастрофа, която променя всички представи за бъдещето. А за мистър Късобан това бе напълно нов вид страдание, тъй като никога досега не бе правил сватбени пътешествия, нито пък се бе озовавал в такава тясна близост с някого — близост, довела до по-голяма зависимост, отколкото би могъл да си представи, защото очарователната младоженка не само изискваше от него голямо внимание, което той най-усърдно бе проявявал, но се оказа способна жестоко да го наранява, като вместо да го утеши, го засегна на най-болното място. Нима вместо да намери спокойно убежище от студената, непроницаема публика в живота си, която му отказваше всякакви аплодисменти, той й бе осигурил още по-трайно присъствие до себе си?
	В това състояние и за двамата беше невъзможно да промълвят и дума. Но да отменят предишна уговорка или да откажат да излязат, би означавало, че гневът им има дълбоки корени, а съвестта на Доротия не би допуснала подобно нещо, дори и затова, че вече се чувстваше виновна. Колкото и права да беше с изразеното възмущение, искреното й желание бе не да докаже правотата си, а да прояви нежност. И тъй, когато каретата пристигна пред портата, тя придружи мистър Късобан до Ватикана, разходи се с него по алеята с каменните надписи, а когато се раздели с него пред входа на библиотеката, продължи обиколката на музея, без изобщо да забелязва какво става около нея. Не й достигна силата да заяви, че й е съвсем все едно накъде я карат. Точно когато се разделяше с мистър Късобан, Науман я зърна за пръв път и влезе по едно и също време с нея в обширната скулптурна галерия. Ала вътре Науман трябваше да изчака Ладисло, с когото се бяха обзаложили на бутилка шампанско относно твърде загадъчна средновековна фигура. След като огледаха отново въпросната фигура и се поразходиха, довършвайки спора си, двамата се разделиха. Науман остави все още мотаещия се наоколо Ладисло и отиде в голямата зала със скулптурите, където отново зърна Доротия, изпаднала в дълбока замисленост, като позата й много му се понрави. Тя всъщност не забелязваше нито слънчевите отблясъци на пода, нито статуите наоколо. Пред вътрешния й взор се нижеха предстоящите години в живота й, прекарани в дома й, сред английските ливади, брястовете и пътищата, опасани с живи плетове. Прежното усещане, че те ще са непрестанен източник на дълбока радост и преклонение, съвсем не бе вече толкова ясно. Ала дълбоко в съзнанието на Доротия, подобно на мощно течение, струеше един стремеж, в който рано или късно всички нейни чувства и мисли щяха да се влеят — стремежът към истината, към доброто, лишено от всякаква корист. Несъмнено съществуваше и нещо по-висше от гнева и отчаянието.



>>	Глава 21

E>
P>
	… с гръмки думи
	избягвала ума си да показва.
	Обичала открито да приказва.
	Чосър*111
	[*111 _Джефри Чосър. Кентърбърийски разкази._ Превод Александър Шурбанов, Народна култура, С., 1980, с. 220. — Б.пр.]
P$
E$

	Тези преживявания предизвикаха у Доротия плач веднага щом със сигурност остана сама. Изведнъж обаче я сепна почукване на вратата и тя бързо изтри очи, преди да каже: „Да“. Тантрип й носеше визитка и съобщи, че долу във фоайето я очаквал един господин. Придружителят им го уведомил, че само мисис Късобан е вкъщи, но той се представил като роднина на мистър Късобан. Искала ли да го види!
	— Да — незабавно се съгласи Доротия, — въведете го в салона.
	Това, което главно я беше впечатлило при срещата им с Ладисло в Лоуик, бе проявената щедрост на мистър Късобан към него, а също и колебанието на младежа по отношение на професията. Тя винаги откликваше при каквато и да е възможност да прояви дълбока съпричастност, а точно сега посещението сякаш идваше тъкмо навреме, за да може да се отърси от себичното си негодувание — появата на госта бе едно напомняне за добротата на съпруга й, което я караше да чувства, че вече има пълно право да му съдейства във всички добри дела. Забави се миг-два, но когато отиде в другата стая, все още личаха достатъчно издайнически признаци, че е плакала, от което откритото й лице изглеждаше още по-младо и прелестно. Тя посрещна Ладисло с очарователна усмивка на пълна добронамереност, в която нямаше и следа от суетност, и протегна ръка към него. Той бе само няколко години по-голям, но в този миг изглеждаше много по-млад, защото бледото му лице внезапно пламна и той заговори много смутено, с тон, напълно различен от непринуденото равнодушие в разговори с приятеля си, докато Доротия изведнъж стана много по-спокойна, сама удивена от желанието си да го предразположи.
	— Не знаех, че вие с мистър Късобан сте в Рим. Чак тази сутрин разбрах, когато ви срещнах в музея на Ватикана — каза той. — Познах ви веднага… но… искам да кажа, реших, че адресът на мистър Късобан може да се намери в пощата за писма до поискване, и нямах търпение да ви окажа чест, колкото може по-рано.
	— Моля, седнете. В момента съпруга ми го няма, но съм сигурна, че ще се зарадва, като научи, че сте тук — увери го Доротия и несъзнателно седна между камината и струящата от високия прозорец светлина, като посочи стол насреща си с безмълвието на добродетелна матрона. Следите от моминска тъга по лицето й се откроиха още по-ясно. — Мистър Късобан е много зает, но вие ще си оставите адреса… нали? И той ще ви пише.
	— Много сте любезна — отбеляза Ладисло и като започна да се отърсва от стеснението, заинтригувано се взря в следите от плач, променили лицето й. — Адресът ми е на визитката. Но ако ми разрешите, мога да ви навестя отново утре, когато мистър Късобан вероятно ще си е вкъщи.
	— Той всеки ден отива да чете в библиотеката на Ватикана и трудно можете да се срещнете с него без предварителна уговорка. Особено сега. Каним се да заминем от Рим и съпругът ми е извънредно зает. Обикновено го няма тук почти от закуска до вечеря. Но съм сигурна, че ще пожелае да вечеряте с нас.
	Уил Ладисло направо онемя за миг. Никога не бе обичал мистър Късобан и ако не беше чувството, че му е задължен, би му се присмивал като на книжен плъх. Но само като си помисли, че този сухар и педант, посветил се изцяло на жалки тълкувания, почти толкова значими, колкото печалбата от фалшификати на антики, захвърлени в склада на амбулантния търговец, първо бе успял да се ожени за това възхитително младо създание, а сега прекарва медения си месец далече от нея, заровен сред мухлясалите си боклуци — Уил имаше склонност към хиперболите, — той се преизпълни с присмех и отвращение: всъщност бе раздвоен между порива да се изсмее на глас и еднакво недопустимия подтик да избухне в презрителни хули. За миг усети, че вътрешната му борба предизвиква странни спазми по склонното му към гримаси лице, но с голямо усилие се овладя и грейна във весела усмивка, не толкова обидна в случая.
	Отначало Доротия се позачуди, но усмивката му бе неустоима и тя също отвърна с усмивка. Ако не таиш скрит яд към Уил Ладисло, непременно би намерил усмивката му пленителна: сякаш вътрешна светлина бликна и озари бледата му кожа и очите, накъдри се около всяка гънка и линия, като че ли само с едно докосване някой Ариел му бе придал ново очарование и завинаги прогонил следите от печал. Такава усмивка не можеше да не развесели и събеседницата му насреща, така че Доротия усмихнато запита, макар че тъмните й ресници все още бяха влажни от сълзи:
	— Какво ви развесели?
	— Ами разни неща — заговори Уил, като бързо превключи на друга тема. — Питах се какво ли впечатление съм ви направил първия път, когато ви видях, и когато сразихте горката ми скица със забележките си.
	— Забележки ли? — повтори Доротия, още по-зачудена. — Не мога да си представя такова нещо. Винаги съм се чувствала доста невежа по отношение на изобразителното изкуство.
	— Сторихте ми се много веща, в състояние да направите тъкмо най-острата забележка. Вие казахте… обзалагам се, че не помните думите си, но аз съм ги запомнил… че не виждате никаква връзка между пейзажа и скицата. Или поне го загатнахте. — При тези думи усмивката на Уил премина в открит смях.
	— Това всъщност е било проява на невежеството ми — отговори Доротия, очарована от доброто му чувство за хумор. — Сигурно съм казала така, защото никога не съм съзирала ни най-малка красота в картините, които според чичо ми са високо оценявани от критиците. А сега обикалях и разглеждах Рим с не по-малко невежество. Не са много картините, които наистина харесвам. В първия миг, когато вляза в зала, където стените са покрити с фрески или с ценни картини, се преизпълвам с някакво благоговение… също като дете, озовало се на пищна церемония, където съзира великолепни мантии и процесии. Тогава изпитвам усещане за по-възвишен живот. Но започна ли да разглеждам картините една след друга, те сякаш стават безжизнени или разкриват пред мене нещо жестоко или странно. Това може би се дължи на ограничеността ми. Толкова много неща се трупат пред очите ми, но половината от тях са ми непонятни. Подобно усещане винаги те кара да се мислиш за глупав. Много е мъчително да ти казват, че нещо е прекрасно, а ти да не си в състояние да го почувстваш като прекрасно… все едно си сляп, а хората ти описват небето.
	— О, трябва много неща да се знаят, за да се развие усещането за изкуство — отговори Уил. (Беше невъзможно да се съмнява в откровените признания на Доротия.) — Изкуството представлява древен език с извънредно много измислени, приповдигнати стилове, така че понякога главното удоволствие се състои в умението да ги разпознаваш. Тук безкрайно харесвам всички проявления на изкуството. Но се опасявам, че ако разнищя най-подробно насладата си, ще съзра канавата отдолу. Доста помага и това, самият ти да си пробвал едно-друго, за да имаш усещане за процеса.
	— Навярно имате предвид, че сте художник, нали? — запита Доротия с повишен интерес. — Художник по професия. Мистър Късобан ще се зарадва да научи, че сте си избрали професия.
	— О, не, не! — отговори Уил малко хладно. — Отхвърлил съм тази възможност. Тя предполага много едностранчив живот. Срещам се често с германски художници тук. Пристигнах от Франкфурт с един от тях… Някои са чудесни, дори блестящи… Но не бих искал да възприемам техния поглед към света, поглед единствено от ателието.
	— Разбирам това — съгласи се съчувствено Доротия. — А в Рим сякаш те обзема чувството, че има толкова много неща, далече по-необходими на света. Но ако човек е гениален в живописта, не е ли редно да се съобрази с това? Тогава вероятно може да направи по-добри творби… или поне различни, за да няма толкова много почти еднакви картини на едно и също място.
	Нямаше никакво съмнение, че е напълно искрена, което се понрави на Уил и го подтикна към откровение.
	— Един художник трябва наистина да е гениален, за да внесе подобни промени. Страхувам се, че моята дарба не е достатъчна, за да стигна дори и до това, което вече е направено, или поне да е толкова добре, че да си заслужава да се направи. Но никога не бих могъл да постигна дадена цел само с къртовски труд. Ако нещо не ми се удава с лекота, не го правя.
	— Чувала съм мистър Късобан да казва колко жалко било, че ви липсвало търпение — внимателно добави Доротия. Тя бе малко стресната от подобно отношение към живота като към постоянен празник.
	— Да, наясно съм с неговото мнение. Ние, двамата, сме много различни.
	Леко загатнатото презрение в припрения му отговор обиди Доротия. След пререканието сутринта тя се чувстваше много по-уязвима по отношение на мистър Късобан.
	— Разбира се, че сте различни — гордо отговори тя. — Не съм и помисляла да ви сравнявам. Рядко се среща подобна воля за упорит всеотдаен труд като тази на мистър Късобан.
	Уил почувства, че се е засегнала, но това усещане само засили поредното му раздразнение към мистър Късобан, който предизвикваше скрита неприязън у него. Непоносимо бе, че Доротия го обожава — подобна слабост у една жена не се нрави на никой мъж освен на съпруга й. Простосмъртните люде лесно се изкушават да угасят живеца в гръмката слава на съседа си, като смятат, че подобно покушение не е убийство.
	— Да, така е — мигновено се съгласи той. — И затова е толкова жалко, че всички усилия се хвърлят на вятъра… наред с много други английски академични изследвания. И то само защото не се знае какво се прави в останалата част на света. Ако мистър Късобан можеше да чете книги на немски, щеше да си спести много труд.
	— Не ви разбирам добре? — запита Доротия, стресната и разтревожена.
	— Просто искам да кажа — заговори самоуверено Уил, — че германците са водещи в областта на историческите анализи и се смеят на разни резултати, получени чрез лутане в гората с джобен компас в ръка, докато самите те вече са прокарали широки пътища. Когато живеех с мистър Късобан, видях как си запушва ушите по този въпрос. Едва ли не насила прочете трактат на латински, написан от германец. Много ми беше мъчно.
	Уил искаше само с едно бодване да спука мита за подобно прехвалено усърдие, но не си даде сметка колко силно ще нарани Доротия. Младият мистър Ладисло не познаваше добре немските автори, но не са нужни кой знае какви постижения, за да охулиш недъзите на друг.
	Горката Доротия изпита остра болка при мисълта, че упоритият труд на съпруга й през целия му живот може да се окаже напразен, и поради това не й достигнаха сили да се запита дали не е редно този млад родственик, толкова задължен на мистър Късобан, да се въздържи от подобна забележка. Тя не промълви ни дума и продължаваше да седи все така, взряна в ръцете си, разстроена от мрачната догадка.
	След бодването си обаче Уил се почувства доста засрамен, досещайки се по мълчанието на Доротия, че я е наранил още повече, а изпита и угризения, че е пооскубал перата на благодетеля си.
	— Съжалявам — заговори той, като изведнъж премина от хули към неискрени хвалби, както често се случва, — най-вече поради дълбоката ми признателност и уважение към братовчед ми. Казаното от мене не би било от голямо значение, ако ставаше дума за по-слабохарактерен и не толкова талантлив човек.
	Доротия вдигна очи, по-блестящи от друг път поради обзелото я вълнение, и занарежда с печален глас:
	— Колко съжалявам, че не научих немски, когато бях в Лозана! Там беше пълно с учители по немски. А сега вече не мога с нищо да помогна.
	В последните думи на Доротия проблесна нова светлинка, макар още съвсем мъглява. На въпроса как бе стигнала дотам да приеме ръката на мистър Късобан (който Уил изобщо не си зададе, тъй като веднага реши, че тя сигурно е твърде неприятна личност, въпреки външния си вид), сега вече не можеше да се отговори по този прост и лесен начин. Може да е всякаква друга, но не и неприятна. Съвсем не бе някаква девойка с хладен ум и скрит сарказъм, а прелестно чистосърдечна и изпълнена с топли чувства. Тя бе заблуден ангел. Би било истинско удоволствие трепетно да чакаш, за да чуеш поредните й мелодични фрази, в които най-искрено и невинно изливаше сърцето и душата си. Отново му хрумна мисълта за звуци на арфа.
	Вероятно си е изградила някакви романтични представи преди сватбата. И ако мистър Късобан беше дракон, завлякъл я в леговището си с острите си нокти без каквито и да е права над нея, тогава Уил непременно би извършил героичен подвиг, за да я освободи и да падне в нозете й. Ала мистър Късобан бе далече по-труден противник от дракона. Бе благодетел с цяла енория зад гърба си, а на всичко отгоре в този миг самият той влезе с пълната безупречност на поведението си, и то точно когато Доротия изглеждаше цялата пламнала от възникналата тревога и съжаления, а Уил — изпълнен с плам и затрогнат от догадката за чувствата й.
	Мистър Късобан прояви голяма изненада, в която нямаше и следа от радост, макар че не изневери на привичките си и учтиво поздрави госта, когато Уил се изправи и му обясни повода за посещението си. Мистър Късобан бе по-неприветлив от друг път и вероятно поради това изглеждаше още по-мрачен и съсухрен. А може би и контрастът между него и младия му братовчед създаваше подобна представа. Първото впечатление, което Уил правеше, бе на слънчев, лъчезарен младеж, който непрестанно мени израза си. Безспорно чертите на лицето му непрекъснато променяха формата си — брадичката му изглеждаше ту волева, ту мека, а малката чупка на носа загатваше за предстоящи промени. Когато рязко извръщаше глава, сякаш светлина се разливаше от косата му и някои хора възприемаха това проблясване като признак на гениалност. За разлика от Уил, мистър Късобан не пръскаше никакви лъчи.
	Когато Доротия обърна взор към съпруга си, тя вероятно не бе напълно сляпа за контраста между двамата, но усещането само подсили тревогата й за мистър Късобан — това всъщност бе първият й изблик на нежност и състрадание, предизвикани не от моминските й блянове, а от дълбока загриженост за съдбата му. И все пак присъствието на Уил подхранваше чувството й за свобода. Приятно й бе, че е млад като нея и че проявява разбиране. Изпитваше огромна нужда да разговаря с някого, но досега сякаш не бе срещала събеседник като него, така схватлив и отстъпчив, склонен да вникне във всичко.
	Мистър Късобан искрено се надявал, че престоят на Уил в Рим не бил само приятен, но и полезен. Той лично смятал, че братовчедът му възнамерява да остане в Южна Германия. Имал молбата да им гостува на вечеря на другия ден, тъй като понастоящем бил малко уморен. Ладисло правилно го разбра и след като прие поканата, веднага си тръгна.
	Доротия проследи с тревожен поглед как мъжът й уморено се отпусна на едно канапе, облегна лакти, подпря главата си с ръка и се втренчи в пода. Леко развълнувана, с блеснали очи, тя приседна до него и каза:
	— Извини ме, че ти казах толкова необмислени неща тази сутрин. Не бях права. Страхувам се, че те обидих и допълнително усложних трудното ти ежедневие.
	— Радвам се, че разбираш това, скъпа моя — отговори мистър Късобан. Той изрече тези думи кротко, с малко приведена глава, но когато я погледна, тя съзря в очите му тревога.
	— Нали ми прощаваш? — попита Доротия, като издаде лек стон. В нуждата си да усети някаква проява на чувство бе готова да пресили вината си. Нима Любовта не би зърнала още отдалече Разкаянието и не би се хвърлила да го разцелува?
	— Скъпа моя Доротия… „тоз, който няма милост във сърцето, не е за тука, нито за небето“*112… Нали не смяташ, че заслужавам подобна участ? — отговори мистър Късобан в усилието си да каже силни думи, а същевременно и леко да се усмихне.
	[*112 _Шекспир. Двамата веронци._ Превод Валери Петров. — В: Шекспир. Събрани съчинения, том 1: Комедии. Изд. Захарий Стоянов, С., 2010, с. 76. — Б.пр.]
	Доротия замълча, но сълзата, бликнала от стона й, набъбна с намерението да се пророни.
	— Ти си напрегната, скъпа. Аз също чувствам неприятните последици от прекалената душевна тревога — призна мистър Късобан.
	Всъщност той се канеше да й каже, че не е трябвало да приема младия Ладисло в негово отсъствие, но се въздържа — отчасти поради усещането, че би било неучтиво да отправя нов упрек към нея в мига на разкаянието, но отчасти защото не искаше пак да се разстройва с дълги обяснения, а също и затова, че бе твърде горд да покаже ревността си, която съвсем не бе дотолкова изразходвана в отношенията му с академичните съперници, че да не се прояви и към друго лице. Има такъв вид ревност, на която й е нужно съвсем слабо подклаждане. Тя всъщност не е страстно чувство, а нещо като слана, появила се в облачното, подгизнало отчаяние на неспокойния егоизъм.
	— Смятам, че е време да се преоблечем — каза той, като погледна часовника си.
	И двамата станаха от канапето и повече никой не продума и дума за това, как е минал денят им.
	Ала Доротия завинаги запомни този ден с най-малките му подробности, както всички ние помним онези превратни мигове в живота, когато рухват някои наши надежди или се раждат нови мечти. В този ден тя разбра, че е хранила неоснователни илюзии в очакванията си мистър Късобан да отвърне на чувствата й, и усети как я обзе прозрението, че и той е предначертал тъжния си живот, който също като при нея налага пълно отдаване.
	Всички ние се раждаме слепи за действителния живот и възприемаме света като виме, от което сучем, за да подхранваме своето его. Доротия отрано бе започнала да се отърсва от тази слепота и все пак по-лесно й беше да си представи как ще се посвети на мистър Късобан и ще стане силна и мъдра под въздействието на неговата сила и мъдрост, отколкото да долови с безпределна яснота, която произтича не от съждението, а от изостреното чувство (прозрение, доловено със сетивата също като твърд предмет с определени контури), че и той има свой собствен център на личността, така че за него сенките и светлините винаги падат под различен ъгъл.


>>	Глава 22

E>
P>
	Nous causâmes longtemps; elle Etait simple et bonne.
	Ne sachant pas le mal, elle faisait le bien;
	Des richesses du cœur elle me fit l’aumône,
	Et tout en Ecoutant comme le cœur se donne,
	Sans oser y penser, je lui donnai le mien;
	Elle emporta ma vie, et n’en sut jamais rien.
@	Алфред дьо Мюсе*113
	[*113 _Алфред дьо Мюсе_ (1810–1857) — френски поет романтик. Цитатът е от творбата „Добър късмет“. _„Разговаряхме дълго — тя бе пряма и мила. / Невкусила злото, вършеше само добро. / Даде ми милостиня от богатството на сърцето си / и като слушах внимателно как излива сърцето си, / без много да размишлявам, й дадох аз своето; / и така тя отнесе целия ми живот, без дори да съзнава това.“_ — Б.пр.]
P$
E$

	Уил Ладисло бе очарователно мил на вечерята следващия ден и не даде повод на мистър Късобан да изрази каквото и да е неодобрение. Тъкмо обратното, на Доротия й се стори, че той по-успешно съумява да предразположи съпруга й към разговор, както и по-почтително да го слуша, отколкото който и да било друг сред познатите им. Та нима в Типтън биха могли да се намерят добри слушатели! Самият Уил също бе доста словоохотлив, но всичко, което каза, беше толкова набързо избъбрено, така непринудено вметнато, сякаш между другото, че думите му прозвучаха като весело дрънчене на звънче след ек на камбана. Дори Уил да не бе съвършен събеседник, за него този ден беше един от щастливите му. Описваше дребни случки сред бедняците в Рим като човек, който се движи свободно навсякъде. Подкрепи мистър Късобан относно непоследователните възгледи на Мидълтън*114 за връзката между юдейството и католицизма, а после заговори донякъде с въодушевен, донякъде с игрив тон за удоволствието, което му доставял разноликият Рим — според него разнообразието изостряло ума с неизбежните съпоставки и предпазвало от погрешната представа за епохите като напълно откъснати една от друга, без органическа връзка помежду им. Изследванията на мистър Късобан, както отбеляза Уил, в това отношение били много всеобхватни, като подобно хрумване за липса на взаимовръзка навярно му било напълно чуждо, но според признанията на самия Уил Рим предизвикал у него съвсем различно чувство към историята и събудил по-голяма съзидателност. От време на време, сравнително рядко, той се обръщаше към Доротия и обсъждаше казаното от нея, сякаш бе необходимо да се вземе предвид и нейното мнение преди окончателната оценка на Мадона ди Фолиньо*115 или Лаокоон*116. Усещането, че разговорът допринася за формирането на всеобщо мнение, правеше беседата особено забавна, а освен това мистър Късобан не бе напълно лишен от чувство на гордост, че младата му съпруга говори далече по-добре от повечето жени, както самият той бе забелязал, преди да направи избора си.
	[*114 _Мидълтън_ (1683–1750) — английски теолог. — Б.пр.]
	[*115 _Мадона ди Фолиньо_ — портрет с маслени бои от Рафаел. — Б.пр.]
	[*116 _Лаокоон_ — герой от древногръцката митология, предупредил троянците за дървения кон; скулптурна група в музей на Ватикана. — Б.пр.]
	Тъй като разговорът течеше много непринудено и мистър Късобан заяви, че щял да прекъсне заниманията си в библиотеката за няколко дни, а след подновените кратки посещения нямало повече да има основания да остава в Рим, Уил дръзна най-настойчиво да покани мисис Късобан да посети някое-друго художническо ателие — не трябвало да си тръгва, без да ги види. Нямало ли и мистър Късобан да я придружи? Подобно нещо не трябвало да се изпуска. Било извънредно специално. Също като свежа зеленинка, завъдила свои насекоми върху огромните вкаменелости. Уил щял да е много щастлив да ги заведе — не на дълга досадна обиколка, а само на някои места.
	Като съзря умолителния поглед, който Доротия му отправи, мистър Късобан бе принуден да я попита дали проявява интерес към подобни посещения — сега той цял ден бил на нейно разположение. Накрая се споразумяха Уил да дойде на другия ден и да ги придружи в обиколката.
	Уил не би пропуснал Торвалсън*117, приживе станал голяма знаменитост, от когото дори мистър Късобан се позаинтересува, но преди още денят да е много напреднал, той ги поведе към ателието на приятеля си Адолф Науман — представи го като един от главните обновители на християнското изкуство, от онези, които не само бяха възродили, но и значително обогатили грандиозната представа за величавите събития като мистериозни явления, които се съзерцават и изследват от следващите епохи. Уил добави, че временно е станал ученик на Науман.
	[*117 _Торвалсън_ (1770–1884) — датски неокласически скулптор. — Б.пр.]
	— Правя някои скици с маслени бои под негово ръководство — каза Уил. — Мразя подражанието. Трябва да добавя и нещо свое. Науман работи върху картина, която представя как светците теглят каляската на църквата, а аз правя скица на Тамбърлейн, героя на Марлоу*118, който е впрегнал покорените крале в колесницата си. Не съм като Науман толкова силно отдаден на християнската църква и понякога го укорявам заради прекалената му символика. Ала този път съм решил да го надмина в намеренията. За мене Тамбърлейн с колесницата е физическо въплъщение на неспирния ход на историята, която шиба с камшик впрегнатите династии. Според мене това е митологическо тълкувание — Уил погледна към мистър Късобан, който възприе подобно произволно отношение към символиката с известно недоверие, и се поклони сдържано.
	[*118 _Кристофър Марлоу_ (1564–1593) — английски драматург и поет, известен най-вече с пиесите си „Тамбърлейн Велики“ и „Доктор Фауст“. — Б.пр.]
	— Скицата навярно е доста внушителна, щом изразява толкова много — отбеляза Доротия. — Нужно ми е обяснение за вложения смисъл. Да не би да виждате Тамбърлейн като символ на земетресения и вулкани?
	— О, да — отвърна Уил смеешком, — а също се загатва и за преселението на народите, за сечта на горите… а още и за Америка, и за парната машина. Изобщо за всичко, което можете да си представите.
	— Каква само богата символика! — възкликна Доротия, като се усмихна на съпруга си. — Необходими ми са твоите задълбочени познания, за да мога да я разбера.
	Мистър Късобан хвърли бегъл поглед към Уил. Обзе го подозрението, че е станал предмет на подигравки. Но бе невъзможно да подозира и Доротия в подобно нещо.
	Завариха Науман да рисува усърдно, но без какъвто и да е модел пред себе си. Картините му бяха чудесно подредени, а скромната му лъчезарна особа се открояваше ярко с гълъбовосивата риза и с кадифената кафеникава шапка, и изобщо всичко бе съвсем на място, сякаш художникът бе очаквал красивата млада английска дама точно в този миг.
	На доста приличен английски художникът изнесе кратка беседа относно завършените и незавършените си платна и сякаш зорко наблюдаваше мистър Късобан също както и Доротия. От време на време Уил току се впускаше в пламенни хвалебствия, като изтъкваше някои особени достойнства в творбите на приятеля си. Доротия имаше усещането, че придобива нова представа за символичното значение на мадоните, седнали в тронове под загадъчни балдахини на фона на обикновени селски пейзажи, както и на светците с архитектурни модели в ръце, със забити ножове в черепите им. Някои неща, които й се струваха чудовищни, сега придобиваха ясен, дори напълно естествен смисъл. Ала очевидно всичко това бе клон на познанието, който никога не бе предизвиквал интерес у Късобан.
	— Мисля, че по-скоро бих оценила в тази картина красотата, отколкото да разгадавам смисъла й. Но по-лесно бих се научила да разбирам тези картини, отколкото вашите, които са с такава дълбока символика — заяви Доротия, като се обърна към Уил.
	— Не говорете за моите картини пред Науман — добави Уил. — Той ще ви заяви, че всички са Pfuscherei*119, а това е най-обидната му дума.
	[*119 _Pfuscherei_ (нем.) — цапаници. — Б.пр.]
	— Вярно ли е това? — запита Доротия, като извърна прямото си лице към Науман, който се поначумери и заяви:
	— О, живописта не му е най-сериозното занимание. Неговата сфера би трябвало да е belles-lettres*120. Тя наистина е широоока.
	[*120 _Belles-lettres_ (фр.) — художествена литература, най-вече есеистика и поезия. — Б.пр.]
	С натъртването на гласната Науман сякаш придаде насмешливо значение на думата. Забележката на приятеля му изобщо не се понрави на Уил, но той все пак се засмя. А мистър Късобан, донякъде отблъснат от немския акцент на художника, сега се изпълни с известно уважение към него заради уместната му критичност.
	Чувството на уважение към художника не го напусна и след поредния жест — Науман първо дръпна Уил настрана, после заоглежда ту едно голямо платно, ту мистър Късобан, а накрая пристъпи напред и заяви:
	— Приятелят ми Ладисло смята, че няма да се засегнете, ако споделя, че една скица на лицето ви би ми оказала неоценима помощ, за да довърша ей онзи там портрет на Тома Аквински. Знам, твърде много искам, но толкова рядко попадам на това, което търся — идеалистичното, въплътено в живия човек.
	— Безкрайно ме изненадвате, сър — отговори мистър Късобан, чието мрачно лице изведнъж грейна от удоволствие, — и ако бедната ми физиономия, която винаги съм смятал за най-обикновена, може изобщо да ви послужи, за да изразите някои особености в лика на божествения мислител, за мене ще е голяма чест. Искам да кажа, ако позирането няма да продължи дълго. И ако мисис Късобан не възразява срещу забавянето.
	Що се отнася до Доротия, нищо друго не би могло така да я зарадва, освен ако някой неземен глас изведнъж обявеше гръмогласно, че мистър Късобан е най-мъдрият и достоен човек на земята. Тогава разклатилата й се вяра би отново укрепнала.
	Съоръженията на Науман бяха подръка в пълен комплект и работата върху скицата тръгна гладко, както и разговорът. Доротия седна и потъна в благоговейно мълчание, усетила се в този миг безкрайно щастлива, както не се бе чувствала доста отдавна. Всички наоколо й изглеждаха много добросърдечни и тогава си каза, че ако не била толкова невежа, Рим би бил изпълнен с красота, а дори и в тъгата би прозирала надежда. Нямаше човек, по-великодушен от нея — като дете тя никога не се бе съмнявала в благородството на осите или в почтената чувствителност на врабчетата и изпитваше огорчение, когато я разочароваха.
	Чевръстият художник задаваше въпроси на мистър Късобан относно английската политика, които предизвикваха предълги отговори, а междувременно Уил бе седнал нависоко на едни стъпала отзад и наблюдаваше всичко отгоре.
	След малко Науман каза:
	— Ако мога за половин час да оставя портрета настрана, а после отново ще продължа… Ела да видиш, Ладисло… мисля, че засега всичко е чудесно.
	Уил съответно издаде онези заклинателни възклицания, които обикновено подсказват, че възхищението е твърде голямо, за да се изрази със свързана реч. А Науман добави с тон на дълбоко съжаление:
	— Ее… сега… ако имах още малко време… но вие имате други планове… не бих могъл да искам… или пък да ви моля да дойдете пак.
	— О, нека да останем! — възкликна Доротия. — Няма какво друго да правим, освен да обикаляме наоколо, нали? — добави тя и погледна умолително към мистър Късобан. — Жалко би било портретът да не стане наистина хубав.
	— Аз съм изцяло на услугите ви, сър, що се касае до скицата — отговори мистър Късобан със снизходителна учтивост. — След като вътрешната част на главата ми бездейства, нека поне външната да действа.
	— Вие сте невероятно добър… сега вече съм щастлив! — възкликна Науман, след което заговори с Уил на немски, като посочваше някои детайли върху скицата, сякаш ги обсъждаха. Той остави картината настрана за известно време и се заоглежда разсеяно, сякаш търсеше някакво занимание за посетителите си, а накрая се обърна към мистър Късобан и каза:
	— Вероятно красивата младоженка, благородната дама, няма да има нищо против и ще ми разреши да си оползотворя времето, като се опитам да й направя бърза скица… не, разбира се, голям самостоятелен портрет.
	Мистър Късобан се поклони и изрази увереност, че мисис Късобан ще се съгласи, а Доротия веднага попита:
	— Къде да седна?
	Науман я засипа с извинения, но пожела да остане права и да му позволи да нагласи позата й, което тя веднага прие без всякакви превземки или кикотене, твърде обичайни в подобни случаи, а накрая художникът каза:
	— Искам да застанете като света Клара*121… наведете се насам… с ръка на бузата… точно така… гледайте в онзи стол, така!
	[*121 _Света Клара_ (1194–1253) е създала орден на бедните. — Б.пр.]
	Уил се разкъсваше между желанието да падне на колене в нозете на светицата и изкушението да нокаутира Науман точно когато й наместваше ръката. Това, което ставаше пред очите му, бе чиста проба нахалство и светотатство и той съжали, че е довел Доротия.
	Художникът прилежно се залови за работа, а Уил, вече поуспокоен, заснова наоколо и измисляше какво ли не, за да разсее мистър Късобан. Усилията му обаче бяха напразни и очевидно Късобан реши, че всичко се е проточило твърде дълго, което пролича от изразеното му опасение, че мисис Късобан щяла да се преумори. Науман долови намека и каза:
	— Е, сър, ако сте готов отново да ми позирате, ще освободя съпругата ви.
	И така, мистър Късобан прояви търпение още известно време, но когато стана ясно, че портретът на Тома Аквински изисква още един сеанс, за да стане наистина хубав, стигна се до уговорка за следващия ден. На другия ден скицата на света Клара отново бе пипната тук-там няколко пъти поред. Крайният резултат до такава степен ни най-малко не бе неудовлетворителен за мистър Късобан, че той се уговори да закупи картината, в която свети Тома Аквински е седнал между водачите на църквата и води диспут, твърде абстрактен, за да бъде представен нагледно, но публиката отгоре очевидно слушаше много съсредоточено. Относно скицата на света Клара, обсъдена накрая, Науман изрази голяма неудовлетвореност — не можел с чиста съвест да обещае, че може да направи добра картина от нея. И затова уговорката относно света Клара остана условна.
	Няма да се спирам върху шегите по адрес на мистър Късобан, които Науман подхвърляше същата вечер, нито на прехласването му по чара на Доротия, към което Уил се присъедини, но по друг начин. Щом Науман изтъкнеше някоя подробност в красотата на Доротия, Уил веднага изпадаше в ярост от подобна самонадеяност: нечувана грубост било да се употребяват евтини думи и изобщо влизало ли му в работата да описва устните й? Та тя не била жена, за която можело да се говори как да е, като за другите жени. Уил не бе в състояние да изрази това, което мисли, но прояви раздразнителност. И когато предния ден след известна съпротива най-накрая се бе съгласил да заведе семейство Късобан в ателието на приятеля си, той беше силно изкушен от мисълта да изпитва истинска гордост, че именно той е могъл да предостави възможност на Науман да разучи прелестта на Доротия — или по-скоро нейната божественост, защото евентуалните изтъркани фрази, употребявани относно физическата красота, не вършеха работа в случая. (Всъщност всички жители в Типтън и околностите му, а също и самата Доротия, силно биха се изненадали от подобно превъзнасяне на красотата й. В онзи край на света мис Брук бе чисто и просто определяна като „приятна млада жена“.)
	— Бъди така добър да престанеш да говориш по този въпрос, Науман. Не можеш току-така да обсъждаш мисис Късобан, сякаш е твой модел! — тросна се Уил.
	Науман се вторачи в него.
	— Schön! Тогава ще говоря за моя Аквински. Главата съвсем не е лоша в края на краищата. Осмелявам се да кажа, че дори великият схоластик навярно би се поласкал, ако го поканят да му направят портрет. Суетата им е огромна. И стана точно така, както предполагах: мистър Късобан се вълнуваше много повече от своя портрет, отколкото от нейния.
	— Той е проклет, педантичен и надут глупак! У него няма нищо човешко! — ядно изруга Уил, като скръцна със зъби. Приятелят му не знаеше нищичко за дълга му към мистър Късобан, но в този миг Уил се сети за това, обзет от желанието да би могъл да му изплати мигновено всичко само с един чек.
	Науман сви рамене и добави:
	— Добре, че си тръгват скоро, приятелю. Зле влияят на благия ти нрав.
	Сега всички мечти и кроежи на Уил бяха насочени към идеята да срещне Доротия насаме. Единственото, за което копнееше, бе тя да запази траен спомен за него. Единственото, за което жадуваше, бе неговото присъствие да се вреже ярко в съзнанието й, а не да е само бледа сянка, каквато смяташе, че е в момента. Изгаряше от нетърпение за среща с нея, сгрян от мисълта за онази открита пламенна доброжелателност, която в представите му никога не я напускаше. В живота на мъжете често се среща подобно боготворене на жена, извисена на недостъпен трон над тях, но обикновено влюбеният мечтае само за някакъв царствен знак, че е забелязан, за някакъв одобрителен жест, чрез който повелителката на душата му би го зарадвала, без да слиза от висотата си. Тъкмо за това копнееше и Уил. И все пак очакванията, които изникваха във въображението му, бяха противоречиви. От една страна, бе красиво да наблюдава как Доротия отправя умолителен или загрижен съпружески поглед към мистър Късобан — ореолът й би помръкнал, без подобни прояви на дълг и преданост. Ала в следващия миг за Уил бе направо непоносимо да види как съпругът напълно безучастно поглъща този божествен нектар. И тогава връхлетялото го желание да изрече унищожителни реплики по негов адрес не беше по-малко мъчително за него, защото съзнаваше сериозните си основания да се въздържи.
	На другия ден Уил не бе поканен на вечеря. Той обаче успя да убеди себе си, че е длъжен да направи посещение и че най-подходящото време е по обяд, когато мистър Късобан няма да е вкъщи.
	Доротия, която не беше усетила, че предишното й приемане на госта бе раздразнило съпруга й, не се поколеба отново да го стори, особено при положение че вероятно Уил е дошъл само да се сбогува. Когато той влезе, тя разглеждаше няколко гравирани бижута, купени за Силия. Младата жена поздрави непринудено Уил, сякаш гостуването му беше нещо съвсем в реда на нещата, и веднага възкликна, стиснала една гравирана гривна:
	— Много се радвам, че дойдохте. Вероятно разбирате от гравирани украшения и можете да ми кажете дали тези наистина са хубави. Исках да ни придружите, когато ги избирах, но мистър Късобан възрази — каза, че нямало време за отлагане. Той ще приключи работата си утре и след три дни ще заминем. Притеснявам се малко заради тези гравирани бижута. Моля, седнете и ги разгледайте.
	— Не съм особено вещ в това отношение, но е невъзможно да се допуснат големи грешки с подобни миниатюрни Омирови гравюри, които са толкова изящни. А и цветът е чудесен. Много ще ви отива.
	— О, те са за сестра ми, която е много по-светла. Вие я видяхте заедно с мене в Лоуик. Тя е светлокоса и много хубава… поне аз мисля така. През целия си живот никога не сме се разделяли за толкова дълго, както сега. Тя е любимка на всички и винаги е блага като ангел. Преди да тръгна насам, разбрах, че иска да й купя някои гравирани бижута, и много ще съжалявам, ако не са хубави… каквито би трябвало да бъдат — Доротия изрече последните думи с усмивка.
	— Вие самата сякаш не се вълнувате особено от гравирани бижута — отбеляза Уил, като седна на известно разстояние от нея, наблюдавайки я как прибира украшенията в кутийките им.
	— Така е, не ги смятам за нещо толкова важно в живота — отговори Доротия.
	— Намирам, че донякъде сте еретичка и спрямо изкуството. Не е ли така? Очаквах от вас да проявявате много по-голяма чувствителност към всичко красиво наоколо.
	— Смятам, че към твърде много неща съм доста безчувствена — най-искрено заяви Доротия. — Бих искала да направя живота красив… искам да кажа, живота на всеки човек. Така че мисълта за огромните средства, влагани в изкуството, което донякъде е отдалечено от живота и не допринася кой знае колко за благосъстоянието в света, ме измъчва. Това усещане накърнява радостта ми, защото съзнавам, че повечето хора нямат достъп до подобна красота.
	— За мене това е просто една фанатична проява на съчувствие — пламенно възрази Уил. — Бихте могли да кажете същото и за красивия пейзаж, за поезията, за всичко изящно. Ако наистина вярвате в това, би трябвало дори вашата доброта да ви прави нещастна, така че да искате да сте зла само и само да нямате никакво предимство пред останалите. Истинското благочестие е в това, да се радвате… при всяка удала се възможност. По този начин правите най-важното за облика на планетата — правите я приятно място за живеене. А радостта пръска лъчи. Безсмислени са опитите ви да се грижите за целия свят. Това се постига, като изпитвате наслада… от изкуството или от каквото и да е друго. Нима бихте искали цялата младеж по света да се превърне в трагически хор, който ридае над беднотията и проповядва морал? Подозирам, че имате погрешни представи за страданието и се стремите да превърнете живота си в мъченичество — Уил бе отишъл много по-далече, отколкото бе възнамерявал, и се овладя. Ала мислите на Доротия течаха в съвсем друга посока от неговите и тя му отговори без всякаква приповдигнатост:
	— Имате погрешна представа за мене. Аз съвсем не съм тъжна и печална. Никога не тъжа дълго време. За разлика от Силия, аз съм гневна и невинаги блага — избухвам яростно, а после отново всичко изглежда прекрасно. Но не мога да не вярвам сляпо в най-прекрасни неща. Бих била много щастлива да можех най-искрено да се радвам на изкуството тук, но има толкова много работи, които не разбирам… толкова много от тях са чисто и просто естетизиране на грозното, а не на красивото. Картините или скулптурите може и да са изящни сами по себе си, но чувството, вложено в тях, често е низко и грубо, а понякога дори мерзко. Тук-там виждам неща, които мигновено възприемам като възвишени — пейзажи, които бих могла да сравня с планините Албан*122 или със залеза над хълма Пинчо*123. Но още по-жалко е, че толкова малко на брой са прекрасните творби сред купищата картини, над които хората така усилено са се трудили.
	[*122 _Албан_ — хълмиста местност близо до Рим, известна с виното си и вулканичните си езера. — Б.пр.]
	[*123 _Пинчо_ — живописен хълм в близост до историческия център на Рим. — Б.пр.]
	— Разбира се, винаги има извънредно много слаби работи. Шедьоврите се нуждаят от почва, в която да израснат.
	— Боже мой! — възкликна Доротия, вкопчила се в тази мисъл като основна причина за тревога. — Разбирам колко е трудно да се направи нещо наистина добро. Откакто пристигнах в Рим, непрекъснато си мисля, че животът на повечето от нас би изглеждал много по-грозен и объркан, отколкото този в картините, стига само да може да се изографиса на стената.
	Доротия отвори уста, сякаш се канеше да добави още нещо, но размисли и се въздържа.
	— Вие сте прекалено млада… и е неестествено да храните подобни чувства — разпалено заяви Уил, като силно тръсна глава, един напълно свойствен за него жест. — Говорите така, сякаш изобщо не знаете какво е младост. Това е направо чудовищно… сякаш още в детството си сте зърнали ада също като онова момче в легендата. Втълпени са ви онези ужасни представи, които обикновено си избират най-благородните жени за жертви… също като Минотавъра*124. А сега ще се върнете и ще ви заключат в онзи каменен затвор в Лоуик, където ще ви погребат жива. Направо пощурявам, като си представя подобно нещо! Бих предпочел никога да не ви бях срещал, отколкото да си представям какво ви предстои.
	[*124 _Минотавър_ — чудовище от древногръцката митология с глава на бик и тяло на мъж, обитаващо лабиринт в Крит. Хранело се с човешка плът. Убито от Тезей. — Б.пр.]
	Уил отново се обезпокои, че е отишъл твърде далече. Ала вложеният смисъл в думите ни най-често зависи от проявеното чувство, а в тона му на гневно изразено съжаление се долавяше извънредно много топлота, която Доротия долови със сърцето си — бедното й сърце винаги толкова щедро бе пръскало лъчи наоколо, но никога не бе получавало достатъчно от околните, така че в този миг я обзе неизпитана досега признателност и тя отвърна с блага усмивка.
	— Много мило от ваша страна, че се безпокоите за мене. Но това е само защото вие не харесвате Лоуик. Отдали сте се духом на съвсем друг начин на живот. Но самата аз съм избрала Лоуик за свой дом.
	Последните думи бяха изречени едва ли не като тържествен рефрен и Уил се зачуди какво да й отговори, но съзнаваше, че е напълно неуместно да падне в нозете й и да заяви, че е готов да умре за нея — ясно бе, че тя не се нуждае от подобно нещо. И двамата помълчаха минута-две, а после Доротия заговори решително, сякаш най-после изразяваше на глас мисъл, дълго таила в себе си.
	— Искам отново да ви попитам за нещо, което споменахте онзи ден. Вероятно донякъде то е пример за твърде образната ви реч. Забелязах, че обичате да казвате силни думи. И аз самата много преувеличавам, когато говоря спонтанно.
	— Какво по-точно? — попита Уил, доловил в гласа й плахост, несвойствена за нея. — Често използвам хиперболи. Започна ли да говоря, езикът ми се възпламенява. Понякога се налага да си взема думите обратно.
	— Имам предвид какво казахте за нуждата да се знае немски език… имам предвид темите, върху които работи мистър Късобан. Непрекъснато мисля за това. Струва ми се, че с оглед на големите му познания той трябва да има пред себе си и материалите, които ползват германските учени… не е ли така?
	Плахостта на Доротия бе породена от смътното й усещане, че се е озовала в неловкото положение да обсъжда с трето лице широтата в познанията на мистър Късобан.
	— Не точно същите материали — поясни Уил с намерението да бъде сдържан, както подобава. — Той не е специалист по ориенталистика, нали разбирате? Самият той е наясно, че познанията му в тази област са от вторични източници.
	— Но все пак има доста ценни книги за античния свят, написани твърде отдавна от учени, които не са знаели нищо за съвременните тълкувания, а трудовете им още се ползват. Защо и изследванията на мистър Късобан да не са ценни като техните? — запита Доротия със силни нотки на несъгласие. Тя бе подтикната да изрази на глас мисълта, която дълго бе таила в съзнанието си.
	— Всичко зависи от това, какво се изследва — отговори Уил, също склонен да възрази. — Избраната от мистър Късобан област се променя бързо като химията. Че кой сега се задоволява със система, основаваща се на четирите природни стихии, или с книга, развенчаваща Парацелз*125? Нима не разбирате, че вече е безсмислено да се пълзи по дирите на великите хора от миналото столетие… учени като Брайънт*126… и да се поправят грешките им?… И изобщо да се живее в тъмница и само да се претоплят недъгави теории за Мизраим*127?
	[*125 _Парацелз_ (1493–1541) — швейцарски лекар и алхимик, внедрил нови методи за лечение на някои болести. — Б.пр.]
	[*126 _Джейкъб Брайънт_ — в „Нова система, или анализ на древните митологии“ (1774–1776) той отнася всички митове до наследниците на Хам, като двама от синовете му са Куш и Мизраим. — Б.пр.]
	[*127 _Мизраим_ — староеврейско наименование на Египет. — Б.пр.]
	— Как можете да говорите така лекомислено? — възкликна Доротия, едновременно с тъга и ярост в гласа. — Ако всичко е така, както го представяте, нима би могло да има нещо по-печално от всеотдайния труд, хвърлен на вятъра? И не се ли разстройвате дълбоко, ако наистина смятате, че човек като мистър Късобан, извисен в своята доброта, сила и огромни познания, би могъл да стигне до пълен провал с труда си, на който е посветил най-хубавите си години? — Тя едва ли не се стресна от изреченото на глас предположение и се ядоса на Уил, че я е подтикнал да го изговори.
	— Вие ме питате за стойността на фактите, а не на чувствата — отговори Уил. — Ала ако желаете да ме накажете заради изложените факти, оставям се на волята ви. Не съм в положението свободно да изразявам чувствата си към мистър Късобан. В най-добрия случай това биха били хвалебствията на финансово зависимия човек.
	— Моля да ме извините — каза Доротия, силно изчервена. — Разбирам, както и вие твърдите, че сбърках, като сама заговорих по този въпрос. Наистина, вината е изцяло моя. И все пак провалът след продължителен самоотвержен труд е далече по-достоен, отколкото липсата на какъвто и да е стремеж, достатъчно възвишен, за да се нарече провал.
	— Напълно съм съгласен с вас — отстъпи Уил с намерението да промени насоката на разговора, — и то дотолкова, че твърдо реших да не поемам риска никога да не постигна дори и провал. Вероятно щедростта на мистър Късобан е била вредна за мене и аз възнамерявам да се откажа от свободата, която неговото великодушие ми осигуряваше. Възнамерявам скоро да се върна в Англия и да заработя сам… да не разчитам на никого освен на себе си.
	— Това е прекрасно… уважавам тази решимост — отговори Доротия с подобаваща сърдечност. — Убедена съм, че мистър Късобан никога не е имал други съображения освен загриженост за благополучието ви.
	„След като вече се е омъжила за него, тя е достатъчно упорита и горда и ще продължи да му служи, вместо да го обича“, помисли си Уил. И като се изправи, каза на глас:
	— Повече няма да се видим.
	— О, изчакайте да се върне мистър Късобан — сърдечно настоя тя. — Много се радвам, че се срещнахме в Рим. Исках да ви опозная.
	— А аз ви раздразних — отсече Уил. — И създадох у вас лоша представа за себе си.
	— О, не! Сестра ми непрекъснато ми повтаря, че вечно съм се дразнела от хора, които не споделят мнението ми. Но аз не си изграждам лошо мнение за тях. Накрая обикновено почвам да мисля лошо за самата себе си, че съм толкова невъздържана.
	— И все пак вие не ме харесвате. Предизвиках неприятни представи у вас.
	— Съвсем не! — възкликна Доротия с искрена любезност. — Много ви харесвам.
	Отговорът не удовлетвори напълно Уил, който сметна, че очевидно би бил много по-значим в представите й, ако беше предизвикал ненавист. Той замълча с безучастно, дори начумерено изражение на лицето.
	— И много се интересувам с какво точно ще се заемете — бодро продължи да говори Доротия. — Вярвам с цялата си душа, че всеки има своето призвание. Ако не мислех така, сигурно щях да съм извънредно тесногръда… има толкова много области освен изобразителното изкуство, относно които съм напълно невежа. Трудно можете да си представите колко малко знам за музиката и литературата, които вие така добре познавате. Чудя се какво ли ще се окаже вашето призвание — вероятно ще станете поет?
	— Зависи. Да бъдеш поет, значи да имаш душа, способна да долови и най-тънките нюанси и същевременно способна да изпитва и най-възвишените чувства, и тъкмо тези недоловими нюанси, фино подредени в различни вариации, раздвижват струните на чувствата… това е душа, в която познанието мигновено прелива в чувство, а чувството проблясва и прераства в нов орган на познанието. Човек може да изпада в подобни състояния само от време на време.
	— Но стиховете остават след него — отбеляза Доротия. — Те са необходимият завършек на поетичната душа. Разбирам какво имате предвид, когато казвате, че познанието прелива в чувство, защото аз като че ли точно това изпитвам. Ала съм сигурна, че никога не бих могла да създам поема.
	— Та вие самата сте поема… и това сякаш е най-важното у един поет, тъкмо това поетическо състояние на духа — възкликна Уил, като разкри онова вдъхновено усещане, което всички ние понякога изпитваме сутрин, в началото на пролетта и в други подобни мигове на обновление.
	— Много се радвам да чуя това — засмя се Доротия или по-скоро изчурулика тези думи като птичка, като погледна закачливо Уил с чувство на признателност. — Какви трогателни слова изрекохте за мене!
	— Бих искал някога да мога да извърша нещо, което наистина би могло да се определи като „трогателно“… изобщо някога да мога поне с нещичко съвсем малко да ви помогна. Но се опасявам, че никога няма да ми се удаде подобна възможност — пламенно добави Уил.
	— О, ще ви се удаде! — увери го сърдечно Доротия. — Непременно ще възникне нещо и аз няма да забравя добрите ви чувства. Много се надявах да се сприятелим, когато ви зърнах за пръв път… заради роднинската ви връзка с мистър Късобан.
	Леко навлажнените й очи заблестяха, а Уил почувства, че и неговите следват природните закони и също се навлажниха. Споменаването на мистър Късобан в случая би могло да накърни чувствата му, ако изобщо в този миг нещо бе в състояние да накърни обзелото го усещане за покоряващата сила, прелестното достойнство в нейната благородна, доверчива неопитност.
	— Още сега има какво да направите за мене — заяви Доротия, като стана и малко се поотдалечи под напора на отново обзелото я безпокойство. — Обещайте ми, че никога повече и пред никого няма да говорите по онзи въпрос… имам предвид изследванията на мистър Късобан… искам да кажа, по този начин. Именно аз ви подтикнах да говорите. Вината е моя. Но вие трябва да ми обещаете.
	Тя бе спряла да се движи из стаята и сега застана пред Уил и тъжно го погледна.
	— Разбира се, че ви обещавам — отговори Уил, но целият се изчерви.
	Щом никога повече няма да казва обидна дума за мистър Късобан и ще престане да получава издръжка от него, очевидно напълно му е позволено да го мрази още по-силно. Поетът трябва да може силно да мрази, казва Гьоте. А Уил вече имаше поне това качество. Той каза, че трябвало да тръгне, без да дочака мистър Късобан, с когото щял да се сбогува непосредствено преди заминаването. Доротия му подаде ръка и те се разделиха само с едно „довиждане“.
	Ала тъкмо когато излезе от porte cochère*128, той срещна мистър Късобан, който пожела всичко най-хубаво на братовчеда си и с учтив жест на ръката се отказа от удоволствието да има поредно сбогуване на следния ден, който и без това щял да бъде предостатъчно напрегнат с приготовленията за заминаването.
	[*128 _Porte cochère_ (фр.) — портал, под който минават карети. — Б.пр.]
	— Имам да ти казвам нещо за братовчеда Ладисло, което според мене ще го издигне в очите ти — уведоми съпруга си Доротия по някое време през вечерта.
	Още с влизането му тя бе казала, че Уил току-що си е тръгнал и щял пак да дойде, за да се сбогува, но мистър Късобан й бе отвърнал: „Срещнах го отвън и се сбогувахме“. Той й рече това с такъв тон, с който обикновено даваме да се разбере, че всякакви други приказки по даден въпрос изобщо не ни интересуват и са напълно излишни. И затова Доротия бе изчакала да му съобщи новината по-късно.
	— И какво е то, любов моя? — попита мистър Късобан (той винаги я наричаше „любов моя“, когато бе обзет от пълна студенина).
	— Ладисло твърдо е решил веднага да зареже скитането, а също и да се откаже да разчита на твоята щедрост. Възнамерява да се върне в Англия и сам да изкарва прехраната си. Сметнах, че ще намериш това за добър знак — добави Доротия, като отправи очаквателен поглед към безизразното лице на съпруга си.
	— Не спомена ли точно на какво начинание ще се посвети?
	— Не. Ала каза, че усещал как твоята щедрост му вредяла. Разбира се, той ще ти пише с какво точно иска да се занимава. Нямаш ли вече по-добро мнение за него след подобно решение?
	— Ще изчакам, докато ме уведоми по-подробно по въпроса — отговори мистър Късобан.
	— Уверих го, че във всяко отношение ти неизменно си се ръководил от мисълта за собственото му благополучие. Спомних си с каква доброта се изказа за него, когато за пръв път го срещнахме в Лоуик — добави Доротия, като положи длан върху ръката на съпруга си.
	— Имах задължения към него — отговори мистър Късобан и хвана с две ръце ръката на Доротия, налагайки си да откликне на милувката й, но трудно успя да прикрие прокрадналото се безпокойство в очите си. — Признавам, че младежът не предизвиква никакъв друг интерес у мене, нито пък е необходимо, смятам аз, да обсъждаме бъдещото му развитие, което ние не бихме могли да определяме извън границите, ясно посочени от мене.
	Доротия никога повече не спомена за Уил.


>	Книга трета
>	В очакване на смъртта

>>	Глава 23

E>
P>
	Божествените ти коне,
	обяздени от Аполон,
	каквито да са те,
	ще превзема с взлом.
P$
E$

	Фред Винси, както знаем, не бе забравил един свой дълг и макар че подобен незначителен повод не би могъл да потисне жизнерадостния младеж за дълго време, съществуваха някои обстоятелства, поради които мисълта за дълга му беше крайно неприятна. Кредиторът бе мистър Бамбридж, местният търговец на коне, чиято стока много се търсеше в Мидълмарч от някои младежи, напълно пристрастени към удоволствията в живота. Естествено бе по време на ваканциите Фред да се нуждае от повече развлечения, отколкото му позволяваха наличните средства, а мистър Бамбридж бе много сговорчив човек и му разрешаваше да наема коне на вересия, като добавяше към сметката и случайно нанесените щети на ловджийските коне, а на всичко отгоре му отпускаше и дребни суми, за да покрива загубите си на билярд. Общият дълг на Фред възлизаше на сто и шейсет лири. Бамбридж никак не се притесняваше за парите си, понеже знаеше, че Фред има влиятелни хора зад гърба си. Ала той все пак пожела да получи някаква гаранция и отначало Фред му връчи собственоръчно подписано уверение. След три месеца му даде и друго, този път подписано от Кейлъб Гарт. И в двата случая Фред бе убеден, че е в състояние да плати сметките си, защото в светлите си представи неизменно се виждаше с много пари. Не трябва да мислите, че пълната му самоувереност се основаваше на конкретни факти. Както разбираме, самоувереност като неговата съвсем не е груба и материалистична — просто е една много приятна нагласа на духа, която ни кара да очакваме, че мъдрото провидение или неблагоразумието на приятелите ни, непредвидимият късмет или още по-непредвидимото внезапно извисяване в небесата на собствената ни персона неминуемо ще доведат до много благоприятни обстоятелства, които напълно съответстват на изискания ни вкус в облеклото и въобще на предпочитанието ни към изящния стил във всяко нещо. Фред бе уверен, че непременно ще получи някакъв дар от чичо си, че ще му се отвори късметът или че в резултат на удачна размяна всеки миг даден кон на стойност четирийсет лири може изведнъж да се преобрази в кон, който да донесе сто лири — представите му винаги се свеждаха до прилична сума в брой. Във всеки случай даже и при неблагоприятни обстоятелства, които само един мрачен черногледец може да допусне, Фред винаги в краен случай можеше да разчита — поне по онова време — на кесията на баща си, така че способността му да храни надежди бе възхитително безгранична. Впрочем Фред имаше твърде смътна представа доколко дълбока е кесията на баща му — та нали търговията е разтегливо понятие? И нали оскъдицата през дадена година може да се навакса с изобилие през следващата? Семейство Винси живееше нашироко и дори охолно, като това съвсем не бе някаква новост, а напълно в духа на фамилните традиции и привички, така че на цялото домочадие поначало им бе чужда всякаква пестеливост, като по-големите синове и дъщери все още хранеха детинската надежда, че ако се наложи, баща им би могъл да заплати каквато и да е сума. Самият мистър Винси бе с много широка ръка за градче като Мидълмарч — той харчеше пари за ловджилък, за пълната си изба, както и за гощавки, а мамчето от своя страна поддържаше текущи сметки с всички търговци, което създаваше извънредно приятното усещане, че можеш да получиш каквото душата ти поиска, и то без да плащаш. И все пак присъщо бе за всички бащи, както добре съзнаваше Фред, да хокат децата си за разходите. И затова винаги избухваше лека гюрултия за харчлъка му, когато им съобщаваше за някой свой дълг, а Фред никак не обичаше нагнетената обстановка вкъщи. Той бе твърде предан син, за да покаже неуважение към баща си, така че изтърпяваше бурята с пълното съзнание, че бързо ще премине. Ала все пак беше неприятно да гледа как майка му плаче, а също и да изглежда намусен, вместо да се смее, понеже Фред бе толкова жизнерадостен, че ако наистина изглеждаше мрачен, когато му се караха, това беше само от благоприличие. Разбира се, по-лесният начин бе да поднови гаранцията си с подпис от приятел. Че защо пък не? С неизтощимите си запаси от оптимизъм нямаше друга причина да не се възползва докрай от предразположението на познатите си освен тази, че обикновено хората с що-годе добро име са по природа черногледци, склонни да не вярват, че стечението на обстоятелствата във всемира във всички случаи ще е напълно благоприятно за един приятен млад джентълмен.
	Наложи ли ни се да искаме услуга, ние оглеждаме списъка си с приятели, преценяваме трезво тяхната благосклонност, прощаваме им дребните обиди и като ги претегляме един след друг, стигаме до извода, че еди-кой си би бил склонен да ни услужи и услугата му ще е топъл жест към нас. Винаги обаче известен брой хора временно се отписват като не чак толкова склонни да услужат, ала след отказа от други набелязани отново се връщаме към тях. Така се случи, че Фред отписа всички приятели с изключение на един, и то след като прецени, че би било неприятно да се обръща към тях, защото беше вътрешно убеден, че въпреки всички най-общи приказки за човечеството като цяло има пълното право да избягва всякакви неприятности. Самата мисъл, че е възможно да стигне до крайно окаяно състояние — като например да носи отеснели от пране панталони, да яде студено овнешко, да върви пеша поради липса на кон, — бе изцяло несъвместима с жизнерадостния му нрав, с който природата го бе благословила. А Фред се стряскаше само като си представеше, че някой може снизходително да го погледне отвисоко заради унижението му да иска пари за дребни дългове. Така че приятелят, към когото накрая реши да се обърне, бе едновременно най-бедният и най-благият, а именно Кейлъб Гарт.
	Семейство Гарт много обичаха Фред, както и той тях, защото още когато двамата с Розамонд бяха съвсем малки, а Гартови — по-състоятелни, далечната роднинска връзка между двете семейства поради повторната женитба на мистър Федърстоун (първия път за сестрата на мисис Гарт, а втория — за сестрата на мисис Винси) ги бе сближила, като по-скоро децата бяха станали близки, отколкото родителите. Дечицата пиеха заедно чай от чашките си и цели дни прекарваха заедно в игри. Тогава Мери бе една малка мъжкарана, а шестгодишният Фред я смяташе за най-прекрасното момиченце на земята и дори я направи своя съпруга, като й подари тенекиено пръстенче, откъснато от един чадър. По време на всичките си образователни етапи Фред запази привързаността си към семейство Гарт, както и навика да се отбива в къщата им като във втори роден дом, макар общуването между тях и родителите му отдавна да бе приключило. Дори когато Гартови бяха доста имотни, семейство Винси проявяваха известна снизходителност към Кейлъб и жена му, защото в Мидълмарч съществуваха много тънки съсловни разграничения. И макар че подобно на графовете, манифактуристите можеха да общуват единствено с равнопоставените на тях, семейство Винси вътрешно усещаха социалното си превъзходство, което съвсем ясно се долавяше практически, въпреки че не можеше да се обоснове теоретически. После мистър Гарт напълно западна в строителния отрасъл, за който се бе заловил редом с другите си занимания на земемер, оценител и посредник, но известно време продължи дейността си заради наетите работници, като живееше съвсем оскъдно и полагаше неимоверни усилия, за да изплати дълговете си. В края на краищата успя да го постигне и с доблестния си труд спечели уважението съответно на онези свои съграждани, които бързо забравиха за неудачите му. Ала никъде по света единствено някакво си уважение не би могло да те подтикне да отидеш на гости при хора, които не са подобаващо обзаведени с хубави мебели и нямат пълен комплект сервизи. Мисис Винси се чувстваше неловко в присъствието на мисис Гарт и често я одумваше как навремето трябвало сама да изкарва прехраната си, сиреч мисис Гарт работела като учителка, преди да се омъжи. С други думи, да си запознат с Линдли Мъри*129 или „Въпросите“ на Мангнал*130 не представлявало кой знае какво — все едно търговецът на платове да се хвали, че разбира от тъкани, или кочияшът да изтъква пътешествията си из чужди страни. Никоя заможна жена не се нуждаела от подобни познания. И тъй като Мери бе икономка в дома на мистър Федърстоун, липсата на интерес у мисис Винси към семейство Гарт бе прераснала в нещо ново — в безпокойство да не би Фред да се забърка с това най-обикновено момиче, чиито родители живеят „толкова мизерно“. Фред добре съзнаваше всичко това и никога не споменаваше вкъщи за гостуванията си при семейство Гарт, зачестили доста напоследък — поради нарасналата пламенност в чувствата си към Мери той все повече се привързваше към близките й.
	[*129 _Линдли Мъри_ (1745–1862) — граматик, известен с множеството си школски учебници, извънредно популярни както в Англия, така и в САЩ. — Б.пр.]
	[*130 _Ричмал Мангнал_ (1769–1920) — английска учителка, известна с книгата си „Въпроси“, предназначена за нуждите на младите хора и оказала силно влияние върху обучението на девойките през първата половина на ХІХ в. — Б.пр.]
	Мистър Гарт имаше малка кантора в града и Фред се запъти натам, за да помоли за услугата. Без особени затруднения младежът получи съгласие, защото горчивият жизнен опит не бе накарал Кейлъб Гарт да бъде по-предпазлив в делата си или да проявява недоверие към онези себеподобни, които с нищо не го бяха разочаровали. Всъщност той имаше много високо мнение за Фред и бе напълно сигурен, че момчето ще се развие добре — „на такъв прям, обичлив млад човек, който проявява характер, може да се има пълно доверие“. Такъв беше психологическият довод на Кейлъб. Той бе един от онези рядко срещани хора, които са сурови към себе си, но лесно прощават на другите. Кусурите на съседите му предизвикваха у него известно притеснение, но той никога не ги обсъждаше с охота. Така че малко вероятно бе да отклони вниманието си от усърдната обработка на дървения материал или някое друго подобно изкусно занимание, за да размишлява върху тях. Ако все пак се наложеше да укори някого, първо разчистваше всички книжа около себе си, уточняваше чертежите си с показалка или разпределяше малкото си налични пари в джоба, преди да започне. Бе човек, който по-скоро би свършил чуждата работа, отколкото да отправя упреци към другите. Боя се, че такъв човек изобщо не държи на дисциплината.
	Когато Фред изложи подробностите около дълга си, желанието да се справи, без да безпокои баща си, както и увереността, че непременно щели да се намерят пари и никой нямало да е ощетен, Кейлъб вдигна очилата на челото си, вслуша се в думите на младежа, вгледа се във ведрите му очи и му повярва, без да прави никаква връзка между надеждите за бъдещето и обстоятелствата в миналото. Кейлъб обаче усети, че случаят налага приятелско напомняне как трябва да се живее, а също така почувства, че преди да сложи подписа си, е необходимо да отправи доста строго предупреждение. Той съответно пое листа, смъкна очилата си надолу, видя празното място за подписа, взе писалката си и я огледа, натопи я в мастилото и отново я огледа, после поотмести листа от себе си, вдигна отново очила, при което крайчецът на веждите му печално се смъкна надолу, и на лицето му се изписа особена благост (извинете за тези подробности, но ако познавахте лично Кейлъб Гарт, те непременно щяха да ви доставят голямо удоволствие), и каза с утешителен глас:
	— Та, значи, те е сполетяла бедата да разбиеш коленете на кончето, аа? А после пък тези полици, които не чинят нищо, щом имаш хитър джамбазин насреща си. Следващия път бъди по-разумен, момчето ми.
	След тези думи Кейлъб смъкна очилата надолу и започна да изписва името си със свойствената си съсредоточеност в подобни случаи, защото той извършваше извънредно прилежно и най-дребното си професионално задължение. Наклонил глава встрани, той огледа за миг едрите съразмерни букви и завъртулката накрая, после подаде листа на Фред, каза му „довиждане“ и веднага пак се задълбочи в плана за новите селскостопански сгради на сър Джеймс Четам.
	Дали поради последвалото вглъбяване в работата Кейлъб веднага забрави за дадения подпис, или поради някаква друга, важна за него причина, но мисис Гарт остана в пълно неведение за случилото се.
	След услугата хоризонтът пред Фред се разчисти, както и представата му за отдалеченост във времето, и тъкмо заради тази обвързаност с Кейлъб възможността чичо Федърстоун да му подари пари бе от толкова голямо значение за него, че той бързо-бързо смени цвета на лицето си — първо, поради определени очаквания, а после, заради последвалото разочарование. След като го скъсаха на изпита, баща му трудно можеше да му прости за натрупаните в колежа борчове, така че вкъщи се разрази небивала буря. Мистър Винси се закле, че ако последват и други неща от този род, той повече не би търпял и би изгонил Фред сам да изкарва прехраната си, както знае. След всичко това бащата вече не бе в състояние да разговаря дружелюбно както преди със сина си, който най-вече го бе вбесил с изявлението — и то направено чак сега, — че не желае да става свещеник и по-добре да не продължава да учи за такъв. Фред съзнаваше, че отношението към него би било далече по-сурово, ако близките му, също като него самия, не смятаха, че именно той ще е наследникът на мистър Федърстоун. В случая от съществено значение съвсем не бе безукорното поведение, а чувството на гордост, както и обичта, които Фред будеше у стария джентълмен. Нали добре знаем, че когато някой млад благородник открадне скъпоценности, ние наричаме подобно деяние „клептомания“, усмихваме се философски на тази проява и изобщо не смятаме, че провинилият се трябва да бъде изпратен в поправителен дом, подобно на някое дрипаво хлапе, откраднало зелки. Всъщност всеобщото негласно убеждение какво би направил чичо Федърстоун за Фред Винси определяше гледната точка в отношението на повечето жители в Мидълмарч към младежа. Колкото до самия Фред, неизмеримо силните му въздушни надежди се крепяха именно на очакванията какво би направил за него чичо Федърстоун в случай на спешна нужда или просто като знак, че младежът наистина е галеник на съдбата. Ала стойността на подарените банкноти бе напълно измерима, но след като погасиха част от борчовете, показаха безспорен дефицит, който трябваше да се запълни или чрез присъщата находчивост на младежа, или ако щастието отново му се усмихне по някакъв неочакван начин. Защото онзи дребен случай на клеветничество относно заемите му, когато бе накарал баща си да измоли уверение от Булстроуд, бе допълнително препятствие да иска сега от него да му плати останалите дългове. Фред бе достатъчно прозорлив да предвиди, че гневът на баща му би заличил всякакви тънки оттенъци, поради което предишното твърдение на сина, че никога не е вземал пари назаем, като се е хвалел със завещанието на чичо си, би изглеждало чиста лъжа. Тогава той бе отишъл при баща си и му беше разказал една неприятна история, но премълчал друга — при подобни случаи последвалото пълно разкриване на истината създава впечатлението, че първия път си излъгал. Фред бе горд, че никога не прибягва до лъжи, дори и до дребни измами. На очевидното мамене от страна на Розамонд той отвръщаше с презрителни гримаси или просто махаше с ръка (всъщност само братя могат да приписват подобни прегрешения на прелестните девойки). И вместо да си навлече обвинения в лъжи, той сам си навличаше разни неприятности и самоограничения. Именно под силния напор на подобни чувства Фред бе предприел разумната стъпка да повери осемдесетте лири на майка си. Жалко, че не ги бе дал веднага на мистър Гарт, но възнамеряваше да допълни сумата с още шейсет. За целта бе задържал двайсет лири в джоба си, също като семена за посев — ако ги засееш разумно и ги полееш обилно с късмет, те могат да ти осигурят три пъти по-голяма реколта, че дори и повече. Това бе доста съмнителен начин на умножение, като се има предвид, че всъщност почвата е волната душа на един млад джентълмен, в която всякакви цифри са напълно възможни.
	Фред не беше комарджия. Не страдаше от онази особена болест, при която изпитваш такава дълбока потребност да заложиш цялата си жизнена енергия на случайността и риска, каквато нужда изпитва пияницата от чашката. Младежът се увличаше по разредената форма на комарджийството, с ниска концентрация на алкохол — тя обаче се подхранва от подсиленото с млечна кърма пълнокръвие, твърде основателна причина за неспирната игра на живото въображение, онова въображение, което оцветява събитията според личните предпочитания, отстранява всякакви страхове от възможни черни облаци на хоризонта и вижда единствено облагата за съчувстващите хора наоколо. Надеждата предлага удоволствието да залагаш напосоки, защото успехът изглежда сигурен, както и още по-голямото удоволствие да получиш най-високия дял от залога. Фред обичаше игрите, особено билярда, също както обичаше лова и конните състезания с препятствия. А той най-вече ги обичаше, защото му трябваха пари и се надяваше да ги спечели. Ала семената под формата на двайсет лири бяха напразно засети в измамно зелен участък — или поне тези, които не се разпиляха по пътя — и Фред изведнъж се озова съвсем близо до крайния срок за плащане без всякакви други налични средства освен осемдесетте лири, които бе поверил на майка си. Конят, който яздеше, бе съвсем изнемощял, подарен му преди много време от чичо му Федърстоун. Поначало баща му разрешаваше да поддържа свой кон и намираше, че подобно желание е напълно в реда на нещата, дори и от страна на син, разочаровал го твърде много. Така че въпросният кон бе лична собственост на Фред, но силно притеснен от мисълта, че трябва в най-скоро време да плати дълга си, той реши да се откаже от тази важна придобивка, което щеше много да вгорчи живота му. Взе това решение с усещането, че извършва героизъм — героизъм, наложен му от страха да не би да наруши дадената дума пред мистър Гарт, да се срине в очите на Мери, но най-вече подтикван от любовта си към нея. Ще се отправи към конския пазар в Хаундсли, който е на другия ден сутринта, и… просто ще продаде коня си, а после, с парите в джоба, ще се върне обратно най-вероятно с дилижанса, нали така?… Само че конят едва ли ще му донесе повече от трийсетина лири, а и знае ли човек какво може да изникне съвсем случайно — глупаво би било предварително да се отказва от късмета. Щастието сто на сто ще му се усмихне. Колкото повече мислеше за това, толкова по-малко вероятно му се струваше, че късметът му няма да проработи, а също и че би било съвсем неблагоразумно да не напълни цевта и да не уцели птицата на щастието. Ще отпътува на кон за Хаундсли заедно с Бамбридж и Хорок, ветеринаря, и без да ги пита нищо по-точно, ще се възползва от мнението им. Преди да потегли на път, Фред взе осемдесетте лири от майка си.
	Повечето хора, които видяха как Фред потегля от Мидълмарч заедно с Бамбридж и Хорок, очевидно отправени към конския пазар в Хаундсли, си помислиха, че младият Винси е тръгнал да дири удоволствия, както обикновено. И ако не беше необичайно угрижен заради внезапно възникналите затруднения, той наистина би бил изпълнен с радост от свободата да прави всичко, което може да се очаква от един жизнерадостен младеж. Като се има предвид, че Фред не беше недодялан, че по-скоро бе пренебрежителен към грубия език и поведението на момчетата без университетско образование, че бе писал строфи, идилични и извисени като свиренето му на флейта, интересът към Бамбридж и Хорок бе твърде странна проява, която не можеше да се обясни дори с общата им любов към конете освен с онази загадъчна склонност на простосмъртните да разграфяват и разпределят преживяванията си, която е решаваща в избора им. В този смисъл, ако не сложим общуването с господата Бамбридж и Хорок в графата „нови развлечения“, то непременно би изглеждало безинтересно. А да пристигнеш заедно с тях в Хаундсли в дъждовен следобед, да се настаниш в „Червеният лъв“ насред потънала в сажди уличка и да вечеряш в помещение, украсено със зацапана карта на графството, с безвкусна картина на някакъв кон в конюшня, с портрет на Негово величество Джордж ІV в цял ръст, както и множество метални плювалници, би могло да изглежда твърде неприятна работа, ако разграфяването не действаше с пълна сила и цялото начинание не минаваше под етикета „забавно“.
	Видът на мистър Хорок очевидно бе неразгадаем и представляваше истинско предизвикателство за въображението. Още от пръв поглед самото му облекло предизвикваше остро усещане за коне (достатъчно е да се спомене периферията на шапката му, съвсем леко вирната нагоре, за да не буди подозрение, че е клюмнала), а природата го бе дарила с особено лице — монголски очи, умерено повдигнати устни, нос и брадичка, като че ли следващи линията на шапката, — което сякаш бе застинало в тънка скептична усмивка, доста стряскаща за впечатлителния събеседник. А когато въпросният господин се обгръщаше с мълчание, възможно бе да внушава и представа за непоклатима меродавност и неизчерпаеми запаси от хумор (всъщност доста пресъхнали, за да потекат, навярно хванали твърда кора отгоре), както и способност за съвсем точна преценка, а ако имаш късмета и да я чуеш, това вече би било направо върхът. Подобна физиономия се среща сред всички съсловия, ала когато я съзреш не у кого да е, а у един оценител на коне, тя вероятно въздейства най-силно на младите хора в Англия.
	Мистър Хорок, запитан от Фред как намира глезените на коня му, се извърна на седлото, вгледа се в движенията на жребеца в продължение на три минути, после се обърна пак напред, дръпна юздата си и потъна в мълчание, с все същия скептичен израз на лицето.
	Подобно участие във водения диалог от страна на мистър Хорок имаше страхотно въздействие. У Фред забушуваха най-различни силни чувства — безумно желание да фрасне Хорок, за да го накара да изкаже мнението си, което обаче той овладя поради страха да не загуби ценния си приятел. В края на краищата винаги има вероятност Хорок да изрече нещо извънредно важно точно в подходящия момент.
	Мистър Бамбридж бе по-общителен и сякаш изливаше всички свои мисли, без да пести думи. Той бе як, шумен и от време на време се говореше, че стигал и до крайности — главно в псувните, пиенето и побоите над жена си. Някои хора, ощетени от него, го наричаха зъл човек. Според мистър Бамбридж обаче търговията с коне била най-висше изкуство и можело с пълно основание да се твърди, че тя нямала нищо общо с морала. Безспорно господинът бе заможен човек и малко хора издържаха като него на пиене, така че, общо взето, цъфтеше и процъфтяваше. Ала темите му за разговор бяха доста ограничени и не след дълго — също като латерна — той отново и отново се връщаше към вече казаното, от което на по-неиздръжливите им се завиваше свят. И все пак се смяташе, че сегиз-тогиз яркото присъствие на мистър Бамбридж придава цвят и настроение на някои кръгове в Мидълмарч, така че той бе известна личност в бара и билярдната зала на „Зеленият дракон“. Там разказваше какви ли не забавни истории за разни победители в конни състезания или пък за хитрините на графове и виконти, като от това проличаваше, че синята кръв е на почит дори и сред мошениците, и все пак невероятната му памет блясваше с пълна сила, когато говореше за конете, които сам е купил или продал. Години наред той все така пламенно обясняваше колко много мили можели да извървят конете му за нула време, без да им мигне окото, и за да подсили представите на слушателите си, току им се кълнеше тържествено, че подобно нещо никога не са виждали. Накратко казано, мистър Бамбридж бе приятен човек и забавен събеседник.
	Фред бе твърде съобразителен и не каза на приятелите си, че отива в Хаундсли с намерението да продаде коня си. Искаше съвсем между другото да чуе точната им преценка за стойността му, но изобщо не бе наясно, че последното нещо, което би могло да се изтръгне от такива прочути оценители, е точната преценка. Слабото място на мистър Бамбридж никога не е било да хвали нещо току-така гратис. Та в случая той рече, че за пръв път съвсем ясно проумява в каква хъхреща кранта се е превърнал дорестият кон на Фред и подобно окаяно състояние можело да се опише единствено с най-цветиста ругатня.
	— Ти много сбърка, Винси, като за размяната отиде при друг, а не дойде при мене! Слушай, досега никога не си се качвал на по-хубав кон от оня червено-кафявия, а ти взе, че го замени за този боклук. Ако го пуснеш сега в тръс, направо ще забръмчи като дъскорезница. Само един-единствен път в живота си съм виждал по-хъхреща кранта, но оня бе шарен кон. На Пегуел, житаря. Седем години му тегли двуколката, а накрая житарят ми предложи да го взема, но аз му рекох: „Благодаря ти, Пег, но не се занимавам с духови инструменти“. Точно така му казах. Това се разчу из цялата околия, тая шега де. По дяволите! Оня кон беше къде-къде по-добър от твоята хъхреща кранта.
	— Ама ти току-що каза, че неговият бил по-лош от моя! — възкликна Фред, необичайно силно раздразнен.
	— Излъгал съм в такъв случай — натъртено отговори мистър Бамбридж. — Не може да става и дума за сравнение.
	Фред пришпори коня си, но те двамата бързо го задминаха. Когато отново намалиха ход, мистър Бамбридж подхвърли:
	— Оня шареният бе по-бърз от твоя.
	— Напълно съм доволен от бързината му, това ми стига — отговори Фред, на когото много му се щеше да е във весела компания, която да го подкрепя. — Какво ще кажеш, нали има равен тръс, а, Хорок?
	Мистър Хорок се взираше пред себе си с напълно невъзмутим вид също като в портрет от велик майстор.
	Фред се отказа от празната надежда да чуе точната им преценка, но като се размисли, реши, че оплюването на коня от страна на Бамбридж, както и мълчанието на Хорок са всъщност доста насърчителни и показват, че те намират коня за по-добър, отколкото го представят.
	Впрочем същата тази вечер преди откриването на пазара Фред съзря благоприятна възможност да размени изгодно коня си и поради това изпита вътрешна гордост заради проявената съобразителност да вземе със себе си осемдесетте лири. Млад селски стопанин, познат на мистър Бамбридж, се отби в „Червеният лъв“ и поде разговор относно намерението си да се раздели с ловджийския си кон, който той веднага представи с името Дайъмънд, като по този начин намекна, че конят е добре познат навсякъде. Тъй като щял да се жени и да се откаже от авджилъка, имал нужда само от скромно конче за ежедневни нужди. Ловджийският кон бил в конюшнята на негов приятел наблизо, така че имало още достатъчно време господата да го видят, преди да се е стъмнило. До въпросната конюшня можеше да се стигне през една задна пресечка, където много лесно можеше да се отровиш, без да се охарчваш за хапчета, както всъщност би могъл да го сториш на която и да е друга зловонна уличка през онзи нехигиеничен период. За разлика от спътниците си, Фред не се бе подсигурил с голямо количество изпито бренди срещу погнусата, но толкова много се бе оживил от просветналия лъч, че най-после е намерил коня, който ще му донесе пари, та още като стана сутринта, веднага бе готов отново да мине по същата мрачна пресечка. Убеден бе, че ако той не направи сделка със селския стопанин, Бамбридж ще го стори. Защото напрегнатата атмосфера, както сам усети Фред, изостряше неговата проницателност и събуждаше градивна подозрителност. Бамбридж така жестоко бе оплюл Дайъмънд, което никога не би направил (конят все пак бе на негов приятел), ако не се канеше да го купи. Всички до един, зърнали жребеца — дори и Хорок, — очевидно бяха силно впечатлени от достойнствата му. За да извлечеш голяма полза от компанията на такъв род познавачи, трябва да умееш да си направиш съответните изводи, а не да си просто глупак, който приема нещата съвсем буквално. На цвят конят бе сив с тъмни петна, а Фред съвсем случайно знаеше, че служител на лорд Медликоут търси точно такъв ат. След цялото си оплюване Бамбридж все пак се изпусна вечерта, когато собственикът си бе отишъл, като каза, че бил виждал и много по-лоши коне да се продават за осемдесет лири. Разбира се, след това поне двайсетина пъти заяви точно обратното, но когато добре знаеш кое е най-вероятното, лесно можеш да прецениш нечии твърдения. А Фред не можеше да не смята, че и неговата преценка за коне все пак струва нещо. Собственикът доста продължително се вгледа в благородния, но изтощен жребец на Фред, с което показа, че кончето си струва, така че имаше вероятност да го вземе като заместник на Дайъмънд срещу двайсет и пет лири отгоре. В такъв случай, след като продаде новия си кон най-малко за осемдесет лири, Фред ще се сдобие с петдесет и пет лири в резултат на сделката и по този начин ще разполага със сто трийсет и пет лири за изплащане на дълга, така че дефицитът, временно поет от мистър Гарт, ще бъде най-много двайсет и пет лири. Когато трескаво навличаше дрехите си сутринта, той съвсем ясно осъзна колко важно е да не изпуска удалата му се благоприятна възможност, така че ако в този миг Бамбридж и Хорок почнеха едновременно да го разубеждават, нямаше да се остави да го подведат с намеренията си — щеше да е съвсем наясно, че в хищните си ръце те стискат всичко друго, но не и личния му интерес. Що се отнася до конете, недоверието е най-важното нещо. Ала както добре знаем, не трябва към всичко да подхождаме със скептицизъм, защото тогава животът напълно би замрял. Трябва непременно да вярваме в нещо и да го извършим, така че каквото и да е то, всъщност ще е наше собствено решение, дори и на пръв поглед да изглежда като робска зависимост от друг. Фред дълбоко вярваше, че прави отлична сделка, така че още преди пазарът да е заработил с пълна сила, той се сдоби със сивия кон на тъмни петна, за който заплати със своя кон и трийсет лири отгоре — само пет лири повече от предвиденото.
	Той обаче се почувства малко напрегнат и уморен, вероятно от душевните си терзания, и без да дочака по-нататъшната веселба на пазара, се отправи сам на пътешествието си от четиринайсет мили с намерението да измине това разстояние много спокойно, за да не се изтощи конят му.


>>	Глава 24

E>
P>
	Но болката не стихва от това,
	че каел се виновният за нея.
@	Шекспир, сонет 34*131
	[*131 Цитатът е в превод на Валери Петров. _Шекспир. Сонети._ Изд. Народна култура, С., 1992, с. 40. — Б.пр.]
P$
E$

	Съжалявам, че трябва да съобщя подобно нещо, но още на третия ден след благоприятните събития в Хаундсли Фред изпадна в такова мрачно настроение, в каквото не е бил никога през живота си. И то не затова, че нямаше изгледи за евентуална продажба на коня, а защото още преди да е направил сделката със служителя на лорд Медликоут, същият този Дайъмънд, в който бе вложил надеждата да получи осемдесет лири, без каквито и да са външни признаци изведнъж насред конюшнята изпадна в такъв яростен изблик на енергия, че започна ожесточено да рита, едва не уби коняря, а накрая побеснелият жребец го докара дотам да окуцее съвсем сериозно, след като сам оплете крака си в едно въже, увиснало от дъската. За подобно нещо не би могло да се търси обезщетение също като в онези случаи, когато избухливият нрав излиза наяве едва след сватбата — разбира се, отколешните познати са били съвсем наясно с положението. По една или друга причина при този злощастен случай Фред не успя да прояви обичайната си гъвкавост — накратко казано, ясно разбираше, че разполага единствено с петдесет лири, че няма възможност да намери отникъде повече и че полицата за сто и шейсет лири ще му бъде връчена само след пет дни. Както Фред осъзна с болка, дори и да се обърне с молба към баща си да спести на мистър Гарт паричната загуба, той яростно би отказал да спаси мистър Гарт от последствията на собственото му дело, което би могъл да окачестви единствено като поощряване на разточителството и измамата. Фред бе толкова дълбоко съкрушен, че не можеше да измисли нищо друго, освен да отиде направо при мистър Гарт и да му съобщи печалната истина, като му даде петдесетте лири, за да не остават повече в ръцете му. Мистър Винси беше из складовете и още не знаеше за случилото се. Когато научеше, щеше да се вбеси, че яростният кон е бил вкаран в конюшнята му. И още преди да е изпитал по-слабия му гняв, Фред реши да офейка, преди да се е излял отгоре му истинският гняв. Взе кобилата на баща си, защото бе решил след разкритието пред мистър Гарт да отиде на кон до Стоун Корт и да признае всичко и пред Мери. Всъщност твърде вероятно е, че ако не беше Мери и любовта му към нея, съвестта му не би го подтикнала да взема толкова присърце своя борч, нито пък би го тласнала веднага да се залови с тази твърде неприятна задача, като предприеме всичко възможно, за да се справи с нея, вместо да я отлага и да си щади нервите, както обикновено правеше. Всъщност дори далече по-корави простосмъртни от Фред дължат поне половината от своята добродетелност на хората, които обичат. „Публиката на всички мои действия вече я няма“, заявил един древен герой, когато най-добрият му приятел умрял. Щастливци са онези люде в житейския театър, от които публиката очаква само най-доброто. Разбира се, при възникналите обстоятелства нещата биха били съвсем различни за Фред, ако Мери Гарт вече нямаше напълно установени представи какви са най-ценните качества на един човек.
	Мистър Гарт не беше в кантората и Фред подкара коня към къщата му, която бе недалеч от града — един приветлив дом с овощна градина отпред. Сградата, доста старомодна и безразборно построена наполовина от дърво, някога е била селскостопанска постройка преди разрастването на града, а сега беше заобиколена от градините на съграждани. Обикновено се привързваме много силно към домовете си, ако те имат свой собствен облик, какъвто например най-често имат приятелите ни. Цялото семейство Гарт, твърде многолюдно, защото Мери имаше четирима братя и една сестра, бяха много привързани към старата си къща, в която впрочем всички хубави мебели бяха отдавна разпродадени. Фред също много я харесваше и я познаваше отлично до самия таван, където винаги сладостно ухаеше на ябълки и дюли, ала този път за пръв път пристъпи прага на дома без всякакви трепетни очаквания. Сърцето му се сви при мисълта, че вероятно ще трябва да направи признанието си пред мисис Гарт, която будеше у него по-голямо страхопочитание, отколкото мистър Гарт. Не че тя проявяваше склонност към язвителност и хапливи подмятания като Мери. Достигнала почтената зрелост на матрона, мисис Гарт избягваше всякакви прибързани съждения, тъй като, както често обичаше да казва, на младини била доста теглила и се научила да се въздържа от необмислени постъпки. Достолепната домакиня притежаваше рядкото качество да съзнава кои са онези обстоятелства в живота, които не подлежат на промяна, и ги приемаше безпрекословно, без да се оплаква. Възхитена от добродетелите на мъжа си, много отрано бе усетила пълната му неспособност да търси личната облага и бодро приемаше последствията от тази негова особеност. Беше достатъчно широко скроена, за да не се перчи с някакви си изящни чайници или кокетни дрешки на децата си, и никога не бе нашепвала в ушите на съседките си жаловити откровения за липсата на практицизъм у съпруга си или за богатството, което евентуално той би могъл да натрупа, ако бил като другите мъже. Вследствие на всичко това любезните й съседки бяха започнали да я възприемат или като много горделива, или като твърде странна, така че понякога снизходително я наричаха пред съпрузите си „твоята прекрасна мисис Гарт“. От своя страна и тя би могла да отправи укори към тях, тъй като бе по-начетена от повечето матрони в Мидълмарч, и затова — че къде да намерим съвършената жена? — беше твърде склонна да проявява известна строгост към посестримите си, които според нея поначало били създадени за пълна зависимост. От друга страна обаче, винаги бе готова да прощава прегрешенията на мъжете и често я чуваха да твърди, че такава им била природата. Трябва също да се признае, че мисис Гарт малко повечко наблягаше на съпротивата си срещу всички онези неща, които възприемаше като пълни щуротии — споменът за преобразяването й от гувернантка в домакиня бе залегнал дълбоко в съзнанието й и тя почти никога не забравяше, че макар грамотността и акцентът й да надвишават средното ниво в града, тя носи най-обикновено боне, готви гозби за цялото семейство и кърпи всички чорапи. От време на време обучаваше ученици, без изобщо да сяда, като ги караше да вървят подир нея из кухнята и да държат в ръка книгата или плочата за писане. Смяташе, че за тях е много полезно да видят със собствените си очи, че тя готви прекрасни супи, като в същото време поправя грешките им мимоходом, и че изобщо една жена с навити над лактите ръкави може да знае всичко за условното наклонение или за тропическата зона — накратко казано, може да има „образование“ и разни други хубави и важни за изтъкване неща, които завършват на „ние“ (като например „възпитание“), — без непременно да е безполезна кукла. Когато с възпитателна цел изразяваше подобни съждения, челото й леко, но решително се смръщваше, от което лицето й никак не губеше добросърдечния си израз, а думите й, леещи се свободно, бяха изричани с топъл, приятен алтов глас. Безспорно образцовата мисис Гарт бе забавен човек, но си имаше и своите странности, както дори и най-отлежалото вино запазва миризмата си на мях.
	Хранеше майчински чувства към Фред Винси и винаги бе готова да му прости грешките, макар че не би простила на Мери обвързването й с него, тъй като към дъщеря си предявяваше далече по-строги изисквания, поначало прилагани към всички жени. Ала тъкмо поради нейната изключителна благосклонност на Фред му бе извънредно трудно сега, защото в случая нямаше как да не я разочарова. Изобщо при това посещение всички обстоятелства бяха по-неприятни, отколкото беше очаквал, защото Кейлъб бе излязъл рано, за да огледа един строеж наблизо. В определени часове мисис Гарт бе неизменно в кухнята, а тази сутрин извършваше едновременно няколко работи наведнъж — правеше пай върху добре излъсканата маса в единия край на просторното помещение, наблюдаваше през отворената врата действията на Сали около фурната и нощвите с тестото, като същевременно преподаваше урок на най-малките си деца, момченце и момиченце, които седяха насреща й на масата, с книгите и плочите за писане пред себе си. Коритото и рамката за сушене на дрехи в другия край на кухнята подсказваха, че в същото време в ход е и препирането на дребни неща в промеждутъците.
	С навитите си над лактите ръкави, мисис Гарт, която сръчно приготвяше сладкиша — умело въртеше точилката, пощипваше тук-там тестото за украса, като същевременно изричаше с граматическа страст правилата за съгласуването на глаголите и местоименията със съществителните събирателни, — беше много приятна и забавна гледка. Също като Мери, тя беше с къдрава коса и ъгловато лице, но по-хубава от дъщеря си, с по-тънки черти, бледа кожа и едра женствена снага, както и с много съсредоточен поглед. С белоснежното си боне на къдрички тя донякъде приличаше на някоя от онези прелестни французойки, тръгнали на пазар с кошница в ръка, които всички ние сме виждали. Като гледа човек майката, непременно очаква някой ден и дъщерята да стане като нея, което е твърде благоприятна придобивка, подобно на зестрата — майката доста често наднича иззад рамото на дъщеря си и зловещо пророкува: „Каквато съм аз сега, такава не след дълго ще е тя“.
	— Хайде сега да повторим всичко отначало — подкани децата си мисис Гарт, като отмести встрани ябълковите обелки, приковали за миг вниманието на Бен — буйно мъжле, свъсило чело поради голямата си съсредоточеност в урока. — Без да пренебрегваме значението на онези думички, които означават съвкупност или множественост на понятието… кажи ми пак какво точно значи това, Бен.
	(Подобно на повечето велики просветители, мисис Гарт си имаше свои любими древни похвати и дори при наличието на пълен хаос в обществото, би се опитвала да държи факлата на образованието високо над вълните.)
	— Оо… това значи… че трябва да внимаваш как го казваш — доста раздразнен отвърна Бен. — Мразя граматиката. Каква е ползата от нея?
	— Тя те учи да говориш и пишеш правилно, за да те разбират всички — строго натърти мисис Гарт. — Нима искаш да говориш като стария Джоб?
	— Да, искам — без колебание отговори Бен. — По-забавно е. Той казва „Ти въри“… което върши същата работа като „Ти иди“.
	— Ама той също казва, че стрижел „вълна`та“ вместо „в`ълната“ — отбеляза Лети с чувство на превъзходство. — Можеш да си помислиш, че става дума за море.
	— Не, не би могъл, освен ако не си много глупав — тросна се Бен. — Че какво общо има стригането с морето?
	— Тези неща са свързани с ударението, което не е най-важната част от граматиката — намеси се отново мисис Гарт. — Бен, смятам да дам ябълковите обелки на прасетата. Ако ги изядеш ти, тогава на тях ще дам твоето парче от пая. Всъщност на Джоб му се налага да говори за съвсем прости неща. Как си представяш ти, че би могъл да говориш или пишеш за по-сложни неща, ако познанията ти по граматика са слаби като неговите? Тогава ще употребяваш неточни думи и ще ги слагаш на неточното място, и вместо да накараш хората да те разберат правилно, те ще ти обърнат гръб като на някой досадник. Какво ще правиш тогава?
	— Хич няма да ме е еня, направо ще си тръгна — отговори Бен с усещането, че това е добро разрешение на въпроса с граматиката.
	— Виждам, че вече си уморен и оглупял, Бен — отбеляза мисис Гарт, която бе свикнала с подобни възражения от страна на синовете си.
	Тя приключи с приготовлението на пая и като се приближи до рамката за сушене на дрехи, нареди:
	— Ела сега тук при мене и ми разкажи приказката, която ти разправих в сряда, онази за Цинцинат*132.
	[*132 _Цинцинат_ (519–438 г. пр.н.е.) — римски генерал и държавник, смятан за олицетворение на пълна добродетелност. Диктатор в Рим по време на две кризи, след които се оттегля във фермата си. — Б.пр.]
	— Знам го! Той бил фермер — отговори Бен.
	— Стига, Бен, той е бил римлянин… нека аз да я разкажа — възрази заядливо Лети, размахала лакти.
	— Млъкни, глупачке, той е бил римски фермер и орач.
	— Да, но преди това… после става така… хората го искали — поясни Лети.
	— Ама първо трябва да се каже що за човек е бил той — настоятелно заяви Бен. — Бил мъдър като баща ми и затова хората търсели съветите му. Бил и смелчага и можел да се бие. Баща ми също може… нали, мамо?
	— Стига, Бен, нека аз да разкажа цялата приказка, както майка ни я разправи — намръщено настоя Лети. — Моля те, майко, кажи на Бен да млъкне.
	— Лети, срамувам се заради тебе — занарежда майката, докато изстискваше дрехите от коритото. — Трябваше да изслушаш Бен докрай, за да видиш дали може да разкаже приказката. Виж се само колко си намръщена и как грубо се държиш, като непрекъснато размахваш лакти. Сигурна съм, че Цинцинат би се много натъжил, ако види дъщеря си да се държи по този начин. (Мисис Гарт изрече последното ужасно изречение с доста приповдигнат тон и на тази възраст Лети вече почувства, че животът може да е и много мъчителен, когато се потиска бликналата словоохотливост и се проявява общо незачитане, включително и към римляните.) Хайде, Бен.
	— Ами… оох… ами… е, голям бой паднал… и всички били тъпанари… не мога да го разкажа като тебе… но те до един искали някой да им стане капитан, и крал, и всичко останало…
	— Диктатор, това е думата — добави Лети нацупено, но с известна надежда, че майка й може да се разкае за думите си.
	— Няма що, „диктатор“! — презрително възкликна Бен. — Ама тази дума хич не е точната, щото той не ги е карал да пишат на плоча.
	— Хайде, хайде, Бен, не си чак толкова невеж — отбеляза мисис Гарт със сдържан сериозен тон. — Не чувате ли, някой чука на вратата! Тичай, Лети, да отвориш.
	Почукалият бе Фред. А когато Лети му каза, че баща й го няма вкъщи и че майка й е в кухнята, той бе лишен от възможност за избор. Не можеше току-така да подмине обичайното си отбиване да види мисис Гарт в кухнята, щом тя се намираше там. Младежът мълчаливо обгърна с ръка вратлето на Лети и я поведе към кухнята без привичните си шеги и милувки.
	Мисис Гарт много се изненада да види Фред по това време на деня, но нямаше навика да показва изненадата си и само промълви, без да прекъсва безшумните си занимания:
	— Ти ли си, Фред, толкова рано? Изглеждаш пребледнял. Случило ли се е нещо?
	— Искам да говоря с мистър Гарт — отговори Фред, все още неспособен да каже нещо повече. — А също и с вас — добави той след кратко мълчание, понеже не се съмняваше, че мисис Гарт е осведомена за гаранцията и че в края на краищата ще трябва да разкрие нещата и пред нея, дори да не е в разговор насаме.
	— Кейлъб ще се върне след няколко минути — поясни мисис Гарт, която реши, че е имало препирня между Фред и баща му. — Той със сигурност ще се прибере много скоро, защото тази сутрин трябва да поработи с книжата на писалището. Имаш ли нещо против да постоиш при мене, докато приключа работата си тук?
	— Но нали повече няма да говорим за Цинцинат, а? — запита Бен, който бе грабнал камшика от ръцете на Фред и ловко го изпробваше върху котката.
	— Няма. А сега излез. И остави камшика. Колко подло е от твоя страна да налагаш бедничкия стар Костурко! Моля те, Фред, вземи камшика от ръцете му.
	— Хайде, момчето ми, дай ми го — помоли Фред и протегна ръка.
	— Ама ти ще ми позволиш ли да пояздя кончето ти днес? — попита Бен и му подаде камшика с такъв вид, сякаш изобщо не се чувстваше длъжен да го стори.
	— Не днес… друг път. Не съм с моя кон.
	— А ще се видиш ли с Мери днес?
	— Да, смятам да се видя — отговори Фред с неприятно потръпване.
	— Кажи й тогава да се прибере вкъщи рано, за да си играем на залагане и изобщо да се веселим.
	— Достатъчно, Бен, стига толкова! Марш оттук! — подвикна мисис Гарт, като забеляза, че Фред се подразни.
	— Само Лети и Бен ли са ви учениците сега, мисис Гарт? — попита Фред, след като децата излязоха, тъй като се налагаше да каже нещо, за да убие времето. Изобщо не бе сигурен дали трябва да изчака мистър Гарт, или просто да се възползва от някоя благоприятна възможност в разговора, за да разкрие истината пред мисис Гарт, а след това да й предаде парите и да пришпори коня.
	— Не, имам още един… само един. Фани Хъкбът идва в единайсет и половина. Съвсем не ми е голям доходът сега — усмихнато добави мисис Гарт. — Така де, в момента нямам наплив на ученици. Но все пак поспестих малко за такса на Алфред — вече имам деветдесет и две лири. Сега той може да започне обучението си при мистър Ханмър. Вече навърши съответната възраст.
	Тези думи на госпожата съвсем не бяха подходящо встъпление за новината, че е на път да загуби деветдесет и двете си лири, а че и още отгоре. Фред замълча.
	— Обикновено обучението в колеж на младите джентълмени е много по-скъпо — все така чистосърдечно продължаваше да нарежда мисис Гарт, докато оправяше обшивката на една шапка. — А Кейлъб смята, че от Алфред ще стане способен инженер. И иска да осигури на момчето добри условия за развитие. Ето го! Чувам, че влиза. Хайде да идем при него в гостната, а?
	Когато влязоха при Кейлъб, той вече беше захвърлил шапката си и се бе настанил на писалището.
	— О, Фред, момчето ми? — възкликна Кейлъб, леко изненадан, стиснал в ръка още нетопнатата в мастилото писалка. — Много бързо дойде! — Ала като не видя обичайното бодро кимване от страна на Фред, веднага запита: — Случило ли се е нещо вкъщи?… Неприятности ли имаш?
	— Да, мистър Гарт, дошъл съм да ви съобщя една новина, която ще промени мнението ви за мене. Дошъл съм да съобщя на вас и на мисис Гарт, че не мога да изпълня обещанието си. Изобщо не съм в състояние да намеря пари, за да изплатя дълга си. Случи ми се беда. Разполагам само с тези петдесет лири вместо със сто и шейсет.
	Докато говореше, Фред извади банкнотите и ги сложи пред мистър Гарт на писалището. Бе мигновено изложил цялата истина, защото се чувстваше по момчешки нещастен, загубил способността да говори. Мисис Гарт замлъкна в недоумение и само отправи питащ поглед към съпруга си. Кейлъб се изчерви и след кратко мълчание каза:
	— О, не съм ти казал, Сузан. Подписах се на една гаранция за Фред. За сума от сто и шейсет лири. Той ме увери, че ще може да я изплати сам.
	Изражението на мисис Гарт леко се промени и все пак лицето й бе като дълбок врящ вир, чиято повърхност остава спокойна. Тя се вгледа във Фред и каза:
	— Предполагам, че си поискал от баща си останалите пари, но той ти е отказал.
	— Не, не съм — отговори Фред, като прехапа устни и с усилие продължи, — но знам, че е безсмислено да го моля. И понеже е напълно безполезно, не искам да забърквам името на мистър Гарт в тази работа.
	— Това идва в съвсем неподходящ момент — промълви Кейлъб със свойствения си колеблив тон, като нервно опипваше банкнотите, забил поглед в тях. — Наближава Коледа… точно сега съм доста затруднен. Нали разбираш, трябва да орежем съвсем всичко също като някой шивач с ножицата. Какво можем да направим, Сузан? Ще трябва да извадя парите от банката до последния грош. Там има само сто и десет лири, по дяволите.
	— Аз ще трябва да ти дам деветдесет и двете лири, които съм спестила за таксата на Алфред — добави ясно и решително мисис Гарт, макар че човек с остър слух би доловил лекото потрепване в гласа й. — Освен това съм сигурна, че и Мери има вече спестени двайсет лири от заплатата. И ще ги добави към останалите.
	Мисис Гарт повече не погледна към Фред, като в този миг изобщо не й идваше наум да потърси подходящи остри думи, които най-силно биха го наранили. Тъй като бе много особена жена, сега тя трескаво мислеше какво може да се направи в случая и ни най-малко не си въобразяваше, че крайната цел би могла по-лесно да се достигне чрез жлъчни нападки или избухвания. И все пак тя накара Фред за пръв път да усети извънредно остри угризения на съвестта. Колкото и странно да звучи, досега страданието му поради стеклите се обстоятелства изцяло се свеждаше до страха, че може да изглежда непочтен в очите на семейство Гарт и че те ще променят мнението си за него. Въобще не се бе замислял за трудностите и възможните лишения, които собствените му деяния могат да им навлекат, тъй като чуждите потребности рядко запалват въображението на младите джентълмени, изпълнени с големи очаквания. В действителност повечето от нас са възпитани да мислят, че най-възвишените ни подбуди да не вършим злодеяния идват от вътрешното ни благородство, а не от угризения към потърпевшите на тези злодеяния. Ала в случая Фред се видя отстрани като жалък негодник, който ограбва спестяванията на две жени.
	— Аз непременно ще изплатя всичко, мисис Гарт… по-късно — измънка той.
	— Да, по-късно — повтори мисис Гарт и понеже много мразеше силните думи, изричани в мерзки случаи, не можа да се въздържи от една остроумна забележка, — но момчетата не ги приемат да учат занаят по-късно, а само на петнайсет — за пръв път досега тя бе толкова малко склонна да оправдае Фред.
	— Аз съм главният виновник в случая, Сузан — заяви Кейлъб. — Фред ме увери, че ще намери парите. Но не беше моя работа да се занимавам с гаранции. Надявам се, че си обмислил всички възможности и си пробвал всякакви порядъчни средства да намериш парите? — добави той, насочил благите си сиви очи към Фред.
	Кейлъб бе твърде деликатен, за да упомене мистър Федърстоун.
	— Да, пробвах всичко… наистина всичко. Трябваше да получа в брой сто и трийсет лири, ако не ме бе сполетяло нещастие с един жребец, който исках да продам. Чичо ми даде осемдесет лири и аз размених моя кон, като доплатих още трийсет, с друг, който се канех да продам за осемдесет или повече — възнамерявах да остана без кон, — но той пощръкля и сам се осакати. По-добре в пъкъла да бях отишъл заедно с проклетия кон, вместо да ви навличам тези беди. Никои други хора не са ми толкова скъпи като вас — вие двамата с мисис Гарт винаги сте били толкова мили с мене. Но е напълно безсмислено да ви казвам всичко това. Сега винаги ще ме смятате за негодник.
	Фред се обърна и излезе от стаята, защото усети как започва да проявява донякъде женска мекушавост, а освен това почувства, че извиненията му не могат да помогнат на семейство Гарт. Те го видяха как се качи на коня и бързо премина през портата.
	— Разочарована съм от Фред Винси — заяви мисис Гарт. — Никога не съм допускала, че може да те въвлече в собствените си дългове. Знаех, че е разточителен, но не смятах, че може да прояви такава низост да поема рискове за сметка на най-добрия си приятел, който изобщо не може да си позволи да губи пари.
	— Постъпих като глупак, Сузан.
	— Така е — съгласи се жена му, като поклати глава и се усмихна. — Но няма да тръгна да го разгласявам из пазара. Защо криеш подобни неща от мене? Същото правиш и с копчетата си. Те се късат, а ти нищо не ми казваш и излизаш навън с увиснали маншети. Ако знаех всичко предварително, сега щях да съм готова с някакъв по-удачен план.
	— Разбирам колко си наранена, Сузан — промълви Кейлъб и я погледна разчувстван. — Непоносима ми е мисълта да загубиш парите, които с такива усилия си спестила за Алфред.
	— Аз вече съм ги спестила, но сега ти ще трябва да страдаш, защото сам ще обучаваш момчето. Време е да се откажеш от лошите си навици. Някои мъже се пристрастяват към пиенето, а твоята страст е да работиш без пари. Не се отдавай толкова често на тази своя привичка. Сега трябва да отидеш с коня при Мери и да попиташ детето с какви пари разполага.
	Кейлъб бе изтеглил назад стола си, а после се наведе, като поклащаше бавно глава, подпрял изящно върховете на пръстите си.
	— Горката Мери! — възкликна той. — Сузан — изведнъж Кейлъб снижи глас, — страхувам се, че щерката ни може би харесва Фред.
	— О, не! Тя вечно му си присмива. Малко вероятно е и той да изпитва нещо повече от братски чувства.
	Кейлъб не отговори, но смъкна очилата си надолу, приближи стола си до писалището и тогава изруга:
	— По дяволите с тази проклета полица!… Цялата работа зле ще се отрази на предприемачеството и търговията.
	Първата част на казаното изцяло изчерпваше запаса му от ругатни и както можете да си представите, възклицанието прозвуча почти като ръмжене. Ала много трудно бих могла да предам пред тези, които никога досега не са чували как Кейлъб изговаря думите „предприемачество“ и „търговия“, онзи особен тон на дълбоко благоговение, на религиозен плам, с които ги обгръщаше, също както светият символ се загръща в обшита със злато тъкан.
	Като поклащаше леко глава, Кейлъб Гарт често потъваше в дълбоки размисли за онази невнятна сила, за така нужната на хората мощ, отприщвана от многоглавия, многоръкия, неспирно кипящия труд, който храни, облича и къта под покрив общественото тяло. Този повсеместен труд бе обсебил въображението му още от дете. Кънтежът на огромния чук, който долита от новостроящи се сгради и кораби, сигналните повиквания сред тружениците, бумтежът на пещите, боботенето и бръмченето на моторите бяха като божествена музика за слуха му. Рязането и товаренето на трупи, огромният стълб, потрепващ като звезда далече напред по шосето, кранът, забръмчал на пристанището, наредената стока из складовете, разнородните и сръчните напъни на мускулите, вложени в добре свършената работа — всички тези ярки образи от младостта му го бяха вдъхновявали също като поезията без намесата на поетите, изградили му бяха житейска философия без намесата на философите, вдъхнали му бяха религия без намесата на теологията. Отрано бе обладан от желанието да се включи колкото е възможно по-активно в този божествен труд, на който той придаваше особена извисеност с понятия като „предприемачество“ и „търговия“. И макар да бе имал наставник за съвсем кратко време и главно да бе самоук, той знаеше много повече за земята, строителството и минното дело, отколкото повечето тесни специалисти в графството.
	Собствената му класификация на човешките дейности бе доста обща и също като класификациите, предлагани от по-образовани люде, би била неприемлива в днешната напредничава епоха. Кейлъб делеше тези дейности на предприемачество, търговия, политика, проповядване, образование и развлечения. Всъщност нямаше нищо против последните четири, ала се отнасяше към тях, както благоговейният езичник се отнася към чуждите божества, различни от собствените му. По същия начин се отнасяше благосклонно и към всички високи рангове в обществото, ала самият той не желаеше да е от такъв ранг, който няма да му осигури тесен досег с предприемачеството и съответно няма да бъде почетно удостоен със следи от хоросан и вар, няма да се просмуче от мириса на мотори или сладостното ухание на чернозем, гори и поляни. Макар че винаги се бе възприемал като правоверен християнин и с охота би обсъждал божията милост, ако се подемеше подобен разговор пред него, божествата, пред които най-ниско се кланяше, бяха чисто практическите своевременни цели, добре свършената работа и точното изпълнение на възложените задачи — в неговите представи мързеливият работник бе олицетворение на дявола. Кейлъб нямаше склонността лесно да отхвърля несвойствените за него дейности и светът му изглеждаше толкова прекрасен, че бе готов да възприеме всякакви чужди възгледи, както и всякакъв род чужди вселени, стига те да не възпрепятстват добрата канализация, надеждното строителство, точните измервания и разумните сондажи за въглища. Всъщност той можеше да проявява благоговение, съчетано със силен практически нюх. Ала съвсем не бе по силите му да се справя с финансите — можеше добре да оцени стойностното, но му липсваше тънкото въображение да предвиди монетното обращение, измерено в печалби и загуби. Осъзнал тази своя неспособност, Кейлъб твърдо бе решил да се откаже от всички онези форми на любимото му предприемачество, които изискват подобен талант. Отдал се изцяло на разнообразните видове дейности, които можеше да извършва, без да борави с парични средства, той се открояваше в графството като един от онези безценни хора, които всеки с радост би наел, защото добре вършат работата си, искат ниско заплащане, а понякога дори правят безплатни услуги. При тези обстоятелства изобщо не бе чудно, че семейство Гарт са бедни и живеят доста скромно. Това обаче съвсем не ги притесняваше.


>>	Глава 25

E>
P>
	Блага` не търси любовта
	и за себе си нехае.
	На друг тя дава свобода
	и в скръбта съгражда Рая.
	Благата търси любовта
	и очаква друг да страда.
	Отнема чужда свобода
	и създава в Рая Ада.
@	Уилям Блейк*133
	[*133 _Уилям Блейк_ (1757–1827) — английски поет, художник и гравьор. В стихотворението за бучката пръст (органичната материя) и речното камъче (неорганичната материя) представя два противоположни възгледа за любовта. Превод: Весела Кацарова. — Б.пр.]
P$
E$

	Фред Винси искаше да пристигне в Стоун Корт, когато Мери не го очаква, а чичо му е горе в спалнята — така би могъл да я свари сама, седнала в облицованата с дърво гостна. Младежът остави коня си в двора, за да не вдига шум по чакъла точно пред вратата на къщата, и влезе в гостната без всякакъв друг звук освен отварянето на вратата. Мери, седнала в обичайния си ъгъл, се смееше на спомените на мисис Пиози*134 за Джонсън и го погледна с все още засмени очи. Усмивката й постепенно застина, когато видя как Фред безмълвно се приближи и застана пред нея напълно разстроен, облегнал лакът върху полицата над камината. Тя също не промълви нищо и само отправи към него питащ поглед.
	[*134 Пиози, известна също като Хестър Линч Трейл, издала книга (1786) за известния лексикограф Самюел Джонсън, смесица от анекдоти, стихове и бележки от дневник. — Б.пр.]
	— Мери — заговори той. — Аз съм един непрокопсаник и мерзавец.
	— Мисля, че такива определения трябва да се употребяват самостоятелно — отговори Мери, като се опита да се усмихне, но бе сериозно стресната.
	— Знам, че оттук нататък ще си мислиш само най-лоши неща за мене. Ще ме смяташ за лъжец. За нечестен. Ще смяташ, че изобщо не държа на тебе, на баща ти и на майка ти. Ти винаги виждаш в мене само отрицателното, знам това.
	— Не мога да отрека, че наистина може да те смятам за такъв, Фред, ако ми дадеш сериозни основания за подобно отношение. Но, моля те, кажи ми веднага какво си направил. Предпочитам да знам неприятната истина, отколкото да се мъча да отгатна.
	— Дължах пари… сто и шейсет лири. Помолих баща ти да подпише гаранция, че ще ги върна. Смятах, че това не представлява нищо за него. Уверих го, че сам ще изплатя сумата, и положих всички усилия да го сторя. Но късметът ми не проработи… на един кон му стана нещо… и сега мога да платя само петдесет лири. Но не бих могъл да искам от баща си пари — той няма да ми даде и грош. А чичо ми неотдавна ми даде стотачка. Чудя се какво да правя! А баща ти не разполага с достатъчно налични средства и майка ти ще трябва да даде спестените си деветдесет и две лири, като казва, че са нужни и твоите спестявания. Виждаш ли какъв…
	— О, бедничката мама, бедничкият татко! — възкликна Мери със сподавен стон, като очите й се насълзиха. Тя се втренчи с неподвижен поглед пред себе си, като си представи ясно тежките последици за семейството им, и за миг забрави за Фред. Той също помълча известно време, почувствал се по-нещастен от всякога.
	— За нищо на света не бих могъл съзнателно да те нараня по такъв начин, Мери — най-сетне промълви той. — Ти никога не би ми простила.
	— Какво значение има дали ще ти простя? — отчаяно попита Мери. — Нима това би променило нещата за майка ми, която ще загуби парите, спестявани в продължение на четири години от частни уроци, за да може да изпрати Алфред да се обучава при мистър Ханмър? По-добро ли би ти изглеждало положението, ако ти простя?
	— Ругай ме колкото искаш, Мери. Заслужавам го.
	— Не ми се говори по въпроса — добави Мери по-сдържано. — Гневът ми е безсмислен — тя избърса очи, сложи книгата настрана, изправи се и взе ръкоделието си.
	Фред я проследи с умолителен поглед с надеждата, че тя ще извърне очи към него и ще усети дълбокото му разкаяние. Това обаче не стана — Мери упорито гледаше надолу.
	— Много ми е мъчно, че майка ти ще загуби парите — добави той, вторачен в девойката, която отново бе седнала и припряно въртеше иглата. — Исках да те попитам, Мери… не мислиш ли, че мистър Федърстоун… ако ти му кажеш… имам предвид, ако му разкажеш за таксата на Фред в занаятчийското училище… би могъл да даде парите?
	— Моето семейство не обича да проси, Фред. Предпочитаме сами да си изкарваме парите. А ти току-що каза, че мистър Федърстоун наскоро ти е дал сто лири. Той рядко прави дарения. Никога не е давал на нас и съм сигурна, че баща ми за нищо на света не би поискал, а дори и аз да се осмеля да го помоля, би било напълно безполезно.
	— Чувствам се безкрайно нещастен, Мери… само ако знаеш колко съм нещастен, би ме съжалила.
	— Има много други по-важни неща, които могат да предизвикат съжаление. Но себичните хора винаги смятат своята беда по-важна от всичко друго на света. Нагледала съм се тук на подобни неща.
	— Не заслужавам да ме наричаш себичен. Ако само знаеш какви неща правят някои млади хора, не би ме причислила към най-лошите.
	— Знам, че хора, които харчат много пари за себе си, без да знаят как ще ги върнат, непременно са себични. Интересуват се само какво биха могли да получат те самите, а не от това, което другите ще загубят.
	— На всеки човек може да се случи нещастие, Мери, и да не успее да се разплати въпреки намеренията си. На света няма по-благороден човек от баща ти, а ето че и той изпадна в беда.
	— Как се осмеляваш да правиш съпоставки между баща ми и тебе, Фред! — възкликна Мери, обзета от дълбоко негодувание. — Той досега никога не е изпадал в беда поради това, че е мислел единствено за своето удоволствие, а само защото е искал да направи услуга на други хора. И много се е напрягал и е работил, за да обезщети някого за загубите.
	— Значи, ти смяташ, че аз никога няма да се опитам да обезщетя някого. Не е великодушно от твоя страна да мислиш най-лошото за един човек. Щом имаш някаква власт над него, според мене би могла да се възползваш от нея, за да го направиш по-добър, но ти никога не постъпваш така. Както и да е, аз си тръгвам — печално добави Фред. — Вече няма да говоря за нищо с тебе. Много съжалявам за всички неприятности, които ти причиних… Това е всичко.
	Мери бе захвърлила ръкоделието и сега вдигна очи. Дори и в моминската обич често се крие нещо майчинско. Трудният живот на девойката бе събудил у нея отзивчивост, далече не така свойствена за онзи крехък, лишен от дълбока проницателност етап, който наричаме моминство. Последните думи на Фред мигновено предизвикаха у нея остра болка, нещо подобно на онова, което майката изпитва, когато си представи риданията или стоновете на непослушното си избягало дете, изложено на опасности и беди. И сега, когато вдигна очи и срещна отчаяния му безжизнен поглед, съчувствието й към него мигновено измести гнева и всичките й други тревоги.
	— О, Фред, колко зле изглеждаш! Седни за малко. Недей да си тръгваш още. Позволи ми да съобщя на чичо, че си дошъл. Той се чудеше защо цяла седмица те няма никакъв — заговори Мери припряно, като изричаше първите дошли й на ума думи, без дори да вниква в тях, ала ги изричаше с донякъде утешителен, донякъде умолителен тон и дори се надигна, като че ли се канеше да отиде при мистър Федърстоун. Разбира се, Фред се почувства така, сякаш облаците се бяха разпръснали и го бе огрял внезапен лъч. Той помръдна малко и се изправи насреща й.
	— Кажи ми само една дума, Мери, и бих направил всичко за тебе. Кажи ми, че няма да мислиш лоши неща за мене… че няма завинаги да ме отпишеш.
	— Говориш така, сякаш ми доставя удоволствие да мисля лоши неща за тебе — отговори Мери с печален тон. — Сякаш не страдам, като те гледам какъв мързелив и лекомислен младеж си станал. Как можеш да си така ленив, когато другите работят и се напъват, защото толкова много неща трябва да се свършат… как можеш да си безделник при наличието на такива полезни неща на този свят? А има много доброта у тебе, Фред… можеш да си много свестен човек.
	— Ще се опитам да стана какъвто пожелаеш, Мери, ако ми кажеш, че ме обичаш.
	— Бих се срамувала да кажа, че обичам мъж, който непрекъснато разчита на други хора и пресмята какво биха направили те за него. А какъв ще станеш, когато навършиш четирийсет? Такъв като мистър Бойър вероятно… точно толкова мързелив и ще живееш в гостната на мисис Бек… дебел и дрипав, човек, който все се надява, че някой може да го покани на вечеря… и цяла сутрин разучава една или друга смешна песничка… или не! Разучава мелодийка на флейтата си.
	Веднага щом изрече въпроса за бъдещето на Фред, устните на Мери започнаха да се къдрят в усмивка (младежките души са толкова летливи!) и още преди да е завършила тирадата си, ликът й вече просия с обичайната си ведрост. Смехът й в този миг сякаш прогони мъката му и той с колеблива усмивка понечи да хване ръката й, но Мери ловко се измъкна и се отправи към вратата, като му заяви:
	— Отивам да кажа на чичо, че си тук. Трябва да се видите за малко.
	Дълбоко в себе си Фред усети, че бъдещето му е защитено и че няма да се сбъднат язвителните прогнози на Мери независимо какво означава това „всичко“, което той би направил за нея, ако тя го уточни. Никога досега в нейно присъствие не се бе осмелявал да захваща темата за очакваното наследство от мистър Федърстоун, а и тя избягваше подобни разговори, сякаш това зависеше единствено и само от него. Ала ако той наистина получеше наследството, тя трябва да приеме промяната в положението му. Тези мисли някак вяло минаха през съзнанието му, преди да се качи горе да види чичо си. Постоя при него съвсем малко, като се извини, че има настинка. Мери не се появи отново при тръгването му. На път за къщи той все по-ясно осъзна, че не е толкова печален, колкото болен.
	Когато Кейлъб Гарт пристигна в Стоун Корт скоро след като се здрачи, Мери изобщо не се изненада, макар че баща й рядко оставаше свободен, за да я посети, а пък и никак не обичаше да разговаря по принуда с мистър Федърстоун. От своя страна старецът също се чувстваше доста неловко с шурея си, когото не можеше да раздразни с нищо, на когото му бе съвсем все едно, че го смятат за бедняк, който няма какво да поиска от Федърстоун, а на всичко отгоре разбира много по-добре от самия него всички тънкости на земеделието и минното дело. Ала Мери бе сигурна, че родителите й ще пожелаят да я видят, и ако баща й не беше дошъл, тя самата щеше да помоли за свободно време, за да навести родителите си за час-два на другия ден. След като по време на чая обсъдиха с мистър Федърстоун цените, Кейлъб стана, за да се сбогува със стареца, и съответно добави:
	— Искам да поговоря с тебе, Мери.
	Тя занесе свещ в друга просторна гостна, където камината не бе запалена, и като постави мъждукащата светлинка на тъмната махагонова маса, се извърна към баща си, обви шията му и го разцелува съвсем по детски — милувките й му доставиха голямо удоволствие и свъсеното му лице с гъсти вежди омекна също както някое голямо хубаво куче омеква, когато го прегръщат. Мери бе любимото му дете, така че каквото и да казваше Сузан и колкото и да е права по всички други въпроси, Кейлъб смяташе, че е напълно естествено Фред — или който и да било друг — да намира Мери по-достойна за обич от всяко друго момиче.
	— Трябва да ти кажа нещо, скъпа — заговори Кейлъб с колебливия си тон. — Новината не е много хубава, но има и по-лоши.
	— Става дума за пари, нали, татко? Мисля, че знам всичко.
	— О! Как така? Нали разбираш, отново се проявих малко като глупак и се подписах на гаранция, а сега трябва да плащам. Майка ти трябва да се раздели със спестяванията си, това е най-неприятното, но дори и тези пари не оправят нещата. Трябват ни сто и десет лири, майка ти има деветдесет и две, а аз не трябва да тегля от банката. Тя смята, че ти можеш да имаш някакви спестявания.
	— О, да, имам повече от двайсет и четири лири. Очаквах да дойдеш, татко, така че ги сложих в чантата си. Гледай! Какви само красиви чисти банкноти и злато.
	Тя извади сгънатите пари от чантичката си и ги подаде на баща си.
	— Добре, но чакай… трябват ни само осемнайсет… ето, прибери си останалите, детето ми… Но откъде знаеш всичко? — запита Кейлъб, който в своето непреодолимо безразличие към парите бе започнал да се безпокои главно от това, как случката би се отразила върху привързаността на дъщеря му.
	— Фред ми съобщи тази сутрин.
	— О! С такава цел ли дойде тук?
	— Да, така мисля. Беше доста разстроен.
	— Страхувам се, че човек не може да му има доверие, Мери — поде баща й с колеблив нежен тон. — Вероятно намеренията му са по-добри от самите действия. Но според мене би било лошо нечие щастие да зависи изцяло от него, а и майка ти мисли същото.
	— И аз мисля така, татко — каза Мери, без да вдига очи, като допря ръката на баща си до бузата си.
	— Не желая да се бъркам, скъпа, но допусках, че между вас двамата има нещо, и затова исках да те предупредя. Нали разбираш, Мери… — при тези думи гласът на Кейлъб стана още по-нежен. Той току побутваше напред-назад шапката на масата, втренчен в нея, но изведнъж насочи поглед към дъщеря си. — Една жена, колкото и да е благородна, трябва да се примири с живота, който съпругът й предлага. Майка ти трябваше да се примири с доста неща заради мене.
	Мери допря китката на баща си до устните и отново му се усмихна.
	— Е, никой не е съвършен, но… — тук мистър Гарт поклати глава, сякаш да смекчи думите си — мисля си за следното… какво ли изпитва една жена, когато никога не може да е сигурна в съпруга си, когато той няма достатъчно силен характер и вместо да се страхува да не причини зло на другите, го е страх да не опари собствените си пръсти. Така накратко стоят нещата, Мери. Младите хора могат и да се залюбват, преди да са разбрали какво представлява животът, и всеки ден да им се струва като празник, щом са заедно, но много скоро всичко се превръща в делник, скъпа. И все пак ти си по-разумна от повечето момичета и не си расла в парник. Може да не ми се наложи да ти припомням това, но един баща винаги трепери за дъщеря си, а ти си съвсем сама тук.
	— Не се безпокой за мене, татко — отговори Мери, като спокойно погледна баща си в очите. — Фред винаги се е отнасял добре с мене. Мисля, че той има добро сърце, много е мил и не е двуличен въпреки цялото си прахосничество. Но аз никога няма да се обвържа с човек, който не е постигнал мъжка независимост в живота и продължава да пилее времето си с надеждата, че други хора ще го обезпечат материално. Вие двамата с мама сте ми вдъхнали твърде голяма гордост, за да допусна подобно нещо.
	— Точно така… точно така. В такъв случай съм напълно спокоен — заяви мистър Гарт, като взе шапката си. — Много е неприятно, че ти отмъквам спестяванията, детето ми.
	— Татко! — възкликна Мери с извънредно укорителен тон. — Като добавка пращам на всички вкъщи пълни шепи обич — това бяха последните й думи, преди мистър Гарт да затвори външната врата зад себе си.
	— Предполагам, че баща ти е поискал спестяванията ти — отбеляза старият мистър Федърстоун при завръщането й, придържайки се към обичайния си навик да подхвърля неприятни догадки. — Мисля, че много изкъсо те държи. Ти си вече пълнолетна и трябва да имаш свои собствени спестявания.
	— Смятам майка си и баща си за най-добрата част от мене самата, сър — хладно отговори тя.
	Мистър Федърстоун изсумтя — не би могъл да отрече, че от подобно обикновено момиче като нея напълно естествено е да се очаква да бъде полезна, така че набързо измисли друга забележка, достатъчно неприятна, за да може неминуемо да жегне Мери:
	— Ако Фред Винси дойде утре, не го задържай повече с дрънканиците си, а го остави веднага да се качи при мене.


>>	Глава 26

E>
	Той ме бие, а аз го оплювам. Добра разплата, няма що! Бих искал да е обратното — аз да го бия, а той да ме оплюва.
@	Троил и Кресида*135
	[*135 _Шекспир. Троил и Кресида._ ІІ, 3. Превод Валери Петров. — В: Шекспир. Събрани съчинения, том 7: Трагикомедии. Изд. Захарий Стоянов, С., 2010, с. 278. — Б.пр.]
E$

	Ала Фред не отиде в Стоун Корт на следващата сутрин поради извънредно уважителни причини. След лутането си из нехигиеничните улички на Хаундсли в търсене на Дайъмънд той се завърна вкъщи не само с несполучливо разменени коне, но и с друга беда — неясно заболяване, което в продължение на ден-два се изразяваше единствено в потиснатост и главоболие, но дотолкова се засили след завръщането му от Стоун Корт, че още с влизането в трапезарията младежът веднага се хвърли върху кушетката, а в отговор на тревожните въпроси на майка си успя само да каже:
	— Много съм болен. Мисля, че трябва да повикаш Ренч.
	Ренч наистина дойде, но не откри нищо сериозно, спомена за някакво „леко смущение“ и не каза ни дума за ново посещение на другия ден. Той добре знаеше цената на пациенти като семейство Винси, но и най-предпазливите хора са склонни да се разсеят поради ежедневните си задължения и дори в най-напрегнати дни изпълняват задачите си с усърдието на чиновника. Мистър Ренч бе дребен, спретнат, раздразнителен човек, с добре поддържана перука. Имаше много пациенти, неукротим нрав, мудна жена и седем деца. Беше разширил дейността си в Мидълмарч, но сега бе закъснял да се отправи на пътешествието от четири мили за среща с доктор Минчин от другата страна на Типън, един район, който беше истинска смърт за Хикс, селския участъков лекар. Дори големите държавници грешат, че защо пък не и скромните доктори? Ала мистър Ренч не беше пропуснал да изпрати обичайните си бели пакети, чието съдържание този път бе доста черно на вид, а и много силно. То не оказа облекчаващо въздействие върху бедничкия Фред, но младежът, неспособен да приеме, че „болестта го е повалила“, както сам се изрази, стана на следващата сутрин в обичайното си време и слезе долу с намерението да закуси, но успя само да се примъкне до камината и да седне там, целият разтреперан. Отново потърсиха мистър Ренч, но той бе вече потеглил на обиколката си, така че когато мисис Винси видя умърлушения вид и общото неразположение на скъпото си момче, заплака на глас и каза, че щяла да повика доктор Спраг.
	— О, глупости, мамо! Нищо ми няма — увери я Фред, като я хвана със сухата си пламнала ръка. — Скоро ще се оправя. Сигурно съм настинал по време на онова отвратително пътуване на кон в дъждовния ден.
	— Мамо! — възкликна Розамонд, седнала близо до прозореца (трапезарията гледаше към извънредно благопристойната улица, на име „Лоуик Гейт“). — Виж мистър Лидгейт, който се е спрял да говори с един човек. Ако бях на твое място, щях да повикам него. Той излекува Елън Булстроуд. Разправят, че успявал да излекува всеки.
	Мисис Винси се втурна към прозореца и мигновено го отвори, загрижена единствено за Фред, а не за медицинската етика. Лидгейт бе съвсем наблизо от другата страна на желязната ограда и сам се обърна при рязкото отваряне на прозореца, преди още госпожата да го е повикала. След две минути бе вече в стаята, а Розамонд излезе оттам, след като се помота известно време, за да прояви очарователна загриженост, макар че се опасяваше да не би тревогата да я загрози.
	Лидгейт трябваше да изслуша дълги обяснения, в които със забележителна проницателност мисис Винси наблегна на незначителните подробности и най-вече на това, какво бе казал или не казал Ренч за поредно посещение. Лидгейт веднага разбра, че може да има неприятен сблъсък с Ренч, но случаят беше достатъчно сериозен, за да отхвърли подобни съображения — бе убеден, че Фред е в онзи етап на коремен тиф, когато кожата порозовява, както и че е вземал неподходящи лекарства. Налагало се младежът незабавно да легне, трябвало да има постоянна болногледачка, а също така да се вземели и необходимите предпазни мерки и да се приложели някои уреди, на които Лидгейт особено държал. Истински ужас обзе бедничката мисис Винси при тези явни признаци за голяма опасност и тя потърси отдушник в първите думи, които най-лесно дойдоха на устата й. Смяташе, че било проявено голямо неуважение от страна на мистър Ренч, който бил предпочетен пред мистър Пийкок и години наред посещавал дома им, макар че мистър Пийкок също бил приятел. Въобще не можела да проумее защо мистър Ренч пренебрегвал нейните деца много повече от чуждите. Изобщо не проявил пренебрежение към мисис Лечър, когато домочадието й се разболяло от шарка, което мисис Винси намирала за съвсем редно. Но ако сега нещо се случело…
	При тези думи духът на мисис Винси напълно се сломи и древногръцката й шия и добродушното й лице печално се сгърчиха. Двамата с Лидгейт разговаряха в антрето, откъдето нищо не би могло да стигне до слуха на Фред, но сега Розамонд отвори вратата на гостната и разтревожено пристъпи към майка си. Лидгейт се извини от името на мистър Ренч, като каза, че предния ден симптомите може би са били подвеждащи и че този вид треска не бил ясно изразен в началото. Той можел да отиде незабавно при аптекарите и да поръча веднага лекарствата, за да не се губело време, като щял да пише на мистър Ренч, за да го уведоми какво е направено.
	— Трябва да дойдете пак… вие трябва да лекувате Фред. Не мога да оставя момчето си току-така на човек, който не е сигурен дали ще дойде, или не. Нямам зъб на никого, слава богу, а мистър Ренч ме излекува от плеврит, но по-добре да ме бе оставил да умра… ако сега… ако сега…
	— Мога да се срещна с мистър Ренч тук, нали не възразявате? — попита Лидгейт, напълно убеден, че Ренч не е добре подготвен да се справи успешно с подобен случай.
	— Моля ви да направите това, мистър Лидгейт — каза Розамонд, която се приближи да подкрепи майка си и я хвана за ръката, за да я отведе.
	Когато мистър Винси се прибра вкъщи, той много се ядоса на Ренч и каза, че хич нямало да съжалява, ако докторът никога повече не стъпи в дома му. Лидгейт щял да го замести, независимо дали това харесвало на Ренч, или не. Не било шега работа да има коремен тиф в къщата му. Сега на всички трябвало да се съобщи да не идват на вечеря в четвъртък. А Причард да не вземал вино — срещу заразата най-добре било да се пие бренди.
	— Аз ще пия бренди — натъртено заяви мистър Винси, сякаш искаше да каже, че в случая няма място за халосни патрони. — Хич не е късметлия горкото момче, нашият Фред. Сега ще му трябва повечко късмет, за да превъзмогне болестта… защото иначе кой знае дали ще имам най-голям син.
	— Не говори така, Винси — възрази майката с разтреперани устни, — ако искаш да не го загубя.
	— Та той ще те вкара в гроба с тия тревоги, Луси, това ми е съвсем ясно — отговори мистър Винси, малко поомекнал. — И все пак Ренч ще разбере какво мисля аз по въпроса. (Обърканата мисъл на мистър Винси бе, че коремният тиф би могъл някак да се предотврати, ако Ренч бе проявил по-голяма загриженост към неговото — не чие да е, а кметското — семейство.) Аз съм последният човек, който би се поддал на повика за нови доктори, както и за свещеници… независимо дали те са хора на Булстроуд, или не. Но Ренч ще разбере какво мисля аз по въпроса, пък както иска да го приема.
	Ренч не го прие никак добре. Лидгейт бе учтив, доколкото би могъл да бъде учтив със свойствената си хладина, но учтивостта от страна на човек, който те е поставил в неловко положение, само засилва раздразнението ти особено ако преди това е предизвиквал у тебе неприязън. Местните доктори обикновено бяха раздразнителни хора, докачливи на тема чест, а мистър Ренч бе най-раздразнителният сред тях. Той не отказа да се срещне с Лидгейт вечерта, но случаят донякъде бе изпитание за нрава му. Наложи са да изслуша следните думи от мисис Винси:
	— О, мистър Ренч, какво съм ви направила, че се държите така с мене? Как можахте да си отидете и изобщо да не се появите отново! А момчето ми можеше да опъне крака като труп!
	Мистър Винси, който бе открил ожесточен огън срещу неприятеля, на име Зараза, и съответно бе доста подгрял, се надигна, когато чу, че Ренч идва, и отиде в антрето да му каже какво мисли по въпроса.
	— Гледай, Ренч, цялата тази работа съвсем не е шега — заяви кметът, на когото напоследък му се бе налагало да порицава нарушители, така че сега се поизпъчи, като пъхна палци под мишниците си. — Как можа да пуснеш треската така ненадейно в един дом! Има неща, които трябва да са подсъдни, но не са — това е моето мнение.
	Ала нелепите упреци бяха по-лесни за преглъщане от унижението да бъде напътстван, по-скоро унижението, че по-млад човек като Лидгейт дълбоко в себе си смята за необходимо Ренч да бъде напътстван, така че „моля, представете си“, както по-късно възкликна мистър Ренч, Лидгейт непрекъснато се перчел с разни ми ти лековати чуждоземни идеи, които бързо щели да се пукнат като балони. В случая по-възрастният доктор преглътна яда си, но после изпрати писмен отказ да бъде лекуващ лекар на фамилията занапред. Семейството може и да е добро, но професионалист като мистър Ренч няма да раболепничи пред никого. Докторът си помисли също така, при това навярно доста основателно, че в най-скоро време Лидгейт също ще се препъне и всеки негов непочтен опит да злепостави събратята си, които продават лекарства, с течение на времето ще му се върне тъпкано. Ренч отправи злостни нападки и относно някои хватки на Лидгейт, достойни само за един шарлатанин, с които се опитвал да си създаде привидна репутация сред лековерните. Тези ми ти дрънканици за разни лекове изобщо не минавали пред разумните участъкови лекари.
	Всъщност точно това бе болното място на Лидгейт, така че Ренч би се зарадвал да узнае колко страда младият доктор. Да бъде превъзнасян от невежите, бе не само унизително, но и опасно и затова подобна репутация бе, кажи-речи, толкова за завиждане, колкото и онази на предсказващите времето чичковци. Лидгейт се дразнеше от глупавите очаквания, сред които непрекъснато трябва да работи, а твърде вероятно беше и сам да си навреди — както би искал Ренч — с непрофесионалния интерес, който предизвикваше.
	Както и да е, Лидгейт бе обявен за домашен лекар на семейство Винси и събитието стана предмет на широко обсъждане в Мидълмарч. Някои твърдяха, че въпросното семейство се държало възмутително, че Винси бил заплашвал Ренч, а мисис Винси го обвинила, че отровил сина й. А други пък бяха на мнение, че в случайното минаване на Лидгейт имало пръст провидението, че младият доктор страшно го бивало да лекува трески и че Булстроуд бил напълно прав да му даде път. Мнозина пък вярваха, че самото пристигане на Лидгейт в града се дължало на Булстроуд. А мисис Тафт — тя не спираше да брои бодове и само в кратките промеждутъци между редовете в плетката откъслечно научаваше клюките в объркваща последователност — си втълпи мисълта, че мистър Лидгейт бил биологичен син на Булстроуд, едно обстоятелство, което сякаш потвърждавало подозренията й за миряните евангелисти.
	Един ден тя съобщи това сведение на мисис Феърбръдър, която от своя страна не пропусна да го каже на сина си, като отбеляза следното:
	— Нищо относно Булстроуд не би могло да ме изненада, но ще ми е мъчно да го приема за Лидгейт.
	— Какво говориш, майко — възкликна мистър Феърбръдър след гръмкия си смях, — много добре знаеш, че Лидгейт произхожда от знатно семейство на север. Той никога не е чувал за Булстроуд, преди да дойде тук.
	— Това е напълно приемливо, що се отнася до Лидгейт, Камдън — отбеляза възрастната дама, а после уточни: — Но колкото до Булстроуд… мълвата може и да е вярна за някой друг син.


>>	Глава 27

E>
P>
	Нека музите възпяват олимпийците,
	ала ний сме простосмъртни
	и трябва да прославяме човека!
P$
E$

	Един именит философ сред приятелите ми, който би могъл да възвеличае дори неугледните ви мебели, като ги извиси в лъчистата светлина на науката, ми посочи следния дребен, но съдържателен факт. Върху огледалото ви или широката повърхност на полираните и излъсканите от прислужницата метални съдове се виждат тънки, разклонени във всички посоки драскотини. Ала опитайте да поставите насреща им запалена свещ, която да ги осветява добре, и що да видите! — изведнъж драскотините сякаш се нареждат около слънчицето в средата в изящна мрежа от концентрични кръгове. Лесно може да се покаже, че всъщност драскотините се разпростират навсякъде съвсем безразборно, и единствено вашата свещ създава приятното усещане за концентричното им подреждане, тъй като светлината пада под такъв ъгъл, че предизвиква изключителен оптически ефект. Впрочем всичко това е една метафора. Драскотините са събитията, а свещта е егоизмът на всяко неприсъстващо в момента лице — да кажем, на мис Винси. Над Розамонд като че ли бдеше някакво нейно собствено провидение, създало я по-прелестна от останалите момичета, и сякаш тъкмо то бе стъкмило събития като болестта на Фред и пропуска на мистър Ренч, за да се озоват Розамонд и Лидгейт в задушевна близост. Това подреждане на събитията би се нарушило, ако след настояването на родителите си Розамонд наистина се бе съгласила да отиде временно в Стоун Корт или някъде другаде, особено при положение че според Лидгейт подобна предпазна мярка не се налагала. И така, мис Морган и децата бяха изпратени на село още първата сутрин, когато се прояви болестта на Фред, но Розамонд отказа да напусне мама и татко.
	Бедничката мама наистина можеше да трогне всяко същество, родено от жена. А мистър Винси, който обожаваше съпругата си, повече се притесняваше за нея, отколкото за Фред. Ако не бяха неговите настоявания, тя изобщо не би си починала. Сега неизменно сияйният й вид бе посърнал. Изцяло забравила за облеклото си, винаги така чисто и свежо, тя приличаше на птица с прекършени криле, помръкнал поглед и разрошена перушина и напълно бе притъпила сетивата си за всички онези гледки и звуци, които преди я въодушевяваха. Бълнуванията на Фред, по време на които той сякаш се изплъзваше от нея, късаха сърцето й. След началното й избухване срещу мистър Ренч сега тя се движеше съвсем безшумно и само пред Лидгейт издаваше тихи стонове. Често излизаше подир него от стаята и като слагаше ръка на рамото му, току изплакваше: „Спасете момчето ми“. Веднъж дори се застъпи за сина си: „Той винаги е бил много добър с мене, мистър Лидгейт, никога не е проронил лоша дума срещу майка си“, сякаш страданието на бедничкия Фред бе някакво възмездие. И най-тънките струни в майчината памет сега затрептяха и като че ли младежът, снишавал глас, когато се обръщаше към майка си, напълно се сля с младенеца, когото дълбоко бе обикнала — с нова, непозната за нея любов — още преди да се роди.
	„Имам големи надежди, мисис Винси — често я успокояваше Лидгейт. — Слезте с мене да обсъдим храната.“ По този начин той я отвеждаше в гостната, където се намираше Розамонд, за да внесе някаква промяна в ежедневието й, като току я прилъгваше да изпие чаша чай или да хапне супа, приготвени за нея. Двамата с Розамонд твърдо се бяха споразумели за тези неща. Почти всеки ден Лидгейт първо се отбиваше при нея, преди да се качи в болничната стая, и тя се съветваше с него какво да приготви за майка си. Силният й дух и сръчното изпълнение на всяка негова едва загатната препоръка бяха възхитителни и няма нищо чудно в това, че в края на краищата желанието му да среща Розамонд започна да се примесва с професионалния му интерес към болестта. И то най-вече когато критичният момент отмина и увереността му, че Фред ще се оправи, нарасна. През по-несигурния етап той бе препоръчал да се повика доктор Спраг (въпросният доктор обаче бе предпочел да запази неутралност заради Ренч). Ала само след две консултации случаят бе изцяло предоставен на Лидгейт и много причини бяха налице, които го подтикваха към извънредна добросъвестност. Той прекарваше всяка сутрин и вечер в дома на мистър Винси и постепенно посещенията му станаха по-ведри, защото Фред започна да се чувства единствено силно отпаднал, но продължаваше да лежи не само защото се нуждаеше от грижи и глезене, а и защото това му харесваше. Така че мисис Винси усети, че в края на краищата болестта бе довела до истински празник за майчините й чувства и нежност.
	Майката и бащата имаха и друга причина за доброто си настроение, защото чрез мистър Лидгейт мистър Федърстоун редовно изпращаше послания, че Фред трябвало по-бързо да се оправи, тъй като той, Питър Федърстоун, не можел без него и много му липсвали посещенията на племенника му. Самият старец също доста се бе залежал и мисис Винси предаваше тези послания на Фред, когато той бе в състояние да слуша — синът й извръщаше към нея бледото си отслабнало лице с орязаната си гъста руса коса, а в очите му, сякаш станали по-големи, проблясваше копнеж да му кажат нещичко за Мери — чудеше се как тя бе приела болестта му. Ала устните му не пророниха дума, макар че „любовта се чува със очи“*136, така че в преизпълнената си с обич душа майката не само долавяше копнението му, но бе готова и на всякаква отстъпка, за да го зарадва.
	[*136 Последният ред в сонет 23 на Шекспир. Превод Евгения Панчева: _„Езика ням на любовта учи, / че любовта се чува със очи“_. С. Университетско издателство, с. 55. — Б.пр.]
	— Веднъж само да видя момчето си отново здраво — казваше тя в любовен унес, — а после знае ли човек?… Навярно може да стане и господар на Стоун Корт! И тогава би могъл да се ожени за когото си поиска.
	— Не и ако не ме искат, майко — отвръщаше Фред.
	Болестта го бе направила крехък като дете и очите му се изпълваха със сълзи, докато говореше.
	— О, хапни си малко желе, скъпи мой — подканяше го тя, изпълнена с дълбоки съмнения, че действително може да последва отказ на предложението му.
	Мисис Винси неотлъчно седеше до леглото на Фред, когато мъжът й не бе вкъщи, така че Розамонд бе изпаднала в необичайното положение да бъде често сама. Естествено, Лидгейт не би си позволил да се застоява дълго с нея, но като че ли тези кратки общи разговори, които водеха, създаваха особено усещане за интимност, най-вече изразено чрез прояви на стеснителност. Те неизбежно трябваше да се погледнат, когато разговаряха, ала тези погледи не бяха съвсем такива, каквито обстоятелствата налагат. Това смущение започна да се струва неприятно на Лидгейт, а един ден той направо заби поглед надолу или го зарея из стаята също като тромава кукла на конци. Това негово държание имаше лоши последствия — на другия ден Розамонд също заби поглед надолу, а след това и двамата изпаднаха в силен смут, когато отново се погледнаха в очите. В науката нямаше лек за подобно поведение, а тъй като Лидгейт не искаше да флиртува, не можеше да му помогне и лекомислието. Така че за него бе истинско облекчение, когато съседите престанаха да смятат, че домът е под карантина, и съответно възможностите да среща Розамонд насаме силно намаляха.
	Ала онова особено усещане за интимност, предизвикано от общото им стеснение, при което и двамата долавяха, че другият изпитва нещо, не може току-така да изчезне, щом веднъж се е появило. Разговорите за времето, както и други благовъзпитани теми, сякаш са твърде неблагонадеждно средство и такова поведение едва ли би могло да стане по-свободно, ако открито не се признае взаимното привличане — това, разбира се, не трябва непременно да означава нещо дълбоко и сериозно. Именно по този начин Розамонд и Лидгейт с лекота възвърнаха своята непринуденост и общуването им отново стана непосредствено и живо. Както и преди, в дома на Винси пак заприиждаха посетители, в гостната отново прозвуча музика и цялото изключително кметско гостоприемство на мистър Винси се възвърна. Когато можеше, Лидгейт присядаше до Розамонд и оставаше да чуе музикалните й изпълнения, като наричаше себе се „неин заложник“ — през цялото време обаче бе твърдо решен да не става наистина неин заложник. Пълната нелепост на представата, че би могъл веднага да се установи съвсем прилично като женен мъж, бе сигурна гаранция срещу подобна опасност. За него бе много приятна играта да се прави на малко влюбен и тя никак не му пречеше на по-сериозните занимания. В края на краищата един флирт не може току-така лесно да те опари. Ала що се отнася до Розамонд, за пръв път ежедневието й поднасяше толкова голяма наслада. Съзнаваше, че е харесвана от човек, който заслужава да бъде омагьосан, и не правеше никаква разлика между флирта и любовта както у себе си, така и у другите. Струваше й се, че някакъв попътен вятър я носи по вълните накъдето пожелае, а в главата й твърде често се въртяха желания за една красива къща на улица „Лоуик Гейт“, като хранеше надеждата не след дълго тази къща да се опразни. Бе твърдо решила, когато се омъжи, много ловко да се отърве от някои посетители в бащиния си дом, които не й бяха приятни. Съвсем ясно си представяше и как ще изглежда гостната в избраната от нея къща, обзаведена с мебели в най-различен стил.
	Естествено, много често мислеше и за самия Лидгейт. Той й се струваше почти съвършен. Ако обаче познаваше по-добре мелодиите, така че очарованието му от изпълнението й да е нещо повече от това на „емоционален мечок“, а също ако можеше и по-добре да долавя тънкостите на вкуса й в модата, не би могла да намери никакъв недостатък в него. Колко по-различен бе той от младия Плимдейл или от мистър Кейъс Ларчър! Тези младежи не знаеха и дума на френски, нито пък биха могли да говорят с вещина по каквато и да е тема освен вероятно боядисването на тъканите и търговията, за които, разбира се, се срамуваха да споменават. Те бяха сред знатните хора в Мидълмарч, твърде важни с камшиците си със сребърни дръжки и със сатенените си чорапи, но непохватни в държанието си, плахи и комични. Дори Фред ги превъзхождаше, който поне имаше говора и поведението на университетски възпитаник. Що се отнася до Лидгейт, той винаги бе внимателно изслушван от всички и се държеше с небрежната изтънченост на човек, съзнаващ превъзходството си, а освен това неизменно бе подходящо облечен, воден от някакъв вътрешен усет, без да се замисля кой знае колко за облеклото си. Розамонд изпитваше гордост, когато той влизаше в гостната и се приближаваше до нея със свойствената си изискана усмивка — тогава я обземаше приятното усещане, че я гледат със завистлива почтителност. Ако Лидгейт съзнаваше каква гордост предизвиква в тази нежна женска гръд, вероятно би бил доволен като всеки друг мъж, дори и най-невежия относно патологията в лимфата и в кръвта или относно влакнестите тъкани — според него една от най-възхитителните прояви на женския ум бе способността да оценява мъжкото превъзходство, без да знае до какво точно се свежда то.
	Ала Розамонд съвсем не бе някое безпомощно девойче, което лесно издава чувствата си и чието поведение твърде глуповато се свежда до спонтанни изблици, вместо да е много внимателно направлявано от благоприличието и изяществото. Нима можете да допуснете, че тя би могла да загатне в разговор — дори с майка си — за непосредствените си очаквания, както и за представите относно предстоящото обзавеждане или успехите в обществото? Тъкмо обратното, тя би изразила очарователно изумление и укор, ако чуеше, че подобни нескромни предвиждания са доловени у някоя млада дама, и вероятно дори би отхвърлила възможността от подобна проява. Защото Розамонд никога не разкриваше недостойни за една дама мисли и неизменно съчетаваше всички женски качества, които я правеха неустоима за клетия мъж от онази епоха — добре премерена сантименталност, умения да пее, да свири, да танцува, да рисува, а също така притежаваше и скъпа хартия за писма, личен албум с подбрани куплети, както и съвършения чар на блондинка. Моля ви, бъдете справедливи и не мислете нищо лошо за нея — та у Розамонд нямаше и следа от недостойни кроежи, от низост и корист и всъщност за нея парите бяха просто една необходимост, неизменно осигурявана от друг човек. Тя нямаше навика да плете лъжи и ако думите й не се основаваха на точни данни, ами че те не се изричаха с подобна цел — словото бе едно от изящните й умения с единственото предназначение да доставя наслада. Природата бе проявила истинско творчество, за да измайстори докрай любимата ученичка на мисис Лемън, която според мнението на всички (с изключение на Фред) бе рядко срещано съчетание на хубост, ум и приветливост.
	На Лидгейт ставаше все по-приятно да бъде с нея и между тях вече нямаше никакво напрежение, като в разменяните погледи се прокрадваше прелестно разбирателство, а подхвърляните закачки помежду им криеха богата многозначност, която бе малко отегчителна за страничния човек. И все пак те избягваха личните разговори и подмятанията, неуместни в присъствието на трети. Всъщност те флиртуваха и Лидгейт бе съвсем спокоен, че отношенията им стигат само дотам. Щом един мъж не е влюбен и запазва благоразумие, защо пък да не го запази и във флирта? Всъщност с изключение на мистър Феърбръдър всички мъже в Мидълмарч бяха много скучни, а Лидгейт не се вълнуваше от тактиката в търговията, нито пък от картите, така че какво би могъл да прави за отмора? Често бе канен в дома на Булстроуд, ала момичетата там едва ли още бяха излезли от ученическата възраст, а наивният стремеж на мисис Булстроуд да намери спойка между религиозната и светската нагласа, между безсмислието на живота и очарованието на кристалните чаши, между съзнанието за мръсните дрипи и за най-изисканите дамаски не разведряваше Лидгейт дотолкова, че да може да понесе бремето на неизменната сериозност, така свойствена за съпруга й. Така че с всичките си недостатъци домът на семейство Винси бе далече по-приятен. Освен това в този дом много грижовно бе отгледана Розамонд, за да се превърне тя в едва-що разпукнала се червена роза, надарена с талант, за да забавлява изискано мъжа.
	Ала Лидгейт си създаде врагове — освен тези в медицинските среди — заради успехите си по отношение на Розамонд. Една вечер докторът влезе в гостната доста късно, когато вътре вече имаше други посетители. По-възрастните се бяха струпали около масите за игра на карти, а мистър Нед Плимдейл (един от най-личните ергени в Мидълмарч, макар и съвсем не сред най-светлите умове там) бе успял да установи tête-à-tête с Розамонд. Той бе донесъл последния брой на „Кийпсейк“*137, великолепното лъскаво списание, символ на прогреса по онова време, и смяташе, че е голям късметлия да е първият, който ще разгледа изданието заедно с нея, като й покаже лицата и усмивките в гравираните изображения на дами и господа, а също отгърне и на великолепните комедийни стихове, както и на интересните сантиментални истории. Розамонд проявяваше благосклонност и мистър Нед бе много доволен, че държи в ръце върховното издание в областта на литературата и изкуството като средство за ухажване, най-добрият начин да достави удоволствие на едно прекрасно момиче. Той имаше основания — скрити, не явни — да е доволен от външния си вид. Според страничния наблюдател обаче брадичката му прекалено се губеше, сякаш едва ли не постепенно чезнеше. И това наистина му създаваше известни затруднения с високите сатенени яки, които по онова време се нуждаеха от добре изразени брадички.
	[*137 _Keepsake_ — илюстровано месечно списание за живота на английската аристокрация, издавано между 1827 и 1857 г. — Б.пр.]
	— Смятам, че уважаемата мисис С. доста прилича на тебе — заяви мистър Нед. Той задържа списанието отворено на въпросния пленителен портрет и се взря в него едва ли не с копнеж.
	— Гърбът й е доста едър, сякаш затова е седнала да позира — отбеляза Розамонд без всякакво желание да е саркастична, но си помисли колко зачервени са ръцете на Плимдейл, като същевременно се чудеше защо не пристига Лидгейт. През цялото това време обаче тя не спираше да плете дантелата си.
	— Не съм казал, че е красива като тебе — добави мистър Нед и се осмели да вдигне очи от дамата на портрета към съперницата й.
	— Подозирам, че си много умел ласкател — отговори Розамонд, изпълнена с усещането, че отново ще й се наложи да отблъсне този господин.
	В този миг се появи мистър Лидгейт. Списанието бе затворено още преди той да се приближи до мястото на Розамонд, а когато докторът седна от другата й страна с непринудена самоувереност, ченето на Плимдейл направо падна също както пада барометърът при рязко влошаване на времето. Розамонд се зарадва не само на идването на Лидгейт, но и на въздействието от появата му — тя обичаше да предизвиква ревност.
	— Колко късно пристигаш — отбеляза тя след ръкуването им. — Преди малко мама вече се отчая да те чака. Как намираш Фред?
	— Както обикновено. Оправя се, но бавно. Аз например настоявам той да отиде в Стоун Корт. Но майка ти като че ли има възражения срещу това.
	— Бедничкият! — очарователно възкликна Розамонд. — Ще видиш колко се е променил Фред! — добави тя, като се обърна към другия си ухажор. — По време на болестта му мистър Лидгейт бе за нас като ангел хранител.
	Мистър Нед нервно се усмихна, а Лидгейт, който посегна към списанието и го отвори, издаде кратък презрителен кикот и навири брадичка, сякаш се чудеше на човешката глупост.
	— На какво се смееш така грубо? — запита Розамонд с учтива безпристрастност.
	— Чудя се кое от двете е по-тъпо тук — гравюрите или текстовете — присмя се Лидгейт с пълна убеденост в правотата си, като бързо прелисти страниците, а едрите му бели ръце проблеснаха очарователно, както забеляза Розамонд. — Гледай само този младоженец как излиза от черквата! Виждали ли сте някога подобно „захаросано чудо“… както някога са се изразявали елизабетинците? И изглеждал ли ви е досега някой амбулантен търговец до такава степен самодоволен? Обзалагам се обаче, че тук го изкарват един от най-изисканите благородници в страната.
	— Ти си толкова взискателен, направо се плаша — възкликна Розамонд, като благоразумно потисна напушилия я смях.
	Бедничкият млад Плимдейл дълго се бе взирал в тази гравюра с възхитен поглед и сега се понаежи.
	— Във всеки случай твърде голям брой известни хора пишат за „Кийпсейк“ — заяви той, едновременно засегнат, но и смирен. — За пръв път чувам някой да нарича списанието тъпо.
	— Смятам, че трябва да променя мнението си за тебе и да те нарека варварин — каза Розамонд, като погледна Лидгейт с усмивка. — Подозирам, че не знаеш нищичко за лейди Блесингтън и за Л.Е.Л.*138. — Всъщност за самата Розамонд тези автори съвсем не бяха безинтересни, но тя не се обвързваше с открито възхищение и долавяше дори лекия намек на Лидгейт, когато нещо не отговаря напълно на най-изискания вкус.
	[*138 _Маргарет Пауър, графиня на Блесингтън_ (1789–1849) и _Летисия Елизабет Ландън_ (1803–1838), известни романистки по онова време. — Б.пр.]
	— Ами сър Уолтър Скот… предполагам, че мистър Лидгейт знае за него — обади се младият Плимдейл, леко въодушевен от известното име.
	— О, вече не чета художествена литература — отговори Лидгейт, като затвори списанието и го сложи настрана. — Но толкова много съм чел като юноша, че ми стига за цял живот, предполагам.
	— Бих искала да ми кажеш кога точно си спрял — обади се Розамонд, — защото тогава ще съм наясно какво знам аз, което ти не знаеш.
	— Но мистър Лидгейт може да реши, че това изобщо не си струва да се знае — заяви мистър Нед с преднамерена язвителност.
	— Тъкмо обратното! — без следа от обида възкликна Лидгейт, като се усмихна с влудяваща самонадеяност на Розамонд. — Би си струвало да се знае поради това, че би могла да ми го каже самата мис Винси.
	Скоро след това младият Плимдейл отиде да наблюдава играта на вист, убеден, че Лидгейт е един от най-надутите, най-неприятните хора, които някога е имал лошия късмет да срещне.
	— Колко само си невнимателен! — възкликна Розамонд с вътрешно задоволство. — Не разбираш ли, че обиди човека?
	— Какво?… Това списание да не би да е на мистър Плимдейл? Съжалявам. Не се досетих.
	— Започвам да вярвам в това, което ти сам каза за себе си при пристигането си… че си бил мечок и че си имал нужда да се учиш от птичките.
	— Ами наистина съществува една птичка, която може да ме научи каквото си поиска. Нима аз не я слушам с най-голямо желание?
	На Розамонд й се струваше, че двамата с Лидгейт са едва ли не сгодени. Всъщност в главата й отдавна се бе загнездила мисълта, че един ден наистина ще се сгодят. А както добре знаем, мислите могат да се доближат до действителността особено когато са налице необходимите подръчни средства. Вярно, Лидгейт мислеше тъкмо обратното — да остане необвързан, но това бе просто една думичка с отрицателна представка, сянка, хвърлена от други решения, които на свой ред можеха да се поокастрят. Почти съвсем сигурно беше, че обстоятелствата са по-благоприятни за намеренията на Розамонд и те доста бързо започнаха да се оформят под зоркия поглед на чифт сини очи, докато намеренията на Лидгейт се въргаляха отпуснати и слепи като медуза, която се стопява, без дори сама да се усети.
	Когато се прибра вкъщи тази вечер, с присъщия си силен интерес огледа стъклениците си, за да види как напредва процесът на омекване на дадени вещества, а после направи ежедневните си записки с обичайната си съсредоточеност. Бляновете, от които му бе толкова трудно да се откъсне, бяха напълно отвлечени представи за нещо съвсем различно от достойнствата на Розамонд, така че първичната тъкан продължаваше да бъде неговата прелестна непозната. Освен това бе започнал твърде много да се вживява в нарастващата, макар все още сравнително прикрита вражда между него и останалите медици, която по всяка вероятност щеше да става все по-открита сега, когато щеше да се обяви новият подход на Булстроуд за управление на болницата. А имаше също и доста обнадеждаващи признаци, че отказът от страна на някои пациенти на Пийкок да приемат Лидгейт може да се неутрализира благодарение на доброто впечатление, което бе направил на други семейства. Само няколко дни по-късно, когато случайно застигна Розамонд по пътя към Лоуик и слезе от коня си, за да повърви с нея и да я пази от минаващата тълпа, един слуга на кон го спря и му съобщи, че го викат на посещение в известно семейство, на което Пийкок никога не е бил лекуващ лекар. Това бе вторият подобен случай. Слугата бе изпратен от сър Джеймс Четам, а имението бе Лоуик Манор.


>>	Глава 28

E>
P>
	Първи джентълмен: Винаги е хубаво
	да се завърнеш в брачния си дом,
	където двамата са тъй щастливи.
	Втори джентълмен: Така е, да!
	В календара лош ден няма
	за душите, слети от любов в едно,
	и дори смъртта им носи радост,
	ако ги облее внезапно като морска вълна,
	когато са прегърнати
	и не виждат пред себе си раздяла.
P$
E$

	Мистър и мисис Късобан потеглиха обратно към Англия след сватбеното си пътешествие и пристигнаха в Лоуик Манор в средата на януари. При слизането им от каретата се сипеше лек снежец, а когато на сутринта, след като се облече, Доротия влезе в синьо-зеленикавия си будоар, за който вече знаем, тя се вгледа в проточилата се навън колона от липи, издигнали тъмни стволове сред побелялата земя и протегнали бели клони на фона на мрачното схлупено небе. Равните поля в далечината чезнеха пред погледа сред еднообразна белота и еднообразно надвиснали облаци. Мебелите в стаята сякаш се бяха смалили, откакто за пръв път ги бе зърнала. Изобразеният на гоблена елен като че ли бе заприличал на призрак в своя призрачен синьо-зеленикав свят. Томовете благопристойна литература в библиотеката сякаш се бяха превърнали в неподвижна имитация на книги. И в тази атмосфера на застоялост лумналите дъбови клони в камината, огрели кучетата, бяха някакво нелепо напомняне за подновен живот и жар, каквото бе и самата Доротия, влязла в будоара с червените кожени кутийки на бижутата, взети за Силия.
	Доротия направо грееше след сутрешния си тоалет, както може да грее само преливащата от здраве младост. Бисерно сияние се излъчваше от вълнистата й коса и от светлокафявите й очи. Топла жизненост напираше в червените й устни. Шията й се открояваше с по-ярка пулсираща белота от бялата кожа, увита около врата й и обрамчила сиво-синия й сукман с нежност и грация, излъчвани от собственото й тяло. Олицетворение на тънка чувствителност и невинност, с цялата си прелест Доротия бе в пълно съзвучие със снежната кристална чистота навън. Тя остави кутийките с бижутата на масичката в еркера и неволно задържа ръка отгоре им, вгледана в застиналото бяло пространство отвън, обградило личния й свят.
	Мистър Късобан, станал рано с оплаквания от сърцебиене, бе отишъл в библиотеката, за да изслуша сведенията на викария мистър Тъкър. Скоро Силия щеше да посети младоженците в качеството си на шаферка и родна сестра, а през следващите седмици им предстояха и множество сватбени гостувания — у тях, както и в други домове. Всъщност всички те бяха продължение на онзи преходен период, обикновено свързван с блажените брачни вълнения, който поддържа усещането за трескаво бездействие също като в сън, започнал да изглежда подозрителен на сънуващия. Задълженията в съпружеския живот, които преди изглеждаха на Доротия толкова значими, сега сякаш започнаха да се смаляват заедно с мебелите и със стеснения снежен пейзаж. Самата тя дори в собственото си въображение вече трудно съзираше онези сияйни върхари, до които очакваше да стигне в пълно брачно разбирателство. Сладостното й духовно упование във високо извисения ум до себе си се бе разклатило и предизвикало смут, безпокойство и мрачни предчувствия. Кога ли ще дойде времето за съпружеска всеотдайност и дълбока съпричастност, които се очакваше да укрепят съществуванието на мистър Късобан и да възвисят нейното? Навярно никога, поне не така, както си го бе представяла, но все пак някак, все някак. В този тържествено сключен житейски съюз дългът и вдъхновението непременно ще придобият нов облик, ще придадат нов смисъл на съпружеската й обич.
	А междувременно пред нея бяха само снегът и ниският купол от белезникава мъгла, както и задушаващото бреме на аристократичния свят, където изцяло се грижат за тебе и никога не търсят съдействието ти, където усещането за някаква съпричастност с кипящия значим живот трябва болезнено да се потиска като незрима мечта, вместо да идва отвън, от неотложните потребности, които налагат да вложиш енергията си в тях. „Какво да правя?“ „Каквото пожелаеш, скъпа!“ — до това се свеждаше краткото й съществувание, откакто бе престанала сутрин да учи уроците си и да упражнява глупави мелодийки на омразното пиано. Бракът, от който очакваше подтик за достойни и незабавни действия, все още не я бе освободил от смазващата свобода на жената аристократка, все още не бе запълнил празното й съществувание с дълбоката радост на безмерната нежност. Разцъфналата й пълнокръвна младост бе духовно окована и сякаш се сливаше със студения, безцветен, стеснен пейзаж навън, със смалените мебели, с непрочетените книги и с призрачния елен в мъждукащия химерен свят, който напълно избледняваше на дневната светлина.
	В първия миг, когато погледна навън, Доротия изпита единствено мрачна потиснатост, а после внезапно се опомни, отдръпна се от прозореца и обходи будоара. Мечтите и надеждите, обзели я преди близо три месеца, когато за пръв път зърна тази стая, сега се бяха превърнали само в спомени и тя ги прехвърли в съзнанието си, както обикновено прехвърляме отминалите преходни събития. Пулсът на битието сякаш бе по-слаб от нейния, религиозният й плам беше самотен вик, един напън да се измъкне от кошмара, в който сякаш всяка вещ наоколо избледняваше и се отдръпваше от нея. Всеки отделен предмет в тази стая бе загубил очарованието си, бе станал безжизнен, без вътрешна светлинка в своята прозрачност, но изведнъж тя насочи поглед към колекцията от миниатюри и най-накрая съзря нещо, стаило в себе си различно дихание и смисъл: миниатюрния портрет на Джулия, лелята на мистър Късобан, сключила злочест брак — сиреч бабата на Уил Ладисло. Доротия изведнъж си представи, че портретът оживява, оживява това изящно женско лице с неочаквано непреклонен поглед, труден за разгадаване. Дали само близките й са смятали брака й за злочест, или тя самата е осъзнала грешката си и е изпитала горчивината на солените си сълзи, пролети в благодатния покой на нощта? През какви само бездни в преживяванията си бе преминала Доротия, откакто за пръв път бе зърнала този портрет! Младата съпруга изпита странно усещане за близост с непознатата пред себе си, сякаш тя можеше да я чуе, да почувства с какви очи я гледа. Ето една жена, срещнала трудности в брака. Но не, цветовете в портрета на дамата станаха по-ярки, устните и брадичката — по-волеви, сякаш светлина бликна от косата и очите й, а лицето като че ли придоби мъжествена сила и озари Доротия с дълбок поглед, който сякаш внушаваше на всички наоколо, че личността й е забележителна и дори най-лекото трепване на клепача й не може да остане незабелязано и неразтълкувано. Яркото видение озари вътрешно Доротия — тя усети, че се усмихва, а после се извърна от миниатюрния портрет, седна и отново вдигна поглед, сякаш бе подновила разговора с жената пред себе си. Ала когато отново потъна в мисли, усмивката изчезна от лицето й и накрая тя промълви на глас:
	— О, жестоко е така да се говори! Колко е тъжно… колко ужасно!
	После рязко се надигна, излезе от стаята и притича по коридора, тласкана от неудържим порив да иде при съпруга си и да го попита какво би искал да направи тя за него. Вероятно мистър Тъкър вече си е отишъл и мистър Късобан е сам в библиотеката. Усещаше, че цялото й сутрешно униние в миг ще изчезне, стига само да види съпруга си зарадван от появата й.
	Ала когато се изкачи догоре по тъмното дъбово стълбище, изведнъж зърна Силия, а долу видя и мистър Брук, който се здрависваше и поздравяваше с мистър Късобан.
	— Додо! — възкликна Силия със свойствения си тих, отчетлив глас. А после целуна сестра си, която я прегърна с две ръце, и не промълви нищо повече. Мисля, че и двете скришом се поразплакаха малко, след което Доротия се втурна надолу да посрещне чичо си.
	— Излишно е да питам как си, скъпа моя — заяви мистър Брук, след като я целуна по челото. — Виждам, че Рим ти се е отразил добре — щастие, фрески, антики… и други подобни неща. Е, много е приятно да те видим отново, а пък и ти вече си съвсем наясно с изкуството, нали? Но Късобан е малко блед, така му казах… малко блед, нали разбираш? Да работи неуморно по време на почивка, е доста крайно. И аз попрекалявах по едно време — мистър Брук продължаваше да държи ръката на Доротия, но бе обърнал лице към мистър Късобан — с топографията, руините, храмовете… усещах, че хващам нишката, но разбирах, че тя ще ме доведе до крайности и може нищо да не излезе от цялата работа. В тези неща можеш да отидеш много напред и нищо да не се получи в края на краищата, нали разбираш?
	Доротия също извърна очи към лицето на съпруга си, обезпокоена от мисълта, че тези, които го виждат за пръв път след заминаването им, може да долавят признаци, незабелязани от нея самата.
	— Нищо обезпокоително, скъпа моя! — отново поде мистър Брук, усетил тревогата й. — Само малко английско говеждо и овче месо бързо ще оправят положението. Хубаво е да си блед, когато позираш за портрет на Тома Аквински, нали разбирате… навреме получихме писмото ви. А колкото до Аквински, е… той е прекалено тънък, нали така? Някой днес чете ли Аквински?
	— Той всъщност не е подходящ автор за повърхностни хора — уточни мистър Късобан, като отвърна на тези толкова уместно зададени въпроси с достолепно търпение.
	— Ти ще пиеш кафе в своята стая, нали, чичо? — попита Доротия, стараейки се да заглади нещата.
	— Да, а ти се виж със Силия. Тя ще ти съобщи страхотни новини, нали разбираш? Предоставям всичко на нея.
	Синьо-зеленикавият будоар изглеждаше много по-приветлив, когато седна там Силия, облечена в сукман също като този на сестра й, и заразглежда подарените бижута с кротко задоволство, докато постепенно разговорът се насочи към други теми.
	— Смяташ ли, че е хубаво да се отиде в Рим на сватбено пътешествие? — запита Силия и както често се случваше, изведнъж нежно поруменя, което Доротия бе свикнала да вижда у нея по най-незначителни поводи.
	— Не е подходящо за всеки… например не и за тебе, скъпа — тихо добави Доротия. Никой не би научил какво точно мисли тя за сватбените пътешествия до Рим.
	— Мисис Кадуоладър казва, че било пълна глупост хората да ходят на дълги пътешествия, когато се женят. Разправя, че младоженците си омръзвали до смърт един на друг и че не можели да си се карат спокойно като вкъщи. А лейди Четам пък казва, че тогава отишла в Бат — Силия поруменя пак и после пак… сякаш руменината идваше и си отиваше с вести от сърцето, сякаш бе вестител бързоходец.*139
	[*139 Цитатът е от _„Кралицата на феите“_, шедьовър на английския поет Едмънд Спенсър (1552–1599), І, ІХ. — Б.пр.]
	Вероятно изчервяването на Силия този път означаваше нещо повече.
	— Силия! Случило ли се е нещо? — запита Доротия с глас, преливащ от силни сестрински чувства. — Наистина ли имаш да ми казваш страхотни новини?
	— Стана така само защото ти замина, Додо. И тогава сър Джеймс нямаше на кого друг да говори освен на мене — заяви Силия с известна дяволитост в очите.
	— Разбирам. Точно както се надявах и вярвах, че ще стане — отговори Доротия, като пое лицето на сестра си с две ръце и се вгледа в нея с известно безпокойство. Сега мисълта за женитбата на Силия й се стори много по-важна отпреди.
	— Това стана само преди три дни — промълви Силия. — А лейди Четам е много мила.
	— И ти си много щастлива, нали?
	— Да. Но ние няма да се оженим веднага. Не искам да се омъжвам толкова бързо, защото мисля, че е много приятно да си сгоден. А после ще сме женени цял живот.
	— Наистина мисля, че по-добър жених не би намерила, Кити. Сър Джеймс е много добър и почтен човек — с много топлота заяви Доротия.
	— Той продължи да се занимава с къщите, Додо. Ще ти разкаже за тях, като се видите. Ще ти е приятно ли да го видиш?
	— Разбира се. Как можеш да ми задаваш такъв въпрос?
	— Ами просто се страхувах да не си станала прекалено начетена — отговори Силия, тъй като смяташе, че поради голямата си начетеност мистър Късобан се е превърнал в нещо като напоен с вода сюнгер и с течение на времето ближният до него също може да прогизне от влагата.


>>	Глава 29

E>
P>
	Разбрах, че геният у друг не ми доставя радост.
	Странностите ми несретни са пресушили в мене таз наслада.
@	Голдсмит*140
	[*140 _Оливър Голдсмит_ (1728–1774) — ирландски поет, драматург и романист. Горният цитат е от романа му „Викарият от Уейкфийлд“ (1766), ХХ. — Б.пр.]
P$
E$

	Една сутрин, няколко седмици след пристигането й в Лоуик, Доротия — но защо все Доротия, та Доротия? Да не би нейната гледна точка да е единствената относно този брак? Възразявам срещу това, че цялото ни внимание, всичките ни усилия да вникнем в нещата са неизменно насочени към младите лица, които имат цъфтящ вид въпреки тревогите. Защото един ден и те ще повехнат и неминуемо ще се сблъскат с онези древни, разяждащи скърби, които сега пренебрегват поради оказваната им от нас помощ. Въпреки премигващите очи и белите брадавици, толкова противни на Силия, както и липсата на стегнати мускули, направо нравствено неприемливи за сър Джеймс, мистър Късобан имаше трескави мисли и изпитваше духовен глад като всички нас. Всъщност не бе постигнал нищо изключително с брака си — нищо повече от това, което самото общество налага и възприема като събитие, достойно за венци и букети. Той бе решил, че не трябва повече да отлага намерението си за женитба, а също така беше и преценил, че когато избира съпруга, един мъж с добро обществено положение е съвсем естествено да има високи очаквания и внимателно да подбере цъфтяща млада дама — колкото по-млада, толкова по-добре, защото се поддава на обучение и е покорна, — с равностоен на неговия социален ранг, с подобаващи религиозни възгледи, добродетелност и благонравие. На подобна млада дама той щедро би предоставил всякакви материални придобивки и не би си спестил каквито и да е усилия, за да й осигури щастие. В замяна на това ще бъде ощастливен със семейни радости и ще забрави за онова подобие на себе си, втория екземпляр на своето „аз“, което според авторите на сонети от XVІ в. така категорично се очаква от един мъж. Ала времената се бяха променили и вече нямаше автори на сонети, които да изискват от мистър Късобан да остави втори екземпляр на своето „аз“. А на всичко отгоре той още не бе успял да издаде дори екземпляр на изследването си за митологическия ключ. Всъщност винаги бе възнамерявал един ден да се ощастливи с брак и усещането, че годините бързо се нижат, че светът става все по-непонятен и че се чувства самотен, бяха сериозни основания да не губи повече време и своевременно да се сдобие със семейни радости, преди трупащите се години да му отнемат тази възможност.
	А когато срещна Доротия, си помисли, че е намерил жена, която дори надхвърля очакванията му — тя наистина би могла да му е и помощничка в работата и тогава не би било нужно да назначава секретарка, каквато досега мистър Късобан никога не бе наемал, тъй като бе изпълнен с ужас и подозрения към подобни сътруднички. (Измъчваше го мисълта, че от него ще се очакват прояви на мощен ум.) Ала милостивото провидение го бе дарило със съпруга, точно от каквато се нуждаеше. Подобна жена, скромна млада дама най-вече с оценъчните, непретенциозни способности на своя пол, неминуемо би приела съпруга си като мъж с мощен ум. Ала мисълта дали провидението по същия начин се бе постарало, като е дарило мис Брук с мистър Късобан, изобщо не би му хрумнала. Поначало обществото никога не храни нелепите очаквания един мъж да се замисля дали притежава необходимите качества, за да направи една прелестна девойка щастлива, както съответно той преценява нейните, с които би го направила щастлив. По тази логика едва ли не би излязло, че един мъж трябва да избира не само съпруга за себе си, а и подходящ съпруг за жена си. Или пък че един мъж е длъжен със собствените си качества да осигури добри заложби за поколенията си! Всъщност беше напълно естествено Доротия да го посрещне възторжено. И съответно мистър Късобан се изпълни с очаквания, че оттук нататък ще започне щастието му.
	Той не бе кой знае колко усетил вкуса на щастието в предишния си живот. За да изпиташ безмерна радост, когато си лишен от крепко здраве, човек трябва да има пламенна душа. Мистър Късобан никога не бе имал крепко здраве, а душата му бе чувствителна, но не и пламенна — всъщност бе прекалено мудна, за да може да премине от съзерцателност към страстна наслада и бе в състояние само леко да потрепва с немощни крилца сред мочурливата почва, където се бе пръкнала, но никога не можеше истински да полети. Житейската му съдба бе твърде жалка, но той не искаше да предизвиква жал и най-много се плашеше някой да не надникне в душата му. Притежаваше доста ограничена, горделива чувствителност, на която й липсваше дълбочина, за да прерасне в съчувствие и само едва-едва мъждукаше или се процеждаше в плитките вадички на самонаблюденията му или в най-добрия случай на егоистичната му скрупульозност. А мистър Късобан страдаше от много скрупули: способен бе на сурови самоограничения, имаше твърдата решимост да бъде човек на честта в съответствие с моралните норми и винаги би бил безупречен според всички възможни критерии. Той бе постигнал поставените цели в поведението си, ала трудността да направи изследването си „Ключ към всички митологии“ безупречно, тежеше като камък в съзнанието му. А памфлетите му — или „Parerga“*141, както ги наричаше той, — чрез които проверяваше преценките на публиката и чертаеше с кратки, но съдържателни бележки научното си развитие, никога не бяха достатъчно сериозно оценени в цялата им значимост. Той подозираше, че архидяконът не ги е чел. Изпитваше мъчителни съмнения относно действителната преценка на блестящите умове в Брейзноуз*142, като същевременно бе дълбоко убеден, че старият му познайник Карп е авторът на онази силно критична статия, която стоеше заключена в малко чекмедже в писалището на мистър Късобан, а също и в тъмно кътче на словесната му памет. Всички тези неща бяха оставили дълбоки следи в съзнанието му, които трябваше да се преодолеят, а освен това го бяха изпълнили и с мрачна горчивина, естествената последица от всякакви прекомерни очаквания. Дори религиозната му вяра се разклати поради разклатената му увереност в собствените му способности, а утехата, която ни носи християнската надежда за безсмъртието, сякаш се обуславяше най-вече от безсмъртието на още недовършения му труд „Ключ към всички митологии“. От своя страна изпитвам дълбоко съжаление към него. Във всеки случай никак не е лесна участта да бъдеш това, което наричаме „високообразован“, и същевременно да не изпитваш никаква радост, да наблюдаваш големия житейски спектакъл пред себе си, но да не можеш никога да се освободиш от своето дребно, гладно, зъзнещо его — изобщо никога да не сме дълбоко развълнувани от прелестите пред очите ни, никога съзнанието ни да не се преобразява от възторжени, дръзки мисли, от пламъците на страстта, от динамиката на действията, а неизменно да оставаме трезви и академично умозрителни, амбициозни, но същевременно плахи, усърдни, но със замъглен поглед. Боя се, че дори мистър Късобан да станеше епископ, вътрешното му неспокойствие не би го напуснало. Неслучайно един древен гръцки мъдрец е казал, че зад внушителната маска и оглушителната тръба*143 винаги плахо ще надничат бедните ни очички, а разтрепераните ни устни ще са — малко или много — като запечатани.
	[*141 _Parerga_ (гр.) — второстепенни творби. — Б.пр.]
	[*142 _Брейзноуз_ — колеж в Оксфорд. — Б.пр.]
	[*143 Актьорите в класическата гръцка драма са носели маска и тръба за говорене. — Б.пр.]
	Към подобно духовно пространство, очертано преди четвърт век, към подобна мисловна нагласа, строго оградена отвсякъде, мистър Късобан бе решил да прикачи и щастието с прелестна млада невеста, ала дори още преди самата сватба, както вече видяхме, той изпита нов вид угнетеност поради съзнанието, че новото блаженство не предизвиква никакво блаженство у него. Природата му бързо започна да копнее за старите, по-лесни привички. И колкото по-дълбоко потъваше в семейния живот, толкова повече се засилваше усещането, че новата му роля е приета единствено по силата на благоприличието, и това усещане надделяваше над всякакво друго чувство на задоволство. Бракът, също както религията и ерудицията, по-точно научното авторство, е обречен да се превърне в наложено отвън задължение, но Едуард Късобан бе твърдо решен да изпълни безупречно всички свои задължения. Дори да допусне Доротия в кабинета като помощник (в съответствие със собствените му намерения преди сватбата) бе за него прекалено голямо усилие и затова се изкушаваше непрекъснато да отлага намеренията си и ако тя не бе така настойчиво умолявала, вероятно никога не би изпълнил решението си. Ала все пак Доротия успя да превърне помощта си в ежедневна практика, която налагаше още в най-ранен час тя да заема мястото си в библиотеката и да се труди или като чете на глас, или като преписва определени текстове. Сега бе по-лесно да се определи естеството на работата, защото мистър Късобан имаше за цел да осъществи съвсем конкретно намерение: подготвяше нова разработка, кратка монография относно някои наскоро открити данни за египетските мистерии, където някои твърдения на Уорбъртън*144 биха могли да се оспорят. Дори и в такъв малък труд препратките бяха много на брой, но не и необозрими. А строежът на изреченията трябва да е подходящ както за учените от Брейзноуз, така и за не толкова придирчивите идни поколения. Тези кратки, но значими трудове винаги вълнуваха особено много мистър Късобан: обобщенията в тях бяха трудни поради множеството цитати, както и поради противопоставянето между различните диалектически фрази, които кънтяха едновременно в съзнанието му. А най-отгоре трябваше да има и посвещение на латински език, но засега всичко около посвещението оставаше напълно неясно освен това, че няма да е адресирано до Карп. Мистър Късобан вътрешно се ядеше от съжалението, че веднъж бе сложил посвещение на Карп*145, където бе наредил този представител на животинския свят сред viros nullo aevo perituros*146, една грешка, която неминуемо излага самия автор на подигравки през следващата епоха, а дори и в настоящата би предизвикала присмех у хора като Пайк и Тенч.
	[*144 _Уилям Уорбъртън_ (1698–1779) — епископ, изследвал египетските йероглифи. — Б.пр.]
	[*145 Думата на английски език означава „шаран“. — Б.пр.]
	[*146 _Viros nullo aevo perituros_ (лат.) — мъжете, които никога няма да умрат. — Б.пр.]
	И така, мистър Късобан се намираше в един от най-напрегнатите периоди на научната си работа и както бях започнала да разказвам преди малко, Доротия влезе рано при него в библиотеката, където той вече бе закусил сам. По същото това време Силия за втори път бе на посещение у тях, вероятно последното преди сватбата й, и сега седеше в гостната в очакване на сър Джеймс.
	Доротия се бе научила да разгадава признаците в настроението на съпруга си и забеляза, че сега сутринта бе станала много по-мъглива, отколкото беше преди час. Тя безшумно отиде до своята маса, когато той заговори с онзи отчужден тон, недвусмислен признак, че изпълнява неприятно задължение:
	— Доротия, това е писмо за тебе, сложено вътре в едно, адресирано до мене.
	Писмото се състоеше от две страници и тя веднага погледна подписа отдолу:
	— Мистър Ладисло! Че какво има да ми съобщава той? — възкликна тя с нотки на приятна изненада. — Разбира се — добави тя, като погледна към Късобан, — досещам се за какво е писал на тебе.
	— Моля, ако желаеш, можеш да прочетеш писмото — каза мистър Късобан, като сурово посочи посланието с писалката си, без дори да погледне към нея. — Но трябва предварително да заявя, че отхвърлям отправеното в писмото предложение за гостуване. Вярвам, че мога да бъда извинен за желанието да разполагам с поне малко свободно време без всякакво странично разсейване, което досега бе неизбежно, и да не бъда посещаван от гости, чието несвързано весело бърборене прави присъствието им уморително.
	Досега не бе имало други гневни сблъсъци между Доротия и съпруга й след лекото им избухване в Рим, което обаче бе оставило толкова трайни следи в съзнанието й, че оттогава за нея бе по-лесно да потиска чувствата си, отколкото да изпитва последиците от откровеното им изразяване. Ала подобно ядно предположение, че тя желае посещения, които вероятно биха били твърде неприятни за съпруга й, това напълно неоснователно застраховане срещу евентуалните й егоистични жалби бяха прекалено остри жилещи нападки, за да ги остави за по-късни размишления, без да изрази непосредствено гнева си. Доротия беше вярвала, че може да е безкрайно търпелива с един Джон Милтън, но никога не си бе представяла подобно държание от негова страна. А в момента мистър Късобан се проявяваше като глупашки късоглед и чудовищно несправедлив. Съчувствието, това „новородено бебе“*147, което с течение на времето щеше да уталожва всички нейни душевни бури, в случая не успя да укроти вихъра. Още с първите си думи, изречени с тон, който го стресна, тя принуди мистър Късобан да се взре в нея и да усети мълнията в очите й.
	[*147 Препратка към пиесата на Шекспир „Макбет“, І, VІІ. — Б.пр.]
	— Защо си позволяваш да ми приписваш желания, които биха те раздразнили? Разговаряш с мене така, сякаш съм човек, с когото трябва да се бориш. Поне ми дай малко време, за да преценя кое е приятно и за мене, а не само за тебе.
	— Доротия, много бързаш със заключенията — нервно отговори мистър Късобан.
	Очевидно тази жена бе прекалено млада, за да се издигне до достолепното ниво на съпружеството. А може би пък не е достатъчно невзрачна и безлична, за да приема всичко като напълно в реда на нещата.
	— Според мене ти пръв избърза с неверните си предположения относно чувствата ми — отговори Доротия със същия плам. Огънят все още не беше потушен и тя смяташе, че е твърде недостойно от страна на съпруга й да не й се извини.
	— Моля те, нека да не говорим повече по въпроса, Доротия. Нямам нито сили, нито свободно време за подобен спор.
	След този отговор мистър Късобан натопи писалката и си даде вид, че продължава работата си, макар че ръката му трепереше толкова много, че изписа думите сякаш с непознати букви. Отговори, които уж потушават гнева, често препращат яростта към отсрещната страна, така че хладното приключване на спора, когато другият съзнава, че е напълно прав, е далече по-влудяващо в брака, отколкото във философските дискусии.
	Доротия остави двете писма от Ладисло върху писалището на мъжа си, без да ги отвори, и се приближи до своята маса — изпълнена с гняв и презрение, тя отказа да ги прочете също както захвърляме някоя вещ, накарала околните да ни заподозрат в унизителна алчност. Изобщо не се досети за скритите причини, предизвикали гнева на съпруга й относно писмата. Съзнаваше единствено, че са били повод той да отправи обиди към нея. Доротия веднага се залови за работа, като ръката й ни най-малко не трепна. Тъкмо обратното, докато преписваше цитатите, възложени й предния ден, усещаше, че много красиво изписва буквите, а също така й се струваше, че вниква в строежа на изреченията на латински език, който бе започнала да разбира все по-добре. В гнева й се прокрадваше смътно чувство за превъзходство, ала сега то се изразяваше само в уверения й почерк и не се стигна дотам някакъв вътрешен глас ясно да изрече, че предишният извисен архангел е всъщност жалко създание.
	В продължение на половин час последва пълно мълчание, като през това време Доротия изобщо не вдигна глава от масата, докато изведнъж се стресна от силния трясък на паднала книга и когато се обърна, видя, че мистър Късобан, качен на подвижната стълба пред библиотеката, се е навел напред, сякаш му е прилошало. Доротия мигновено скочи на крака и се втурна към него — той очевидно не можеше да си поеме дъх. Тя бързо се покачи на едно столче, доближи се до лакътя му и попита с омекнал от тревога нежен глас, в който вложи цялата си душа:
	— Можеш ли да се облегнеш на мене, скъпи?
	Напълно неспособен да говори или да се движи, поемайки си дълбоко дъх, той постоя неподвижен две-три минути, които й се сториха цяла вечност. Когато най-после се смъкна надолу по трите стъпала и се отпусна по гръб в голямото кресло, което Доротия бе придърпала близо до стълбата, той вече не се мъчеше да си поеме дъх, а изглеждаше напълно безпомощен, на ръба на припадъка. Доротия яростно разтърси звънеца, след което мистър Късобан бе пренесен на кушетката. Той не припадна и постепенно взе да идва на себе си, когато се появи сър Джеймс Четам, посрещнат още в антрето с новината, че мистър Късобан е „получил пристъп“ в библиотеката.
	„Боже господи! Точно това можеше да се очаква“, бе първата дошла му наум мисъл. Ако някой накараше въпросния господин с пророческа нагласа да намери най-точното понятие, според него „пристъп“ би бил най-удачният израз, който би му хрумнал. Той попита лицето, което го бе уведомило за случая, сиреч иконома, дали са повикали лекар. Икономът никога не бе чувал господарят му да се е нуждаел от лекар. Но не би ли било редно да се повика доктор?
	Ала когато сър Джеймс влезе в библиотеката, мистър Късобан бе вече в състояние да изрази със знаци обичайната си учтивост, а след първоначалния ужас Доротия сега ридаеше, коленичила до съпруга си, но изведнъж се изправи и сама предложи някой да се качи на коня и да потърси медицинско лице.
	— Препоръчвам ви да повикате Лидгейт — заяви сър Джеймс. — Майка ми се обърна към него и намира, че е невероятно умен. След смъртта на баща ми тя си бе създала много лошо мнение за всички доктори тук.
	Доротия отправи молба към съпруга си и той й отговори с безмълвен знак на одобрение. Веднага изпратиха слуга за мистър Лидгейт и докторът пристигна смайващо бързо, защото този, който го повика, прислужник на сър Джеймс Четам, познаваше мистър Лидгейт и случайно го зърна да разхожда коня си по улиците на Лоуик с мис Винси под ръка.
	Седнала в гостната, Силия не знаеше нищо за тревогата, докато сър Джеймс не й разказа за случилото се. След обясненията на Доротия той вече не възприемаше заболяването на Късобан като пристъп, но все пак бе нещо „от този род“.
	— Скъпата ми, бедничка Додо… направо е ужасно! — възкликна Силия, доколкото тя можеше да изпитва скръб в обзелото я пълно щастие. Изящните й ръчички бяха свити една в друга, а мистър Джеймс ги обгърна с длани също както напъпил цвят щедро се обгръща от чашка. — Направо е потресаващо, че мистър Късобан е болен! Но аз никога не съм го харесвала. И според мене той съвсем не обича Доротия толкова, колкото тя заслужава. А би трябвало, защото никоя друга не би го взела… не мислиш ли така?
	— Винаги съм мислел, че сестра ти направи ужасна саможертва — заяви сър Джеймс.
	— Така е. Но бедничката Додо никога не е постъпвала като другите хора и според мене винаги ще си е такава.
	— Тя е благородно създание — отбеляза великодушният сър Джеймс. Той току-що бе получил поредно потвърждение на преценката си, когато видя с каква нежност Доротия подложи ръка под главата на съпруга си и как се взираше в него с неизразима скръб. Той обаче дори не подозираше какво дълбоко разкаяние се крие в скръбта й.
	— Така е — съгласи се Силия, приела думите на сър Джеймс като извънредно кавалерски, но с пълното съзнание, че той самият не би се чувствал добре с Додо. — Да отида ли при нея? Как мислиш, мога ли да й помогна с нещо?
	— Смятам, че ще е хубаво просто да отидеш при нея преди пристигането на Лидгейт — отговори благородният сър Джеймс. — Но не се застоявай дълго там.
	Когато Силия излезе, той закрачи напред-назад из гостната, като си спомни какво бе изпитал първоначално при новината за годежа на Доротия, а сега отново се изпълни с отвращение към безразличието на мистър Късобан. Ако Кадуоладър… ако всеки бе правилно преценил тази връзка, както той, сър Джеймс, я бе преценил, женитбата би могла да се предотврати. Напълно нечовешко бе да се остави едно съвсем младо момиче да решава слепешката съдбата си, без каквито и да е усилия да бъде спасено. Сър Джеймс отдавна бе престанал да изпитва лично огорчение — дълбоко в душата си той бе доволен от годежа си със Силия. Ала той бе рицар по природа (нима безкористната служба на жената не е сред най-прекрасните добродетели на древното рицарство?) и отритнатата му любов не бе довела до озлобление. Смъртта на тази любов бе предизвикала някакви сладостни ухания, безплътни спомени, които придаваха святост на Доротия. Той завинаги ще остане неин братски настроен приятел, който приема постъпките й с великодушно доверие.


>>	Глава 30

E>
	Qui veut délasser hors de propos, lasse.
@	Паскал*148
	[*148 _Qui veut délasser hors de propos, lasse_ (Pensées, XXIV) (фр.) — Този, който се развлича безцелно, се уморява от развлеченията. — Б.пр.]
E$

	Мистър Късобан не получи пореден пристъп със силата на първия и само след няколко дни започна да възвръща обичайното си състояние. Ала Лидгейт сякаш бе на мнение, че случаят заслужава по-голямо внимание. Той не само си послужи със стетоскоп (който не бе влязъл в широка употреба по онова време), но и кротко поседя до пациента си, за да го наблюдава. На въпросите на мистър Късобан относно здравето му докторът отговори, че причината за болестта се криела в обичайната грешка на интелектуалците — прекалено напрегнатите и еднообразни занимания. Лекът бил в задоволството от умерената работа и в търсенето на разнообразни начини за разтоварване. Мистър Брук, който присъства на един от прегледите, предложи на мистър Късобан да се захване с риболов като Кадуоладър, а също и да започне да прави детски играчки, крака за маси и неща от този род.
	— С други думи, предлагате ми да чакам настъпването на ново детство — заяви бедничкият Късобан с известно огорчение. — Всички тези неща — добави той, като погледна Лидгейт — биха били за мене точно такова разтоварване, каквото за затворниците е усукването на кълчища за въжета.
	— Признавам — усмихнато отговори Лидгейт, — че развлеченията са твърде незадоволително лекарско предписание. Почти като това да препоръчаш на хората да поддържат висок дух. Вероятно би трябвало да кажа, че трябва по-скоро да се примирите с лекото отегчение, отколкото да се преуморявате с работа.
	— Да, да! — възкликна мистър Брук. — Накарай Доротия вечер да играе табла с тебе. Или играй бадминтон например… не бих могъл да посоча по-добро развлечение от това за през деня. Изобщо знам най-различни игри с топки. Внимавай, очите ти няма да издържат, Късобан. Трябва да отстъпиш, нали разбираш? Ами че на тебе ти трябва да се захванеш с по-леко занимание — с конхиология*149 например. Винаги съм мислел, че това е леко занимание. Или пък накарай Доротия да ти чете леки неща като Смолет*150 — „Родерик Рандом“, „Хъмфри Клинкър“. Те са малко соленички, но сега, когато вече е омъжена, може да чете всичко, нали разбираш? Спомням си как ме разсмиваха някога… има там един много комичен епизод за панталоните на някакъв пощальон. В днешно време нямаме такъв хумор. Минал съм през всички тези неща, но те може и да са съвсем нови за тебе.
	[*149 _Конхиология_ — наука за изследването на мидите и съответно колекционирането им. — Б.пр.]
	[*150 _Тобайъс Смолет_ (1721–1771) — шотландски писател, известен най-вече със сатирите си пикарески „Родерик Рандом“ (1748) и „Хъмфри Клинкър“ (1771). — Б.пр.]
	— Нови като яденето на магарешки бодили — единствено такъв отговор би могъл най-точно да изрази чувствата на мистър Късобан в случая. Ала той само се поклони сдържано, с подобаващо уважение към чичото на съпругата си и отбеляза, че споменатите творби предлагали развлечение само за определен тип мисловна нагласа.
	— Нали разбираш? — обърна се към Лидгейт способният магистрат, когато излязоха от стаята. — Късобан малко се самоограничава — всъщност доста се сащисва, когато му се забрани даден вид работа, която, както не се съмнявам, е наистина извънредно задълбочена… в областта на изследванията, нали разбираш? Но аз никога не бих се поддал на такова нещо. Винаги съм бил много разностранен. Но един свещеник е донякъде завързан като на възел. Ако сега го направеха епископ… той написа много хубав памфлет за Пийл… щеше да има повече размах, повече външна показност. Би могъл и да сложи някое друго килце отгоре. Но аз ти препоръчвам да поговориш с мисис Късобан. Тя е много умна във всяко отношение, такава е моята племенница. Кажи й, че мъжът й се нуждае от развлечения, от разнообразие. Насочи я към развлекателната тактика.
	И без съвета на мистър Брук Лидгейт бе твърдо решил да поговори с Доротия. Тя не бе присъствала на разговора, когато чичо й набързо нахвърля толкова приятни предложения как да се разнообрази животът в Лоуик, но обикновено неизменно седеше до леглото на съпруга си, а непресторените признаци на дълбока тревога върху лицето и в гласа й относно всичко, свързано с душевното състояние и здравето на мистър Късобан, говореха за истинска вътрешна драма, която Лидгейт бе склонен да наблюдава с интерес. Той си каза, че има пълното право да й съобщи истината за евентуалната съдба на съпруга й, но същевременно си помисли, че за него би било извънредно интересно да поговори поверително с нея. Един лекар обича да прави психологически наблюдения, ала понякога прекалено се увлича в умозаключенията си и лесно се поддава на изкушението да предрече важни събития, които по-късно животът или смъртта с лекота опровергават. Лидгейт често се бе присмивал на подобни неоснователни предсказания и сега бе решил да бъде много внимателен.
	Потърси мисис Късобан, но след като му казаха, че е излязла на разходка, понечи да си тръгне, когато изведнъж се появиха Доротия и Силия, и двете с много свежи лица, обветрени от мартенския вятър.
	Лидгейт помоли Доротия да поговорят насаме и тя отвори вратата на библиотеката, която бе най-близко до тях, като в този миг мислеше само за това, какво ще й каже лекарят относно мистър Късобан. Доротия за пръв път влизаше тук, откакто съпругът й се бе разболял, и прислужникът не бе сметнал за нужно да вдигне щорите. Ала през най-горната незакрита част на прозорците се процеждаше достатъчно светлина, за да може дори да се чете.
	— Навярно няма да ви пречи слабата светлина — каза Доротия, застанала в средата на стаята. — Откакто забранихте всякакви книги, вече не може да става и дума за библиотеката. Но се надявам, че скоро мистър Късобан ще се върне отново тук. Не се ли оправя вече?
	— Да, много по-бързо се оправя, отколкото очаквах в началото. Всъщност той вече почти възстанови обичайното си здравословно състояние.
	— Значи нямате опасения, че болестта може да се повтори, така ли? — попита Доротия, чийто остър слух бе доловил известна недоизказаност в тона на Лидгейт.
	— Трудно е да се каже нещо категорично за подобни случаи — отбеляза Лидгейт. — Единственото, което бих могъл да заявя със сигурност, е, че трябва много зорко да се следи да не би по някакъв начин мистър Късобан отново да претовари нервната си система.
	— Искам да ми кажете съвсем точно какво е състоянието му — с умолителен тон му заговори Доротия. — За мене е мъчително да мисля, че е имало нещо, което не съм знаела, и ако наистина го знаех, бих действала по съвсем друг начин.
	Думите й прозвучаха като ридание — очевидно те разкриваха някакво душевно преживяване, свързано със заболяването.
	— Седнете, моля — добави тя и също се настани на най-близкия стол, след което захвърли бонето и ръкавиците, сякаш по този начин отхвърли всякакви формалности, когато ставаше дума за съдбоносно важен въпрос.
	— Притеснението ви потвърждава мнението ми — отговори Лидгейт. — Смятам, че като лекар задължението ми е да предотвратявам, доколкото мога, подобни самообвинения. Но ви моля да разберете, че случаят на мистър Късобан е от онези, за които най-трудно може да се каже нещо със стопроцентова сигурност. Той би могъл да живее още петнайсетина, че и повече години без особено много да се влоши настоящото му състояние.
	Доротия бе силно пребледняла и когато Лидгейт поспря за миг, тя тихо попита:
	— Имате предвид само ако извънредно много внимаваме.
	— Да, да внимавате… Да се пази от всякакви душевни вълнения, както и от прекалено тежки занимания.
	— Той ще е много нещастен, ако се наложи да се откаже от работата си — каза Доротия, като съвсем ясно си представи подобно страдание.
	— Много добре разбирам това. Единственият начин е да се изпробват всякакви средства, преки и косвени, за да се ограничат и разнообразят тези занимания. При добро стечение на обстоятелствата не съществува, както вече отбелязах, непосредствена опасност да се засилят сърдечните смущения, които според мене са причината за настоящото му заболяване. От друга страна обаче, е твърде възможно болестта да се развие много по-бързо. Това е един от случаите, при които смъртта понякога настъпва съвсем внезапно. Не трябва да се пренебрегва нищо, което би могло да доведе до подобни последици.
	За няколко минути последва мълчание, а Доротия замръзна на стола си като вкаменена, макар че всъщност така трескаво мислеше, че досега съзнанието й никога не бе обхващало толкова много събития, както и намерения за такова кратко време.
	— Помогнете ми, моля ви — най-накрая промълви тя със същия тих глас като преди. — Кажете ми какво да правя.
	— Какво мислите за пътуване в чужбина? Наскоро бяхте в Рим, доколкото знам.
	Внезапно изникналите спомени, подтикнали я мигновено да отхвърли възможността за подобен изход, допълнително я разтърсиха и я накараха да излезе от вцепенението.
	— О, това изобщо не помага… по-лошо е от всичко останало — каза тя по детински отчаяна, а сълзите й се стекоха по бузите. — Нищо не би могло да помогне, ако не му доставя радост.
	— Бих се радвал да можех да ви спестя тази болка — добави Лидгейт, дълбоко трогнат, но и озадачен от този брак. Жени като Доротия досега не се бяха вписвали в представите му.
	— Напълно сте прав, че ми казахте. Благодарна съм ви, че ми разкрихте истината.
	— Искам да разберете, че не възнамерявам да осведомя самия мистър Късобан по въпроса. Според мене е желателно той да не знае нищо друго освен това, че не трябва да се претоварва с много работа, както и че трябва да спазва някои правила. Всяко безпокойство би било крайно неблагоприятно за него.
	Лидгейт стана и съвсем машинално Доротия също се изправи, като разкопча пелерината си и я захвърли, сякаш тя я задушаваше. Той й се поклони и понечи да си тръгне, когато Доротия, обзета от внезапен порив, който би се излял в молитва, ако беше сама, изведнъж му каза с ридаещ глас:
	— О, вие сте толкова мъдър човек, не е ли така? Знаете всичко за живота и смъртта. Дайте ми съвет! Кажете ми какво да правя! Той цял живот непрекъснато се е трудил и е очаквал признание. Нищо друго не го вълнува. И мене нищо друго не ме вълнува…
	Години наред Лидгейт не можеше да забрави силното въздействие на този неволен изблик — това бе зов, отправен от една душа към друга, с пълното съзнание, че те двамата са сродни души, блуждаещи в една и съща гнетяща среда, в един и същ сму`тен, оскъдно осветен живот. Ала какво друго би могъл да й каже в този миг освен това, че ще намине да види мистър Късобан на другия ден?
	Когато Лидгейт си отиде, сълзите на Доротия бликнаха на воля и разсеяха задушаващото я униние. И тогава тя бързо изтри очи, спомнила си, че не трябва да разкрива мъката си пред съпруга си. После огледа стаята с мисълта, че трябва да нареди на прислужницата да я поддържа, както обикновено, тъй като мистър Късобан всеки момент може отново да пожелае да влезе тук. На писалището лежаха писма, останали непокътнати от сутринта на пристъпа му, а сред тях, както добре помнеше Доротия, бяха и писмата от младия Ладисло, като адресираното до нея все още не бе отворено. Мисълта за тези писма бе станала по-мъчителна за нея поради внезапния пристъп на болестта, връхлетяла съпруга й, и тя не можеше да не смята, че възбудата му, предизвикана от нейния гняв, вероятно е допринесла за пристъпа. Ще има достатъчно време да ги прочете, когато отново се сети за тях, но засега не изпита никакво желание да ги изнесе от библиотеката. Ала изведнъж й хрумна, че те в никакъв случай не трябва да остават пред погледа на мъжа й — с каквото и да са го раздразнили, не би трябвало да има нов повод за раздразнение, доколкото това е възможно. Първо хвърли поглед върху адресираното до него писмо, за да разбере дали е необходимо да отговаря, за да предотврати неприятното гостуване.
	Уил бе писал от Рим и още в началото заявяваше колко безкрайно много бил задължен на мистър Късобан, така че всякакви благодарности биха били излишни. Съвсем очевидно било, че ако не бил изпълнен с дълбока признателност, би бил най-жалкият негодник, изобщо някога облагодетелстван от великодушен приятел. Но да се разпростре в излиятелни благодарности, означавало все едно да заяви: „Аз съм извънредно почтен“. Ала Уил започнал да разбира, че за да преодолее недостатъците си — същите онези недостатъци, които самият мистър Късобан толкова често посочвал — била нужна по-напрегната дейност, която поради щедростта на чичо му досега не била осъзнавана като огромна необходимост. Той вярвал, че завръщането му би било много успешно — ако изобщо му се разрешавало да се завърне, — само като покажел нагледно резултата от образованието си, за което бил безкрайно задължен, както и като престанел в бъдеще да очаква отклоняването на финансови средства към себе си, сиреч средства, над които други лица имали повече права. Връщал се в Англия, за да опита късмета си, както постъпвали много други млади хора, чийто единствен капитал бил мозъкът им. Приятелят му Науман го помолил да се погрижи за картината „Диспут“, направена специално за мистър Късобан, с чието разрешение, както и с това на мисис Късобан, Уил лично щял да я донесе в Лоуик. Известие, изпратено в Париж в рамките на две седмици до службата за писма до поискване, би могло при необходимост да предотврати пристигането му в неподходящо време. Прилагал също така и писмо до мисис Късобан, в което продължавал започнатия в Рим разговор за изкуството.
	Когато отвори своето писмо, Доротия видя, че в него Уил продължава бодро да я кори за проявите й на фанатично съчувствие и за неспособността й напълно непосредствено да се радва на нещата от живота такива, каквито са — всъщност в писанието той изливаше младежката си жизненост, но в този миг тя не можеше да го дочете докрай. Трябваше незабавно да реши какво да прави с първото писмо — вероятно имаше още време да предотврати пристигането на Уил в Лоуик. Най-накрая Доротия предаде писмото на чичо си, който още не си бе тръгнал, с молбата да уведоми Уил, че мистър Късобан е болен и че здравословното му състояние не позволява посрещането на гости.
	Никой друг не би могъл да прояви такава готовност да напише писмо, както мистър Брук. Единственото му затруднение бе как да напише кратко писмо, а разсъжденията му в случая се разпростряха на три големи страници с много вътрешни добавки. Сега чичото чисто и просто заяви на Доротия:
	— Разбира се, ще му пиша, скъпа моя. Той е много умен млад човек… този младеж Ладисло… Смея да кажа, че е предприемчив млад човек. Много хубаво писмо… показва усещане за нещата, нали разбираш? Както и да е, ще му съобщя за Късобан.
	Ала самият писец на перодръжката му бе мислещ орган и изведнъж заниза изреченията едно след друго, най-вече такива в дух на доброжелателност, като направо изпреварваше съжденията на господина. Писецът изрази известно съжаление, но предложи и начини за разрешаване на затрудненията и когато мистър Брук прочете написаното, реши, че всичко е напълно уместно — много на място казано, при това с допълнителни хрумвания, за които той самият не се бе сетил. Така че в случая писецът изрази съжаление, че точно сега младият Ладисло не бил наоколо, за да се опознаели по-отблизо с мистър Брук и да разгледали заедно италианските скици, едно толкова дълго отлагано удоволствие… Писецът прояви такъв голям интерес към младежа, който навлизал в живота с много богати идеи… че до края на втората страница успя да убеди мистър Брук да покани младия Ладисло на гости в Типтън Грейндж, тъй като нямало как да го приемат в Лоуик. Че защо пък не? Можели да извършват какви ли не дейности съвместно, а пък сега било и време на небивал растеж… политическият хоризонт се разширявал, така че… накратко казано, писецът на мистър Брук завърши накрая с къса реч, написана неотдавна от него за толкова нескопосано издавания вестник „Мидълмарч Пайъниър“. Докато запечатваше писмото, мистър Брук се почувства силно въодушевен от разнообразието на все още смътните представи пред себе си: … представи за млад човек, способен да изразява смислено идеите си, за закупуване на вестника за разчистване на пътя пред нов кандидат, за приложението на съхранявани документи… знае ли човек какво може да излезе от всичко това? Много скоро Силия щеше да се омъжи и би било много приятно да има до себе си на масата млад човек, поне за известно време.
	Ала той си тръгна, без да съобщи на Доротия какво е написал в писмото, защото тя изцяло бе погълната от съпруга си, а пък и… всъщност всички тези неща въобще не бяха важни за нея.


>>	Глава 31

E>
P>
	Как ще чуеш ека на огромната камбана,
	твърде тежка, за да я разклатиш?
	Нека първо флейта тихичко засвири
	под грамадната метална сплав.
	Вслушай се внимателно и долови
	онзи верен тон, ясен кат сребристи трели,
	и тогава камбаната ще закънти —
	вълните й безбройни ще се срещнат
	и плътно ще се слеят в тиха, прелестна хармония.
P$
E$

	Лидгейт същата вечер заговори пред мис Винси за мисис Късобан, като наблегна на силните чувства, които младата съпруга вероятно изпитвала към сухия си, педантичен мъж, трийсетина години по-стар от нея.
	— Разбира се, че е отдадена на съпруга си — възкликна Розамонд, с намек за онази неизбежна свята необходимост, която посветеният на науката доктор смяташе за най-хубавата проява у една жена. Ала Розамонд същевременно си бе помислила, че не е чак толкова тъжно да си господарка в Лоуик Манор, когато е твърде вероятно мъжът ти съвсем скоро да умре. — Намираш ли я за хубава?
	— Безспорно е хубава, но не съм се замислял за това — отговори Лидгейт.
	— Може би така постъпва един доктор — отбеляза Розамонд, като пусна в действие трапчинките си. — Виж само колко бързо се разраства клиентелата ти. Преди те викнаха в семейство Четам, доколкото си спомням, а сега и при Късобан.
	— Така е — сдържано се съгласи Лидгейт. — Но не ми е толкова приятно да посещавам такива хора, колкото бедните. Случаите са доста по-еднообразни, пък и се налага да се напрягаш, както и почтително да слушаш всякакви глупости.
	— Не повече, отколкото в самия град — уточни Розамонд. — И поне се движиш по широки коридори и навсякъде ухае на рози.
	— Така е, мадмоазел Де Монморанси — съгласи се Лидгейт и сведе глава над масата, повдигна с един пръст изящната й носна кърпичка, сложена близо до чантичката й, сякаш да я помирише, като през цялото време не откъсваше сияйния си поглед от нея.
	И все пак тази приятна отпускарска свобода, с която Лидгейт кръжеше около най-прелестното цвете на Мидълмарч, не можеше да продължи вечно. Както всякъде другаде, не беше възможно да се намери пълно уединение в този град, а когато двама души непрекъснато флиртуват, по никакъв начин не биха могли да избегнат различните усложнения, неприятности, сблъсъци, удари, клопки, които обикновено съпътстват подобни неща. Всяка най-дребна постъпка на мис Винси неизбежно се обсъждаше и госпожицата като че ли повече от всякога се набиваше на очи (както сред обожателите, така и сред хулителите), защото точно сега след известни колебания мисис Винси бе отишла заедно с Фред да погостуват малко в Стоун Корт, тъй като нямаше друг начин едновременно да се удовлетвори желанието на стария Федърстоун, а също и зорко да се наблюдава Мери Гарт — след оздравяването на Фред тя бе започнала да изглежда все по-неприемлива за снаха.
	Леля Булстроуд например доста честичко се отбиваше в Лоуик Гейт, за да навести Розамонд сега, когато девойката бе сама. Мисис Булстроуд изпитваше дълбоки сестрински чувства към брат си, но смяташе, че е могъл да се ожени и по-добре, въпреки че беше много благоразположена към децата му. Мисис Булстроуд и мисис Плимдейл от доста време бяха задушевни приятелки. Имаха почти еднакъв вкус относно коприните, кройките на бельото, порцелановите сервизи, както и свещениците. Споделяха помежду си здравословните и домакинските си проблеми. Някои малки предимства на мисис Булстроуд като например по-очевидната й сериозност, преклонението й пред умствените способности, както и къщата им извън града донякъде придаваха аромат на разговорите им, без обаче да ги противопоставят една на друга — и двете бяха добронамерени жени, но знаеха твърде малко за личните си планове.
	Мисис Булстроуд, отбила се да види мисис Плимдейл една сутрин, спомена между другото, че не можела да се застоява дълго, защото се канела да навести бедничката Розамонд.
	— Защо казваш „бедничката Розамонд“? — попита мисис Плимдейл, дребна жена с остър поглед и кръгли очи също като на опитомен сокол.
	— Тя е толкова хубава, а така неразумно я възпитаха. Както знаеш, майка им винаги много ги е глезила и аз се тревожа за тези деца.
	— Слушай, Хариет, ако трябва да бъда напълно искрена — заговори натъртено мисис Плимдейл, — се налага да кажа, че вие двамата с мистър Булстроуд би трябвало да сте много доволни от развоя на събитията, защото направихте всичко по силите си, за да отворите вратите пред мистър Лидгейт.
	— Селина, какво искаш да кажеш? — запита мисис Булстроуд, най-искрено учудена.
	— Не че не съм благодарна заради самия Нед — отговори мисис Плимдейл. — Няма никакво съмнение, че той има далече по-големи възможности да издържа такава съпруга, отколкото някои други хора. Но аз бих искала той да се насочи на другаде. В края на краищата майките се тревожат, а пък и някои млади хора могат да тръгнат по лош път заради подобни неща. Освен това, ако трябва да бъда съвсем честна, бих казала, че не обичам пришълците в един град.
	— Не разбирам, Селина — на свой ред малко натъртено отговори мисис Булстроуд. — Някога и мистър Булстроуд беше пришълец. Аврам и Мойсей също са били пришълци в страната, а от нас се очаква да приемаме пришълците. Особено — добави тя след миг — когато те са забележителни хора.
	— Но аз не говорех в религиозен смисъл, Хариет. А като майка.
	— Селина, смятам, че досега не си ме чула да кажа и дума против женитбата на моята племенница с твоя син.
	— О, всичко идва от тази горделивост на мис Винси… там е цялата работа — отбеляза мисис Плимдейл, която досега не бе говорила толкова открито пред Хариет по този въпрос. — Никой млад човек в Мидълмарч не я заслужавал — много пъти съм чувала майка й да казва подобно нещо. Според мене една истинска християнка не трябва да говори така. Но, както чувам, тя вече си е намерила мъж, горделив като нея.
	— Нали нямаш предвид, че между Розамонд и Лидгейт има нещо? — попита мисис Булстроуд, доста засрамена да установи пълното си невежество.
	— Възможно ли е да не знаеш, Хариет?
	— О, аз толкова рядко излизам, а пък и не обичам клюките. Те никога не стигат до мене. Ти се срещаш с толкова много хора, които аз изобщо не виждам. Движим се в различни кръгове.
	— Да, обаче собствената ти племенница и любимецът на мистър Булстроуд… а също и твоят любимец, Хариет! По едно време дори мислех, че го гласиш за Кейт, когато малко поотрасне.
	— Не ми се вярва да се е стигнало до нещо сериозно — заяви мисис Булстроуд. — Защото брат ми би ми казал.
	— Е, хората са съвсем различни, но както виждам, достатъчно е човек само да зърне мис Винси и мистър Лидгейт заедно, за да разбере, че са сгодени. Както и да е, не ми влиза в работата. Да прибера ли кройката за ръкавиците?
	След този разговор мисис Булстроуд се отправи в каретата към племенницата си с нова грижа в душата. Самата тя бе много изискано облечена, но този път забеляза с по-голямо раздразнение от друг път, че и Розамонд, която току-що се бе прибрала и я посрещна, докарана като за разходка, носи почти толкова скъпи дрехи. Мисис Булстроуд беше по-дребно копие на брат си, но облечено в рокля. Имаше спокоен прям поглед и не си служеше със заобикалки.
	— Както виждам, си сама, скъпа — отбеляза тя, като се огледа внимателно, когато влязоха в гостната. Розамонд усети, че леля й иска да й каже нещо важно, така че седнаха една до друга. И все пак бонето на Розамонд имаше такава изящна декорация, че направо бе невъзможно мисис Булстроуд да не пожелае подобно боне и за своята Кейт, така че госпожата заговори, без да откъсва очи от широката лента на бонето й:
	— Току-що чух нещо за тебе, което много ме изненада, Розамонд.
	— Какво си чула, лельо? — Очите на Розамонд също се плъзнаха по широката бродирана яка на леля й.
	— Направо не мога да повярвам… че можеш да се сгодиш… без да ми кажеш… без баща ти да ми каже.
	При тези думи мисис Булстроуд най-после погледна Розамонд право в очите, а тя се изчерви силно и отговори:
	— Не съм сгодена, лельо.
	— Защо тогава всички разправят така… това се говори из целия град.
	— Според мене няма никакво значение какво се говори из града — отговори Розамонд с вътрешно задоволство.
	— О, скъпа моя, бъди по-разумна и не проявявай такова презрение към съседите си. Не забравяй, че вече си на двайсет и две, но не те очаква никаква зестра. Сигурна съм, че баща ти няма да може да отдели нищо за тебе. Мистър Лидгейт наистина е умен, с интелектуална нагласа. Разбирам, че това го прави привлекателен. И аз обичам да разговарям с такива мъже. А и чичо ти го намира много полезен. Но професията му не носи пари. Затова такъв живот не представлява кой знае какво. Освен това рядко един доктор има религиозни възгледи… интелектът му го прави горделив. А и ти не си родена да се омъжиш за бедняк.
	— Мистър Лидгейт не е бедняк, лельо. Той има много знатни роднини.
	— Самият той ми призна, че е беден.
	— Говори така, защото е свикнал да общува с хора, които живеят много охолно.
	— Скъпа моя Розамонд, ти не можеш да очакваш охолен живот.
	Розамонд сведе очи и запремята дръжката на чантичката си. Тя съвсем не бе някоя пламенна млада дама, нито пък беше склонна да отговаря остро, но имаше твърдото намерение да живее, както на нея й харесва.
	— Значи, всичко това е вярно, така ли? — запита леля й, вперила строг поглед в племенницата си. — Значи, мистър Лидгейт ти е влязъл под кожата. Значи, между вас има уговорка, за която баща ти изобщо не знае. Признай си, скъпа моя. Направил ли ти е вече мистър Лидгейт предложение?
	В този миг Розамонд изпита тягостно усещане. Тя нямаше съмнения относно чувствата и намеренията на Лидгейт, ала когато леля й зададе такъв директен въпрос, стана й неприятно, че не може да каже „Да“. Гордостта й бе уязвена, но обичайното й самообладание й помогна.
	— Моля да ме извиниш, лельо. Не бих искала да говоря по този въпрос.
	— Надявам се, скъпа, че няма да отдадеш сърцето си на човек с неясно бъдеще. Сещам се за двете прекрасни предложения, които ти отхвърли!… А едното е още възможно, стига да не го проиграеш. Познавах една голяма красавица, която накрая се омъжи много несполучливо, защото проигра късмета си. Мистър Нед Плимдейл е извънредно приятен млад човек… някои биха го намерили дори и хубав. И е единствен син. А такъв успешен бизнес струва много повече от всякаква професия. Не че женитбата е всичко на този свят. Бих искала първо да се насочиш към божието царство. Ала едно момиче трябва само да направлява сърцето си.
	— За нищо на света не бих го отдала на мистър Нед Плимдейл. Вече го отхвърлих. Ако се влюбя, ще се влюбя веднъж и завинаги — заяви Розамонд със силното усещане, че прилича на романтична героиня и прекрасно играе тази роля.
	— Разбирам как стоят нещата, скъпа моя — печално отбеляза мисис Булстроуд и се изправи да си ходи. — Допуснала си да се увлечеш силно, без да ти отвръщат на чувствата.
	— Не е така, лельо! — натъртено отговори Розамонд.
	— Значи, си напълно убедена, че мистър Лидгейт е сериозно увлечен по тебе?
	Бузите на Розамонд вече пламтяха и тя се почувства доста унизена. Предпочете да замълчи, така че леля й си тръгна, твърдо убедена в догадките си.
	Що се отнася до светските въпроси, както и други незначителни неща, мистър Булстроуд винаги бе склонен да прави това, което жена му нареди. И без да му дава каквито и да е обяснения, сега тя го помоли при първа благоприятна възможност да разбере в разговор с мистър Лидгейт дали господинът възнамерява в най-скоро време да се жени. Отговорът беше безспорно отрицателен. Подложен на кръстосан разпит, мистър Булстроуд даде да се разбере, че Лидгейт заявил пред него такива неща, каквито един мъж с трайна връзка, която може да прерасне в брак, никога не би изрекъл. И тогава мисис Булстроуд разбра, че трябва да се справи с твърде сериозно задължение. В най-скоро време тя успя да си уреди tête-à-tête с Лидгейт и тогава много ловко премина от въпроси за здравето на Фред Винси и тревогите й относно многолюдното семейство на брат й към най-общи съждения за големите опасности, застрашаващи младите хора, когато уреждат живота си. Младежите често били буйни, безотговорни и не се отплащали както трябва за вложените в тях средства, така че една девойка непрекъснато се сблъсквала с трудни обстоятелства, които биха могли да объркат живота й.
	— Особено когато тя е извънредно привлекателна и родителите й канят много гости — добави мисис Булстроуд. — Господата й оказват голямо внимание и понякога изцяло я обсебват само заради мигновеното удоволствие, като по този начин отблъскват други поклонници. Смятам, че се поема извънредно голяма отговорност, мистър Лидгейт, когато се обърква животът на една девойка.
	— Разбира се — съгласи се Лидгейт, взрял се внимателно в нея… дори малко пооблещен. — От друга страна обаче, един мъж трябва да е голям глупак, ако си втълпи, че не трябва да оказва никакво внимание на някоя девойка, за да не би тя да се влюби в него или да не би другите около нея да сметнат, че тя може да се влюби.
	— О, мистър Лидгейт, вие много добре знаете какви са вашите предимства. Знаете, че нашите момци тук не могат да се мерят с вас. Когато посещавате някой дом, вашата поява там може извънредно много да възпрепятства една девойка да уреди добре живота си и да й попречи да приеме някои вече отправени предложения.
	Лидгейт съвсем не бе толкова поласкан заради предимствата си пред местните Ромеовци, колкото раздразнен, когато схвана намека на мисис Булстроуд. Тя разбра, че се е изразила съвсем ясно, както са налагали обстоятелствата, а като употреби извисената дума „възпрепятства“, всъщност забули с ефирен воал множеството конкретни подробности, които обаче бяха съвсем очевидни.
	Леко ядосан, Лидгейт приглади косата си с една ръка, порови неспокойно в джоба си с другата, а после се приведе, за да повика с пръст малкото черно кученце, което обаче прояви благоразумието да не откликне на механичната му милувка. Не беше прилично да си тръгне веднага, защото имаше и други гости, а пък и тъкмо бе взел чаша чай. Напълно уверена, че много добре е била разбрана, мисис Булстроуд бързо смени темата на разговора.
	Мисля, че в поговорките на Соломон е пропуснато съждението, че както възпаленият език усеща дори и песъчинката, така и гузната съвест долавя намеците. На другия ден, когато мистър Феърбръдър се сбогуваше с Лидгейт на улицата, той изрази предположението, че вечерта ще се срещнат в дома на Винси. Лидгейт съответно отговори рязко — не… имал много работа… трябвало да престане да излиза вечер.
	— Какво, ще се оставиш да те завържат за мачтата, а, или ще си запушиш ушите?*151 — запита го свещеникът. — Добре де, щом не искаш да те очароват сирените, съвсем прав си своевременно да вземеш мерки.
	[*151 Алюзия за начина, по който Одисей се предпазил от прелъстителните песни на сирените в творбата на Омир „Одисей“, ХІІ. — Б.пр.]
	Само няколко дни по-рано Лидгейт не би обърнал внимание на подобни думи и чисто и просто би ги приел като обичайния за свещеника начин на изразяване. Сега обаче му се стори, че в тях се крие намек, който бе потвърждение на усещането му, че се е държал като глупак и че поведението му не е било правилно оценено. Не и от самата Розамонд, уверен бе той. Твърдо вярваше, че тя възприема нещата съвсем непринудено и леко, без да влага нищо особено също като него. Розамонд имаше изтънчено чувство за такт, както и усет за всякакъв вид отношения. Ала хората, сред които се движеше, бяха с капаци и пъхаха носа си навсякъде. Но грешката няма повече да се повтори. Той взе решение — и го спази — да посещава семейство Винси само по работа.
	Розамонд се почувства много нещастна. Безпокойството, обзело я в началото поради въпросите на леля й, сега все повече се засилваше, а когато изминаха десет дни без да види Лидгейт, накрая прерасна в дълбок ужас от пустотата, която би могла да зейне пред нея, в зловещо предчувствие за някаква огромна безпощадна метла, която помита всички надежди на простосмъртните. Сега светът щеше да разкрие пред погледа й невиждана пустош, една истинска пустиня, която сякаш някакъв магьосник за кратко време бе превърнал в китна градина. Почувства, че започва да изпитва мъката на отритната любов и че вече никой мъж няма да предизвика у нея представата за онези прелестни въздушни кули, на които се радваше през последните шест месеца. Бедничката Розамонд напълно загуби апетит и се почувства изоставена като Ариадна*152 — Ариадна, напуснала прекрасната сцена с всичките си торби багаж, без надеждата да я откарат в каляска.
	[*152 _Ариадна_ — героиня от гръцката митология. Според една от версиите Ариадна, изоставена от Тезей, на когото помогнала да се измъкне от лабиринта на Минотавъра, като следвал конеца от кълбото, което му дала, се обесва. — Б.пр.]
	По света съществуват най-различни прекрасни примеси и всички те се обозначават с думичката „любов“ и ползват правото си на свещен гняв, катализаторът на всички действия (както в романите, така и в драмата). За наша радост на Розамонд изобщо не хрумна да извърши отчаяна постъпка — тя сплиташе русата си коса все така очарователно, както преди, и проявяваше гордо самообладание. Най-благоприятното й предположение бе, че намесата на леля й Булстроуд по някакъв начин е възпряла посещенията на Лидгейт — всъщност за нея всичко друго бе по-добро от мисълта за внезапно възникнало безразличие от страна на Лидгейт. Ако някой смята, че десет дни са твърде кратък срок — не за да отслабнеш, олекнеш или да проявиш други външни белези на страстта, а за да изпиташ цялата онази душевна вихрушка от тревожни догадки и разочарования, — той няма ни най-малка представа какви мисли минават през главата на една изящна млада дама с много свободно време.
	На единайсетия ден обаче, точно когато Лидгейт си тръгваше от Стоун Корт, мисис Винси го помоли да съобщи на мъжа й, че поради внезапната промяна в здравословното състояние на мистър Федърстоун тя настоява съпругът й незабавно да се отбие в Стоун Корт още същия ден. Всъщност Лидгейт можеше да посети кмета в складовете или пък да му напише съобщение на лист от тефтера си и да го остави пред вратата на дома му. Ала тези съвсем простички решения изобщо не му хрумнаха, поради което бихме могли да заключим, че в края на краищата той не беше кой знае колко против това, да се отбие в къщата, когато мистър Винси го няма, и да предаде съобщението на мис Винси. Впрочем поради най-различни съображения един мъж може и да откаже да посещава някого, но вероятно и на най-големия светец не би се понравила мисълта, че ни най-малко не му чувстват липсата. Всъщност на Лидгейт се удаваше много лесен и приятен случай да хвърли мост между новите и старите си привички, като размени няколко шеговити фрази с Розамонд относно неодобрението му към всякакъв вид разпуснатост, както и относно твърдото му намерение да си наложи дълги пости и лишения дори и от най-сладки звуци. Трябва и да се признае, че някои съвсем бегли догадки по въпроса доколко мисис Булстроуд има сериозни основания за намеците си се бяха вплели като тънки жилави косъмчета в много по-значимата мрежа на Лидгейт от сериозни размишления.
	Сега мис Винси бе сама и се изчерви толкова силно при влизането му, че и самият той много се смути и вместо да каже нещо шеговито, започна да обяснява защо е дошъл и с официален тон да я моли да предаде съобщението на баща си. Розамонд, която в първия миг реши, че щастието се завръща, силно се огорчи от държанието му. Руменината й бързо се разнесе и тя сдържано прие заръката му, без да каже ни дума повече, а глупавата бродерия в ръцете й не й позволяваше да го погледне по-нагоре от брадичката. Почти при всички провали началото безспорно е решаващо. След като поседя в продължение на две-три безкрайни минути, през които въртеше в ръце камшика си и не можеше да промълви ни дума, Лидгейт стана и понечи да си тръгне, а Розамонд, измъчвана едновременно от обидата и от желанието си да не я покаже, изпусна като стресната ръкоделието на пода и съвсем машинално също стана от мястото си. Лидгейт мигновено се наведе да вдигне бродерията. А когато се изправи, изведнъж се озова съвсем близо до прелестното личице, украсило изящната дълга шия, на чиито плавни движения и напълно овладяна грация неведнъж се бе любувал. Вгледа се втренчено и изведнъж съзря пред себе си безпомощно разтреперано същество, което го трогна по напълно нов начин, така че изведнъж отправи мълниеносен питащ поглед към Розамонд. В този миг тя бе напълно естествена, каквато е била само като петгодишна. Девойката усети, че очите й се изпълват със сълзи, но беше съвсем безсмислено да ги бърше, вместо да ги остави да блестят като роса върху синьо цвете или да се стекат по бузите й.
	Този миг на пълна естественост бе като докосване с вълшебна пръчица и изведнъж превърна флирта в любов. Припомнете си, че целеустременият мъж, взрян в окъпаните от роса сини незабравки пред себе си, бе всъщност извънредно сърцат и импулсивен. Той изобщо не помнеше къде се дяна ръкоделието в ръцете му. Изведнъж остра тръпка прониза дълбоките кътчета на душата му с такова мощно магическо въздействие, че у него мигновено се съживи силата на страстната любов, погребана в сърцето му не дълбоко в каменна гробница, а под лек подвижен капак. Първите му думи бяха доста непохватни и несвързани, но бяха изречени с такъв тон, че прозвучаха като затрогващо пламенно признание.
	— Какво става? Разстроена си. Кажи ми защо… моля те!
	Досега никой не се бе обръщал към Розамонд с такъв глас. Не съм сигурна, че тя вникна в смисъла на изречените думи, но се взря в Лидгейт и сълзи обляха бузите й. Никакъв отговор не би могъл да крие такава дълбочина, както мълчанието. Забравил за всичко на света, завладян от изблика на нежност при мисълта, че щастието на това прелестно крехко създание изцяло зависи от него, той я прегърна, притисна я ласкаво и грижовно — свикнал бе да бъде ласкав към слабите и страдащите — и целуна едрите й капещи сълзи. Това бе много странен начин за постигане на разбирателство, но беше най-краткият. Розамонд съвсем не се разгневи, но в обзелото я плахо щастие се отдръпна малко назад. Сега Лидгейт можеше да седне съвсем близо до нея и да заговори не така несвързано. На свой ред Розамонд трябваше да направи своята малка изповед, при което той със спонтанна щедрост я обсипа с думи на благодарност и нежност. След половин час Лидгейт си тръгна като сгоден мъж, като душата му вече не бе негова, а принадлежеше на жената, на която я бе отдал.
	Същата вечер той отново пристигна, за да разговаря с мистър Винси, който, завърнал се току-що от Стоун Корт, се чувстваше напълно уверен, че не след дълго ще чуе за кончината на мистър Федърстоун. Уместната дума „кончина“, хрумнала му своевременно, бе повдигнала настроението му над обичайния вечерен градус. Точната дума винаги крие голяма сила и придава завършеност на действията ни. Представена просто като кончина, смъртта на мистър Федърстоун придобива чисто юридически смисъл, така че с тази дума на уста мистър Винси можеше доволно да потупа табакерата си за енфие и да се отдаде на веселие, без междувременно да проявява каквато и да е привидна тържественост. Всъщност мистър Винси много мразеше всякаква тържественост и разни привидности. Че кой би бил опечален и изпълнен с благоговение към един завещател или пък би пял погребални химни при получаването на недвижимо имущество? Тази вечер мистър Винси бе склонен да погледне на всичко от веселата му страна. Дори заяви пред Лидгейт, че в края на краищата Фред бил наследил крепкото здраве на фамилията и много скоро отново щял да бъде предишният чудесен младеж. А когато от него се поиска разрешение за годежа на Розамонд, той го даде с изненадваща лекота, след което веднага се впусна в общи разсъждения относно несъмнената привлекателност на брака сред младите момци и девойки. А накрая от всичко казано заключи, че много добре щяло да му се отрази още малко пунш.


>>	Глава 32

E>
P>
	Другите ще слушкат
	охотно, както мачка лочи мляко.
@	Шекспир, Бурята*153
	[*153 ІІ действие, І сцена. Превод Валери Петров. — В: Шекспир. Събрани съчинения, том 8: Романси и сонети. Изд. Захарий Стоянов, С., 2010, с. 473. — Б.пр.]
P$
E$

	Тържествуващата увереност на кмета, породена от настойчивото искане от страна на мистър Федърстоун Фред и майка му да не напускат дома му, бе съвсем бледо чувство в сравнение с кипящите страсти в душите на кръвните родственици на болния господин — онези родственици, които, естествено, сега, когато той вече не ставаше от леглото, много явно проявяваха роднинската си привързаност, а и видимо бяха далече по-многобройни. Напълно естествено, защото, когато „бедничкият Питър“ все още седеше в креслото си сред облицованата с дърво гостна, никои други усърдни буболечки, за които готвачът трябва да полага грижи, не можеха да са чак толкова нежелани да се разположат край огнището му, така привлекателно за тях по понятни причини, както лицата, в чиито жили кръвта на фамилията Федърстоун бе доста водниста не поради скъперничеството им, а поради бедността им. Братът Соломон и сестрата Джейн бяха богати, ала семейната неподправеност и пълното въздържане от всякаква лицемерна учтивост, с които винаги бяха посрещани, не представляваха за тях сериозно основание да допускат, че когато брат им пристъпи към тържествения акт за изготвяне на завещанието си, би пренебрегнал по-големите права на богатите. Поне с тях двамата той не се бе държал дотолкова чудовищно, че да ги прогони от дома си, но не изглеждаше кой знае колко ексцентрична и проявата му да не допуска вкъщи брата Джона, сестрата Марта и останалите, които нямаха подобни права. Те бяха добре запознати с принципа му, че парите са хубаво яйце, което трябва да се сложи в топло гнездо.
	Ала братът Джона, сестрата Марта, както и всички останали нуждаещи се нашественици бяха на съвсем друго мнение. Поначало предположенията могат да са причудливи като образите, които ни се привиждат в дърворезбата или в шарките по стените — там можете да съзрете всякакви ликове, от този на Юпитер до този на Джуди*154, стига да проявите творческа нагласа. Така че на най-бедните и пренебрегваните роднини им изглеждаше твърде вероятно, че щом Питър не е мръднал и пръста си да направи нещо за тях през целия си живот, най-накрая ще се сети за тях. Джона например твърдеше, че хората много обичали да поднасят изненада със завещанията си, докато Марта казваше, че нямало да бъде никаква изненада за никого, ако брат й реши да завещае по-голямата част от парите си на тези, които най-малко очаквали подобен жест. Ала не можело да се изключи и предположението, че един ро`ден брат, залежал се дълго с воднянка в краката, току изведнъж да се сети как кръвта вода не става, така че ако не промени завещанието, можел поне да остави скътани край себе си пари. Във всеки случай някои кръвни родственици изобщо не трябвало да напускат къщата, като зорко дебнат онези, които не били никакви роднини. Всички са чували за разни неща като подправени или съмнителни завещания, които, кой знае как, предоставят златната възможност на разни ми ти самозванци да се възползват. И пак трябвало да се подчертае — в никакъв случай да не се позволява на онези, които не били кръвни родственици, да се докопат до нещо точно когато бедничкият Питър „лежи в постелята си, напълно безпомощен“. Някой трябвало зорко да бди! Всички до един напълно споделяли това мнение, изразено от Соломон и Джейн. А разни племенници, племеннички и братовчеди, проявили още по-голяма прозорливост по отношение деянията на човек, решил насила да изтръгне част от наследството, като хитро се облагодетелства от всички обстоятелства, изразиха благородната мисъл, че фамилните права трябва да се отстояват и затова Стоун Корт било най-подходящото място, където може да се отседне. Сестрата Марта, известна още като мисис Кранч, чийто дом се намираше във Варовита равнина и тя страдаше от задух, не беше в състояние да предприеме каквото и да е пътуване. Ала синът й, който бе ро`ден племенник на бедничкия Питър, можеше много успешно да я замести, като следи да не би чичо му Джона нечестно да се възползва от страховитите неща, които можели да се случат. Накратко казано, сред всички кръвни родственици на Федърстоун се ширеше мнението, че всеки трябва да наблюдава всекиго, а добре би било и никой да не забравя, че самият той е наблюдаван от всевишния.
	[*154 _Джуди_ — съпругата на Пънч от английската детска куклена пиеса „Пънч и Джуди“. — Б.пр.]
	И така ту един, ту друг кръвен родственик пристигаше или си заминаваше от Стоун Корт, а на Мери Гарт се падаше неприятната задача да предава съобщенията им на мистър Федърстоун, който не желаеше да види когото и да било и съответно изпращаше Мери с още по-неприятната задача да ги уведомява за отказа му да ги приеме. В качеството си на лице, отговорно за цялото домакинство, тя се чувстваше длъжна в най-добрия провинциален дух да кани посетителите да отседнат и да похапнат. Сега, когато мистър Федърстоун бе затруднен да дава заръки, тя избра мисис Винси за съвети относно допълнителните гощавки в трапезарията долу.
	— О, скъпа моя, щом се е стигнало до нелечима болест и имуществени въпроси, трябва да се постъпва великодушно. Господ ми е свидетел, не ми се свиди ни едно парченце шунка в този дом… само че запази най-хубавите мръвки за погребението. Винаги имай подръка крехко телешко, както и тънко нарязано сирене. В крайната фаза на болестта трябва да си готова да държиш вратата широко отворена за всякакви посетители — отбеляза добросърдечната мисис Винси, възвърнала своята веселост и цъфтящия си външен вид.
	Ала някои от посетителите пристигаха и след обилната гощавка с телешко и шунка изобщо не си тръгваха. Братът Джона например (всъщност във всяко семейство се срещат такива неприятни хора, а дори и сред най-висшата аристокрация се намира някое-друго подобие на Бробдингнаг*155, подпухнало до неузнаваемост и с гигантски дългове), та братът Джона, както споменах, неуспял в живота, се издържаше главно със занимание, с което поради подобаваща скромност не се хвалеше, макар то да бе далече по-добро от мошеничеството по борсите и конните състезания, а пък и не налагаше постоянното му присъствие, особено сега, когато разполагаше с уютно кътче за живеене, както и с редовна храна. Самият той предпочете кътче в кухнята, защото донякъде му допадна най-много, ала също и поради това, че не искаше да е заедно със Соломон, относно когото имаше много особено мнение като брат. Настанил се в прословутото кресло, докарал се в най-хубавия си костюм, обграден непрекъснато от усмихнати лица, той бе изпълнен с приятното усещане, че от една страна, е под един покрив с болника, както налагали обстоятелствата, а от друга го спохождаха бегли мисли за бара „Грийн Ман“, където би прекарал неделята. Джона обаче често уверяваше Мери Гарт, че няма да остави брат си Питър сам-саменичък, докато бедничкият още не бил заровен в земята. Всички дрязги в едно семейство идват или от глупците, или от мъдреците. Джона бе един от мъдреците в рода Федърстоун и непрекъснато пускаше шеги пред прислужниците, когато те се мяркаха около камината, ала сякаш намираше Мери Гарт за твърде подозрителна и неотстъпно я следеше с хладен поглед.
	[*155 _Бробдингнаг_ — наименованието на страната на великаните в книгата на Джонатан Суифт (1667–1745) за пътешествията на героя му Гъливер. — Б.пр.]
	Мери би могла сравнително лесно да се примири с мисълта, че я следят един чифт очи, но трябваше да преглътне и погледа на младия Кранч, който, домъкнал се чак от Варовитата равнина, за да представлява майка си и да наблюдава чичо си Джона, също смяташе за свой дълг да се настани в дома и да седи главно в кухнята, за да прави компания на чичо си. Младият Кранч не беше нещо средно между глупците и мъдреците — по-скоро клонеше към първите, — но мяташе такива кривогледи погледи наоколо, че предизвикваше силно недоумение у всички относно естеството на чувствата му, освен усещането, че те вероятно са доста объркани. Когато Мери Гарт влизаше в кухнята и мистър Джона Федърстоун започваше неотстъпно да я следи с изпитателен хладен поглед, младият Кранч, също извърнал глава към нея, сякаш извънредно много държеше тя да забележи как криви очи, като че ли правеше това съвсем нарочно — също както някога са правели циганите, когато Бороу*156 им четял Новия завет. Всичко това идваше малко повечко на бедничката Мери, като понякога предизвикваше гнева й, а друг път я разстройваше. Един ден, когато й се удаде възможност, тя не се въздържа и разказа за въпросните кухненски сценки на Фред, а на него нищо не му пречеше веднага да ги види със собствените си очи, като просто си даде вид, че уж минава случайно. Ала едва-що зърнал погледите в двата чифта очи, младежът мигновено изпита острата необходимост да се измъкне през най-близката врата, която водеше към склада за млечни продукти, и озовал се там, сред кюповете под високия свод, даде пълна воля на смеха си, чийто глух кънтеж силно отекна в кухнята. После Фред се измъкна през друга врата, но мистър Джона, който досега не бе забелязал бледата кожа, дългите крайници и отслабналото изящно лице на младежа, избълва куп язвителни думи, като хитроумно прикачи всички тези външни белези към най-низките нравствени качества.
	[*156 Препратка към книгата на Джордж Бороу _„Разказ за циганите в Испания“_ (1841), ІІ, VІІІ. — Б.пр.]
	— Виж какво, Том, ти не носиш такива джентълменски панталони… изобщо нямаш такива хубави дълги крака — обърна се Джона към племенника си, като същевременно намигна, с което загатна, че в думите му се крие нещо повече от неоспорими факти. Том поогледа краката си, ала с нищо не показа дали предпочита нравствената си добродетелност пред по-греховната дължина на крайниците или осъдителната изисканост на панталоните.
	В облицованата с дърво просторна гостна непрекъснато имаше зорко дебнещи очи, а също и кръвни родственици, готови да станат болногледачи. Мнозина посетители се появяваха, обядваха и си тръгваха, но братът Соломон, а също и дамата, която в продължение на двайсет и пет години, преди да се нарече мисис Уол, се е казвала Джейн Федърстоун, бяха на мнение, че е добре да седят там часове наред без всякакво друго важно занимание освен това, да наблюдават коварната Мери Гарт (която бе толкова потайна, че изобщо е невъзможно да я хванеш натясно), както и от време на време да посбръчкват лица в суховати напъни за плач (по този начин сякаш си даваха вид, че в по-дъждовно време биха могли да излеят и цели порои) при мисълта, че не ги допускат да влязат в спалнята на мистър Федърстоун. Защото дълбоката неприязън на стареца към собствените му роднини сякаш още повече се бе засилила поради отслабналата му способност да се развлича, като им подхвърля язвителни неща. Твърде немощен физически, за да може да жили, сега в кръвта си той таеше отрова, по-силна от всякога.
	Не повярвали в предаденото от Мери Гарт съобщение, братът и сестрата, облечени целите в черно, цъфнаха заедно в спалнята — мисис Уол държеше полусгъната бяла носна кърпичка в ръка, а лицата и на двамата бяха полутраурно морави. В същото това време мисис Винси, с неизменно розовите си бузи и разветите розови панделки на бонето, даваше на родния им брат ободрителна напитка, а бледият Фред, с късата къдрава коса, каквато само един комарджия може да има, се бе изтегнал непринудено в голямо кресло.
	Щом старият Федърстоун зърна двамата посетители, облечени като за погребение и влезли при него въпреки забраната му, внезапно обзелата го ярост изведнъж го ободри повече от напитката. Той бе подпрян на високи възглавници, с неизменния си бастун със златна дръжка близо до себе си. В този миг изведнъж сграбчи бастуна и го размаха напред-назад, колкото може по-нашироко, с очевидното намерение да прогони страховитите призраци, а същевременно заграчи прегракнало:
	— Назад, назад, мисис Уол! Назад, Соломон!
	— О, братко Питър! — захленчи мисис Уол, но Соломон протегна ръка да я възпре. Той бе с бузесто лице, близо седемдесетгодишен, с тесни лукави очички и бе не само с по-мек нрав, но смяташе, че е и по-задълбочен от брат си Питър. Всъщност съвсем малко вероятно бе той да се заблуди по отношение на някои хора, защото те никога не биха могли да са чак толкова алчни и лъжливи, колкото той подозираше. Според него обаче дори и скритите пороци можели да се обуздаят с някоя-друга вметната блага дума, щом се изричала от човек с благосъстояние, който е не по-малко нечестив от всички останали.
	— Братко Питър — започна Соломон с помирителен, но тържествено официален тон, — съвсем редно е да ти спомена за трите земеделски имота и мангановите залежи. Всевишният много добре знае какво имам предвид…
	— Значи той знае повече, отколкото аз искам да науча — отговори Питър и се взря хладно в голото теме на Соломон, като пусна бастуна си уж в знак на помирение, но в жеста му се долови и заплаха, защото го постави със златната дръжка напред, за да удари с нея, ако се стигне до бой.
	— Има неща, за които можеш да се разкайваш, братко, поради отказа си да споделиш с мене — отбеляза Соломон, без обаче да се приближава повече. — С най-голямо желание бих останал с тебе цяла нощ до леглото ти, а също и Джейн, така че би могъл да използваш това време, за да поговориш с мене съвсем спокойно, или пък би ми разрешил аз да го използвам, за да ти поговоря спокойно насаме.
	— Прав си, ще се възползвам докрай от собственото си време… но не ща твоето — сряза го Питър.
	— Но смъртта няма да ти остави никакво време, братко — занарежда мисис Уол с обичайния си мазен глас. — А когато останеш съвсем безмълвен в леглото, присъствието на външни хора може вече да те уморява и току-виж тогава си се сетил за мене и децата ми… — в този миг гласът й секна поради трогателните думи, отправени към замлъкналия й брат, — съвсем естествено е да се вълнуваме, когато напомняме за себе си.
	— Не, изобщо няма да се сетя — отговори старият Федърстоун. — Няма да се сетя за никого от вас. Вече съм написал завещанието си, нали ви казах, написал съм завещанието си.
	След това изявление той се извърна към мисис Винси и пийна още от ободрителната напитка.
	— Някои хора трябва да се засрамят, че заемат място, което по право принадлежи на други — тросна се мисис Уол, също извърнала тесните си очички към въпросната госпожа.
	— О, сестро — заговори Соломон с подигравателна учтивост, — ние двамата с тебе изобщо не сме достатъчно изискани, хубави и умни. Трябва да бъдем смирени и да оставим разсъдливите хора да се тикат пред нас.
	Фред мигновено реагира на това предизвикателство — бързо стана и отправил поглед към мистър Федърстоун, попита:
	— Дали да не излезем оттук двамата с майка ми, сър, за да останете насаме с близките си.
	— Веднага сядай, чуваш ли — остро му заповяда старият Федърстоун. — Стой си на мястото. Сбогом, Соломоне — добави той, като се опита отново да размаха бастуна си, но не успя поради обърнатата дръжка. — Сбогом, мисис Уол. И повече да не стъпвате тук!
	— Аз ще остана долу, братко, въпреки всичко — заяви Соломон. — Ще изпълня дълга си, пък ще видим как ще се разпореди всевишният.
	— Да, с имотите, които отиват при чужди хора — допълни мисълта му мисис Уол, — при положение че има извънредно отговорни младежи, готови да ги поемат. Изпитвам дълбоко съжаление към тези, които са лишени от подобни качества, както и към майките им. Сбогом, братко Питър.
	— Не забравяй, че аз съм вторият след тебе, братко, и би трябвало да наследя първородния син също като тебе навремето, когато се сдоби със земя благодарение на името Федърстоун — каза Соломон, залагайки извънредно много на тези думи като на изявление, което е най-удачно да се направи в късните доби на нощта. — Но засега ти казвам довиждане.
	И те побързаха да излязат от стаята, когато видяха, че старият мистър Федърстоун дръпна перуката върху ушите си и затвори очи, разтегнал устни в обичайната си гримаса, сякаш бе твърдо решил да бъде глух и сляп.
	Въпреки всичко Соломон и Джейн ежедневно посещаваха Стоун Корт и чинно седяха долу в изпълнение на дълга си, като понякога подемаха помежду си тих и бавен разговор, в който въпросите и отговорите бяха толкова отдалечени един от друг, че ако някой ги слушаше отстрани, би решил, че има насреща си говорещ автомат, и би се усъмнил дали хитроумно измисленият механизъм действително работи, или се самозарежда, при което засича и замлъква. Братът и сестрата не искаха след време да съжаляват, че са бързали прекалено много — до какво би могла да доведе голямата припряност можеше ясно да се види от другата страна на стената в лицето на брат им Джона.
	Ала непрекъснатото им бдение в облицованата с дърво гостна понякога се разнообразяваше от присъствието на други гости, пристигнали отблизо и далече. Сега, когато Питър Федърстоун лежеше горе в спалнята, имотите му можеха свободно да се обсъждат с добре осведомени местни жители — съседи от Мидълмарч или околностите подкрепяха роднините и им съчувстваха заради претенциите от страна на семейство Винси, като някои гостенки дори до сълзи се трогваха в разговорите си с мисис Уол, защото си припомняха как самите те някога са изпитали дълбоко разочарование от разни ми ти допълнения към завещанията или сключени бракове, стъкмени от злобни стари господа, за които дълго са се грижили само заради очакванията, както може да се предполага. Ала такива разговори секваха внезапно като повредена латерна, щом Мери Гарт влизаше в гостната. И всички погледи се насочваха към нея като към възможна наследница или човек с достъп до железни каси.
	Ала младите мъже, членове или близки на фамилията, бяха склонни да й се възхищават и в нейното неустановено положение я възприемаха като момиче, способно да запазва присъствие на духа, което сред всички мержелеещи се наоколо възможности в края на краищата може да се окаже поне утешителна награда. Така че Мери получаваше своето възнаграждение от комплименти и учтиво внимание.
	Всъщност най-голямо внимание й оказваше мистър Бортроп Тръмбъл, личен ерген и уредник на търгове из този край, който особено се интересуваше от продажбата на земя и добитък — господинът действително бе известна обществена личност, чието име се виждаше по пръснатите навсякъде афиши, така че с пълно основание би изпитал съжаление към хората, нечули досега името му. Тръмбъл бе втори братовчед на Питър Федърстоун и се ползваше с благоразположението на стария човек повече от всеки друг родственик поради оказваните услуги в областта на бизнеса. В описанието на погребалната церемония, което старецът сам бе продиктувал на Тръмбъл, братовчедът бе определен за челен носач на ковчега. В настоящия случай мистър Бортроп Тръмбъл не бе обзет от противна алчност — всъщност не изпитваше нищо повече от най-искрена увереност в собствените си достойнства, които, както добре съзнаваше, биха били в негова полза при евентуално съперничество. Така че, ако Питър Федърстоун, който поне спрямо Тръмбъл винаги се е държал като най-благородния човек на земята, сега проявеше великодушен жест към него, какво друго би могъл да каже облагодетелстваният братовчед освен това, че никога не се е подмазвал или умилквал, а неизменно е давал на стария човек правилни съвети, почерпени от богатия му опит, който вече надхвърлял двайсет години, защото почвал още от чиракуването му на петнайсетгодишна възраст, с други думи, бил опит, довел до трайни познания и почтеност. Тръмбъл в никакъв случай не бе преизпълнен с възхищение единствено от собствената си личност, защото в чисто професионален и личен план бе напълно привикнал да изпитва наслада при възхваляването на какво ли не. Направо бе влюбен във високопарните фрази и ако случайно му попаднеше на езика някоя невзрачна дума, мигновено се поправяше, което бе съвсем в реда на нещата. Поначало бе доста гръмогласен и склонен да се налага, а сега непрекъснато сновеше напред-назад, като току подръпваше жилетката си с вида на човек, който винаги има свое собствено мнение, и чевръсто пооправяше коса с показалеца си или въртеше големите си пръстени преди поредната обиколка на стаята. Понякога в поведението му се долавяше известна грубост, но тя се дължеше най-вече на ширещите се по света погрешни представи, които един мъж с ерудиция и жизнен опит толкова често трябва да променя, че е напълно естествено от време на време да изпуска нервите си. Тръмбъл усещаше, че представителите на рода Федърстоун бяха, общо взето, хора с ограничени разбирания, ала тъй като беше светски човек и обществена личност, той имаше широк поглед, така че дори отиде да разговаря с мистър Джона и младия Кранч в кухнята и след като зададе на младежа някои извънредно уместни въпроси относно Варовитата равнина, бе напълно убеден, че дълбоко го е впечатлил. Ако на някого му хрумнеше да отбележи, че поради заниманията му с търгове съвсем естествено е мистър Бортроп Тръмбъл да е вещ във всяка област, той би се поусмихнал безмълвно и пооправил коса с усещането, че оценката твърде много отговаря на истината. Общо взето, поне що се отнася до търговете, той бе почтен човек и не изпитваше никакъв срам от занятието си, като даже смяташе, че дори лично да му представят „прочутия Пийл*157, сега вече сър Робърт“, високопоставеният лорд не би пропуснал да забележи неговата значимост.
	[*157 _Робърт Пийл_ (1788–1850) — известен английски държавник и министър-председател, получил титлата сър след смъртта на баща си през 1830 г. — Б.пр.]
	— Не бих имал нищо против да получа парченце от тази шунка и чаша от онази бира, мис Гарт, ако не възразявате — заяви господинът, когато влезе в гостната в единайсет и половина, непосредствено след изключителната привилегия да се срещне с мистър Федърстоун насаме, и сега застана с гръб към камината между мисис Уол и Соломон. — Не е необходимо да излизате… ще използвам звънеца.
	— Благодаря — отговори Мери, — но имам да изпълнявам поръчка.
	— Е, мистър Тръмбъл, вие сте високо почетен — отбеляза мисис Уол.
	— С какво именно, със срещата горе със стария човек ли? — запита вещият уредник на търгове, като нехайно завъртя пръстените си. — О, нали разбирате, той винаги много е разчитал на мене.
	След тези думи той стисна устни и се смръщи замислено.
	— Позволено ли е на някого да попита какво точно е казал родният му брат? — каза Соломон със смирен мек глас, в който все пак се долови изобилие от лукавство, ала той беше богат човек и можеше да си позволи всякакво изобилие.
	— О, разбира се, всеки може да пита — отговори мистър Тръмбъл, уж ясно и бодро, но с режещ сарказъм в гласа. — Всеки има право на запитвания. Всеки има правото да изразява мнение под формата на въпрос — продължи той в този дух, като очевидната мелодичност в гласа му нарастваше редом със засилващата се високопарност. — Подобен похват често се използва от добрите оратори дори когато те изобщо не очакват отговор. Нарича се реторичен въпрос… художествено средство, така да се каже. — Красноречивият специалист по търговете се усмихна на собствената си духовитост.
	— Не би трябвало да ми е неприятно, че се е сетил тъкмо за вас, мистър Тръмбъл — поясни Соломон. — Никога не съм имал нищо против срещу тези, които заслужават. Всъщност аз съм против незаслужилите.
	— А, такава била работата, разбирам, такава била! — възкликна мистър Тръмбъл, осветлен по въпроса. — Не може да се отрече, че съвсем незаслужили хора често стават наследници, че дори наследяват и остатъка от имота. Това става по волята на завещателя.
	Тук той отново сви устни и се понамръщи.
	— Да не би да искате да кажете, мистър Тръмбъл, че по волята на брат ми семейството му напълно ще загуби земите? — запита мисис Уол, песимистично настроена жена, която се угнети от проточилия се разговор.
	— Някой би могъл дори да дари земите си с благотворителна цел, вместо да ги завещава на друг — добави Соломон, след като въпросът на сестра му не получи отговор.
	— Какво, дарителство ли? — отново се обади мисис Уол. — О, мистър Тръмбъл, невъзможно е да твърдите подобно нещо. Това би означавало той да се опълчи срещу всевишния, който го е благословил.
	Още докато говореше мисис Уол, мистър Бортроп Тръмбъл се отдръпна от камината и се отправи към прозореца, като току поглаждаше с пръст ту вратовръзката, ту бакенбардите си или вълнистата си коса. После се насочи към работната масичка на мис Гарт, разтвори оставената там книга и прочете заглавието с подчертан патос, сякаш предлагаше творбата за продан.
	— „Ан от Джиърстийн“*158 или „Девицата на мъглите“, от автора на „Уейвърли“.
	[*158 Името е Гайърстайн, като неправилното произношение разкрива незнанието на героя. — Б.пр.]
	След това обърна страницата и зачете с мелодичен глас:
	— „Почти четири века са изминали от времето, когато събитията, описани в следващите глави, се случиха в пределите на континента.“
	Той произнесе последната действително възхитителна дума, като постави ударението на последната сричка, ала не поради незнание, а защото сметна, че този странен начин на произнасяне още повече засилва мелодичната изразителност, която неговият прочит придаде на текста.
	И точно тогава се появи прислужницата с поднос, така че необходимостта да отговори на въпросите, зададени от мисис Уол, благополучно отпадна. В същото време мисис Уол и Соломон, наблюдавайки плавните движения на мистър Тръмбъл, си мислеха колко зле влияе високата образованост на деловите отношения. Всъщност мистър Бортроп Тръмбъл не знаеше никакви подробности за завещанието на стария Федърстоун. Ала той за нищо на света не би издал незнанието си, освен ако се стигнеше до арест за укривателство на предателство.
	— Ще си взема само една хапчица от шунката и чаша бира — скромно заяви той. — Като човек с големи обществени задължения, винаги си хапвам по малко, когато мога. Във всички случаи бих предпочел тази шунка — продължи той, след като погълна няколко парчета със смайваща бързина — пред всяка друга в трите кралства. Според мене тя е по-добра от шунките във Фрешит Хол… а аз се смятам що-годе за добър познавач.
	— Има хора, които не харесват толкова захар в шунката — отбеляза мисис Уол. — Но бедничкият ми брат все слага много захар.
	— Ако някой не е доволен, това си е негово право. Но, боже мой, какво ухание само! Ще се радвам да изкупя на търг този вид шунка, няма съмнение в това. Един джентълмен може да изпита пълно удовлетворение — в разчувствания тон на мистър Тръмбъл се долови укор за отправената критика, — щом има подобна шунка на трапезата си.
	Той сложи настрана чинията, изпи бирата си и придърпа стола си малко по-напред, при което огледа краката си и ги потупа одобрително — мистър Тръмбъл съвсем нямаше толкова лековати маниери и пози, свойствени за хората на север.
	— Както виждам, мис Гарт, тук имате интересна книга — отбеляза той, когато Мери отново влезе. — От автора на „Уейвърли“, сиреч от сър Уолтър Скот. И аз си купих негов роман… много хубаво произведение, чудесно издание, заглавието е „Айвънхоу“. Според мене много трудно може да се посочи по-добър писател… мисля, че надали някой би могъл скоро да го надмине. Току-що прочетох пасаж от първата глава на романа „Ан от Джиърстийн“. Той отпочва внушително. (В речника на мистър Тръмбъл нещата никога не „започваха“ или „почваха“, а винаги „отпочваха“, както в личния му живот, така и в книжата му.) Както виждам, обичате да четете. Абонат ли сте в библиотеката на Мидълмарч?
	— Не — отговори Мери. — Мистър Фред Винси ми донесе тази книга.
	— И аз много обичам книгите — добави мистър Тръмбъл. — Имам най-малко двеста тома, подвързани в телешка кожа, и смея да се похваля, че са добре подбрани. Имам и картини от Мурийо, Рубенс, Тение, Тициан, Вандайк и други. Ще се радвам да ви дам каквато книга си пожелаете, мис Гарт.
	— Много съм ви благодарна — отговори Мери, отново забързана, — но имам много малко време за четене.
	— Смятам, че брат ми се е погрижил за нея в завещанието си — съвсем тихо отбеляза мистър Соломон, щом Мери затвори вратата зад себе си, като съответно кимна с глава в посока на излязлата девойка.
	— Макар че първата му жена ни най-малко не беше подходяща за брат ми — допълни мисис Уол. — И не му донесе нищичко. А тази млада жена чисто и просто е нейна племенница. А е и много горделива. При това брат ми винаги й е плащал надници.
	— Но е много разумно момиче според мене — заяви мистър Тръмбъл, като довърши бирата си и започна упорито да оправя жилетката си. — Наблюдавах я, докато смесваше капките в лекарството. Много е старателна във всичко, което върши, сър. Това е голямо качество у една жена и е извънредно важно за приятеля ни горе, бедничкия мил стар човечец. Мъж, който цени живота си, трябва да гледа на съпругата си като на болногледачка и точно така ще постъпя и аз, ако се оженя. Смятам, че достатъчно дълго съм ергенувал, за да не допусна подобна грешка. Някои мъже искат да се оженят, за да разнообразят малко живота си, но ако един ден аз изпитам подобна потребност, надявам се, че все някой ще ми каже… надявам се, че някой субект ще ме уведоми за появилото се ново обстоятелство. Всичко хубаво, мисис Уол. Довиждане, мистър Соломон. Надявам се да се срещнем пак в не толкова печална обстановка.
	След като мистър Тръмбъл си тръгна с изискан поклон, Соломон се наведе напред и прошушна на сестра си:
	— Помни ми думата, Джейн, брат ми е оставил огромна сума на това момиче.
	— Всеки би допуснал подобно нещо, като чуе какви ги разправя мистър Тръмбъл — отговори Джейн. А след малко добави: — Говори така, сякаш дъщерите ми не ги бива да дават капки.
	— Уредниците на търгове винаги много дрънкат — отбеляза Соломон. — Нали така си печелят парите.


>>	Глава 33

E>
P>
	Склопи очите му, закрий леглото
	и после нека се уединим
	във размисъл над пътищата божи!
@	Хенри VІ*159
	[*159 Шекспир. Хенри VІ, втора част, ІІІ, 3. Превод Валери Петров. — В: Шекспир. Събрани съчинения, том 6: Исторически драми, изд. Захарий Стоянов, 2010, с. 1030. — Б.пр.]
P$
E$

	Същата вечер след дванайсет Мери Гарт отново влезе в ролята на болногледач и остана сама в стаята на мистър Федърстоун през малките часове на нощта. Тя често се нагърбваше с тази задача, която й доставяше известно удоволствие, въпреки неизбежната сприхавост на стария човек при обслужването. И все пак имаше промеждутъци на пълно спокойствие, когато тя просто седеше и се наслаждаваше на тишината и приглушената светлина. Лекото припукване и червените пламъци в камината предизвикваха усещане за възвишен свят, напълно различен от дребнавите страсти, малоумните желания, ламтежа за мъгляви жалки придобивки, които ежедневно предизвикваха у нея дълбоко презрение. Мери обичаше да се усамотява и да се отдава на мислите си и никак не й бе скучно да седи в мрака с отпуснати ръце в скута — много рано бе проумяла, че по всяка вероятност съдбата няма да е щедра към нея, така че не пилееше време в безсмислен хленч или самосъжаление. Започнала бе да гледа на живота като на забавна комедия, но бе твърдо — не, великодушно — решила никога да не влиза в ролята на подлец и предател. Мери би могла да се превърне и в циник, ако нямаше до себе си родители, към които хранеше дълбоко уважение и топла признателност — тези й чувства бяха съвсем искрени, защото животът я бе научил да има скромни очаквания.
	Сега тя седеше и както обикновено, прехвърляше в съзнанието си сценките през деня, а устните й се къдреха в усмивка при мисълта за странните прояви, които в представите й изглеждаха още по-комични — хората бяха направо смешни с прекалените си очаквания, те изобщо не съзнаваха, че се правят на шутове, убедени, че никой не долавя лъжите им, докато чуждите са съвсем прозрачни, а също така смятаха, че ярката дневна светлина разкрива всички като грешници и единствено те изглеждат праведници. И все пак нечии прекалени очаквания съвсем не изглеждаха така комични в очите на Мери. Бе убедена вътрешно — въпреки че единствените й основания бяха преките й наблюдения върху характера на мистър Федърстоун, — че макар старецът да настоява семейство Винси да са съвсем близо до него, в края на краищата вероятно ще разочарова и тях точно толкова, колкото и онези родственици, които не допуска до себе си. Очевидният страх на мисис Винси да не би Мери и Фред да останат насаме предизвикваше дълбоко презрение у девойката, но това не й пречеше силно да се безпокои какво ще изпита Фред, ако се окаже, че чичо му не му е оставил и грош. Можеше и да се присмива на Фред, когато бяха насаме, но в негово отсъствие щуротиите му изобщо не я радваха.
	И все пак тя обичаше да седи и да мисли — човек с буден млад ум, необременен от излишни страсти, изпитва удоволствие да вниква в тънкостите на живота, да наблюдава с интерес собствените си способности. Мери умееше да се изпълва с вътрешна наслада.
	Умиращият стар човек не предизвикваше у нея каквито и да е патетични церемониални усещания. Много по-лесно е да си даваш вид, че си преизпълнен с подобни чувства, отколкото наистина да ги изпитваш към един грохнал старец, чийто живот прилича на сметище от пороци. Неизбежно се бе сблъсквала с най-неприятната страна на мистър Федърстоун — той изобщо не се гордееше с племенницата си, а само търсеше ползата. Трябва да си истински светец, за да можеш да се тревожиш за човек, който винаги е бил груб с тебе. А Мери не беше светица. Тя никога не му бе отвръщала с грубост и неизменно най-предано му беше служила. На повече от това не бе способна. Та дори самият Федърстоун не се тревожеше за душата си и бе отказал да приеме мистър Тъкър по този въпрос.
	Тази вечер обаче той нито веднъж не прояви грубост и отначало лежа в продължение на час-два, без да издаде никакъв звук, а после Мери го чу да подрънква с връзката ключове в тенекиената кутия, която винаги държеше до себе си в леглото. Около три часа сутринта старецът изрече с невероятна отчетливост:
	— Госпожичке, ела насам.
	Мери веднага откликна и видя, че сам е извадил тенекиената кутия изпод завивките, макар че обикновено караше други да му помогнат. Бе отделил и съответния ключ. Отключи с него кутията и като извади оттам друг ключ, се вторачи в нея с очи, сякаш възвърнали предишната си острота, а после попита:
	— Колко от ония се намират в къщата?
	— Имате предвид родствениците, нали, сър? — запита Мери, напълно свикнала с начина му на говорене. Той съвсем леко кимна утвърдително и тя уточни.
	— Тук нощуват мистър Джона Федърстоун и младият Кранч.
	— О, виж ти, значи са се сдушили, а? А останалите… обзалагам се, че идват всеки ден… Соломон и Джейн, а и другите младоци. Идват да слухтят, да дебнат, да пресмятат и изчисляват.
	— Не всички пристигат всеки ден. Мистър Соломон и мисис Уол идват ежедневно, а другите често наминават.
	Старецът я изслуша с особена гримаса, а след това лицето му се проясни, когато каза:
	— Големи глупаци! Слушай сега, госпожичке. Три часът сутринта е и акълът ми е по-наред от всякога. Знам какво притежавам, знам къде точно са парите и всичко останало. И съм напълно готов да променя намеренията си и накрая да постъпя, както пожелая аз. Чуваш ли, госпожичке? Акълът ми е съвсем наред.
	— Какво значи това, сър? — тихо попита Мери.
	Сега той сниши глас и зашепна още по-заговорнически:
	— Изготвил съм две завещания и смятам да изгоря едното. Това е ключът за желязната каса тук в шкафа. Натискаш силно отстрани месинговата плоча отгоре, докато се отвори, след това пъхаш ключа в предната ключалка и го завърташ. Хайде, направи го. И вземи документа най-отгоре… „Последна воля и завещание“… напечатано с едри букви.
	— Не, сър! — твърдо заяви Мери. — Не мога да направя подобно нещо.
	— Как така не можеш? Чуваш ли какво ти казвам, трябва да го направиш! — повтори старецът с глас, разтреперан от изненада поради оказаната му съпротива.
	— Не бих могла да докосна желязната каса или завещанието ви. Отказвам да направя каквото и да е, което би събудило подозрение към мене.
	— Чуваш ли какво ти казвам, аз съм съвсем с всичкия си. Та не мога ли накрая да постъпя, както пожелая аз? Нарочно изготвих две завещания. Слушай, вземи ключа.
	— Не, сър, няма — отсече Мери още по-решително.
	Обзелото я отвращение се засили.
	— Чуваш ли какво ти казвам, няма време за губене.
	— Не мога да го направя, сър. Не искам краят на вашия живот да помрачи началото на моя. Няма да докосна желязната ви каса или завещанието ви.
	След тези думи тя се поотдалечи от леглото.
	Старецът се поспря за миг с оцъклен поглед, стиснал съответния ключ от връзката, а после започна трескаво да изпразва с костеливата си лява ръка тенекиената кутия пред себе си.
	— Госпожичке — припряно заговори той, — гледай, изваждам парите… банкнотите и златото… гледай… вземи ги… всичките са за тебе… прави, каквото ти казвам.
	Той с усилие се протегна, доколкото можа, за да й подаде ключа, но Мери отново се отдръпна.
	— Няма да докосна ключа или парите ви, сър. Моля ви, не настоявайте! Ако продължавате така, ще се наложи да отида да извикам брат ви.
	Той отпусна ръка и за пръв път в живота си Мери видя как старият Питър Федърстоун започна да плаче, безпомощен като дете. Тя заговори с по-нежен глас, доколкото можеше:
	— Моля ви, приберете парите си, сър — каза тя, а после зае мястото си пред камината с надеждата, че отдръпването й може да го убеди в безсмислието на молбата му. Сега той се окопити и каза настойчиво:
	— Слушай тогава. Повикай младежа! Повикай Фред Винси!
	Сърцето на Мери затупа силно. Изведнъж през главата й минаха най-различни догадки какво би могло да означава изгарянето на второто завещание. Налагаше се мигновено да вземе трудно решение.
	— Ще го повикам само ако ми разрешите да викна също мистър Джона и другите.
	— Никого друг, чуваш ли? Единствено младежа. Ще правя каквото аз искам.
	— Изчакайте да се съмне, сър, когато всички станат. Или ми позволете да повикам Симонс, който ще доведе адвоката. Той може да пристигне тук за по-малко от два часа.
	— Адвокат ли? За какво ми е притрябвал адвокат? Никой няма да знае… чуваш ли, никой няма да знае. Ще правя каквото аз искам.
	— Позволете ми да повикам някого, сър — настойчиво го помоли Мери.
	Никак не й харесваше положението, в което бе изпаднала — беше насаме със стареца, който изведнъж сякаш бе обзет от странен прилив на енергия и заговори неудържимо, без да кашля като друг път. Ала тя не искаше отново да повтаря отказа си, раздразнил го толкова много. — Моля ви, позволете ми да повикам някого.
	— Ти ме изостави, разбра ли. Слушай, госпожичке, вземи парите. Никога вече няма да имаш такава възможност. Те са близо двеста… а в кутията има още, но никой не знае колко са. Вземи ги, чуй какво ти казвам.
	Застанала до камината, Мери видя ясно пред себе си как пламъците огряват подпряния на възглавниците и поставката старец, стиснал ключа в костеливата си ръка, а парите се сипят около него върху юргана. В съзнанието й завинаги се запечати тази гледка на човек, твърдо решен да направи в последния си предсмъртен миг каквото той иска. Ала начинът, по който й бе предложил пари, я подтикна да заговори с още по-голяма решителност от преди:
	— Безсмислено е, сър. Няма да го направя. Приберете си парите. Няма да докосна вашите пари. Бих направила всичко друго, за да ви помогна, но никога няма да докосна парите или ключовете ви.
	— Всичко друго… всичко друго! — повтори с прегракнал гневен глас старият Федърстоун, опитал се да изрече думите гръмко, но — също като в кошмар — те едва се чуха. — Не искам нищо друго. Ела насам, ела насам.
	Мери, която го познаваше много добре, предпазливо го приближи. Видя как той пусна ключовете и се помъчи да сграбчи бастуна, втренчил в нея поглед като на изнемощяла хиена, изкривил напълно лице поради усилието на ръката си. Тя застана на безопасно разстояние от него.
	— Позволете ми да ви дам успокоително — каза тихо Мери. — Опитайте се да се успокоите. Хубаво е да поспите. А утре по видело ще направите каквото искате вие.
	Той взе бастуна, въпреки че тя бе далече от него и го хвърли с всичката сила, на която бе способен в пълното си безсилие. Бастунът падна, като се плъзна по крака на кревата. Мери не го повдигна и отново седна в стола пред камината. След малко ще се приближи до него с успокоителното. Умората ще го обезсили. Наближаваше най-мразовитият утринен промеждутък, огънят в камината едва тлееше и Мери съзря в пролуката между плътните завеси как светлината напира през белите щори. След като добави съчки в огъня и се наметна с шал, тя отново седна с надеждата, че мистър Федърстоун може да заспи. Той не бе продумал нищо, след като хвърли бастуна, но тя го видя как хвана ключовете си и затисна парите с дясната си ръка. Старецът обаче не прибра банкнотите обратно в кутията и тя реши, че се е унесъл в сън.
	Сега Мери бе много по-разстроена от току-що преживяното, отколкото от положението, в което се намираше. Започна да преценява как бе действала — нямаше съмнение, че в критичния момент действията й бяха напълно спонтанни, без следа от колебание.
	В този миг сухите съчки се разгоряха, пламъкът им озари всички кътчета и тя забеляза, че старецът лежи кротко, с наклонена на една страна глава. Приближи се до него с безшумни стъпки и й се стори, че лицето му е странно неподвижно, ала в следващия миг, когато пламъците внезапно огряха всички вещи наоколо, започна да се двоуми. Сърцето й така лудешки се разтупа, че се усъмни в собствените си усещания, и дори когато го докосна и се вслуша да разбере дали диша, не повярва на догадките си. После отиде до прозореца и внимателно дръпна завесите и щорите, така че смирената светлина от небето освети кревата.
	В следващия миг Мери се втурна към звънеца и зазвъня с всичка сила. Много скоро след това вече нямаше никакво съмнение, че Питър Федърстоун е мъртъв — дясната му ръка все още стискаше ключовете, а лявата лежеше върху купчината банкноти и злато.


>	Книга четвърта
>	Три любовни проблема

>>	Глава 34

E>
P>
	Първи джентълмен: Такива хора
	са като перца и сламки.
	Те нямат тежест, нямат сила.
	Втори джентълмен: Но лекомислието
	също има принос
	и закръгля общото тегло.
	Защото силата настъпва,
	усети ли безсилие
	и настъплението предизвиква
	отстъпление.
	А загуби ли баланса
	между двете,
	кормчията забива
	кораба във плитчините.
P$
E$

	В една майска утрин Питър Федърстоун бе погребан. В прозаичните околности на Мидълмарч месец май не всякога е топъл и слънчев, а в онази сутрин студен вятър брулеше цветовете от околните градини и ги отвяваше към зелените могили в църквата на Лоуик. Само от време на време случаен слънчев лъч, промъкнал се между бързо плуващите облаци, озаряваше някое-друго лице, попаднало ненадейно сред златистото сияние, независимо дали е грозно, или красиво. В църковния двор се виждаше голямо разнообразие от лица, защото се бе събрала неголяма тълпа от местни хора в очакване на погребението. Разнесла се беше мълвата, че погребението щяло да бъде „страхотно тържествено“. Старият джентълмен бил оставил писмени указания за всички подробности, понеже искал „да надмине и най-знатните“ с погребението си. Това беше вярно, защото старият Федърстоун съвсем не бе някакъв Харпагон*160, с чувства, напълно пресушени от мършавата и вечно гладна страст за спестяване, сиреч човек, който би се спазарил предварително с погребалния си агент. Той обичаше парите, ала обичаше и да ги харчи, за да задоволява личните си ексцентрични потребности, а вероятно най-много ги обичаше като средство да накара околните да признаят величието му, независимо дали ще го сторят с голямо, или с малко неудоволствие. Ако при това положение някой би заявил, че вероятно старият Федърстоун е имал и добри качества, не бих дръзнала да оспорвам подобно мнение. Но е необходимо да отбележа, че Добротата е твърде скромна по природа, доста крехка и уязвима и когато от най-ранна възраст безогледните Пороци непрекъснато я ръгат с лакти, тя е склонна да се свие в някой отдалечен ъгъл. В този смисъл много по-вероятно е Добротата да се долови само от онези, които виждат образа на един стар, егоистично настроен господин в чисто абстрактен план, отколкото от хората с по-тесни и конкретни представи, произтекли от личния им опит. Във всеки случай старият Федърстоун твърдо си бе наумил да си устрои пищно погребение и да разпрати покани за присъствие на лица, които биха предпочели да си останат вкъщи. Дори бе пожелал родствениците му от женски пол да го придружават до самия гроб, така че за тази цел горкичката му сестра Марта бе предприела трудно пътуване чак от Варовитата равнина. Общо взето, те двете с Джейн много биха се зарадвали (макар и с насълзени очи) на подобен добър признак, че брат им, който не искаше да ги види приживе, извънредно далновидно е държал на присъствието им, когато влезе в ролята си на завещател, ако този хубав признак не изглеждаше малко съмнителен поради това, че се отнасяше и до мисис Винси — разточителството в скъпия й траурен креп сякаш загатваше за извънредно самонадеяни очаквания, като това впечатление се подсилваше и от цъфтящия й вид, който обаче също така подсказваше, че въпросната госпожа не е никаква кръвна родственица, а се числи към противната категория с наименованието „близки по сватовска линия“.
	[*160 _Харпагон_ — герой в пиесата на Молиер „Скъперникът“. — Б.пр.]
	Всички ние сме дарени с въображение под една или друга форма, защото въображаемите ни представи винаги са плод на желанията ни. А горкичкият стар Федърстоун, който толкова много се присмиваше на хорската самомнителност, съвсем не бе чужд на самоизмамата, подобно на всички простосмъртни. Когато е изготвял плана за погребението си, очевидно не си е давал сметка, че удоволствието от цялата скроена малка драма би могло да произтече най-вече от въображаемите очаквания. Когато се кискаше доволно, като си представяше гневното разочарование, което би предизвикал с мъртвата хватка на вкочанената си ръка, той очевидно е мислел единствено за отчаяното състояние на безсилие, както и за последиците в бъдеще, които биха го удовлетворили дори в гроба. Така че старият Федърстоун все пак е бил дарен с въображение в типично негов стил.
	И така, трите катафалки бяха поръчани в съответствие с писмените указания на починалия. Издокарани с пищни шарфове и траурни ленти, лицата, определени да държат четирите краища на покрова, се бяха възкачили на коне. Дори по-второстепенните носачи на ковчега носеха луксозни символи на скръб. Сега, когато опечалените лица слязоха от конете и се струпаха на едно място, траурната процесия изглеждаше твърде внушителна в малкия църковен двор. Застиналите в печал лица и черният креп, развяван от вятъра, внушаваха представата за един съвсем различен свят, безкрайно отдалечен от хвърчащите цветчета наоколо и огрените от слънцето маргаритки. Свещеникът, който посрещна траурната процесия, бе мистър Кадуоладър, също посочен в молбата на Питър Федърстоун поради определени съображения, както и в другите случаи. Изпълнен с презрение към викариите, които неизменно наричаше „послушковци“, старецът бе твърдо решил да бъде погребан от свещеник с бенефиций. За мистър Късобан не можеше да става и дума не само защото въпросният господин отказваше да изпълнява подобни задължения, а защото Федърстоун хранеше дълбока неприязън към него, както в ролята му на главен пастор в енорията му със запазено право върху земята под формата на десетък, така и на проповедник на утринни молитви, когото възрастният човек трябва внимателно да изслушва докрай от своята скамейка в черквата въпреки вътрешното си негодувание. Федърстоун просто се дразнеше от обстоятелството, че някакъв си поп стърчи над него и му чете проповеди. Ала взаимоотношенията му с мистър Кадуоладър бяха коренно различни — пълната с пъстърва рекичка, която пресичаше имението на мистър Късобан, минаваше и през земите на Федърстоун, така че всъщност мистър Кадуоладър бе поп, принуден да моли за услуга, вместо да влиза в ролята на проповедник. Освен това свещеникът бе сред знатните хора, които живееха на четири мили разстояние от Лоуик, така че бе огряван от едно и също слънце заедно с губернатора на графството и другите подобни величия, донякъде възприемани като необходими стълбове в обществото. Освен това бе много забавно да те погребе свещеник, чието сложно име ти дава благоприятна възможност да го сбъркаш, ако решиш.
	Именно заради тази оказана чест на свещеника от Типтън и Фрешит мисис Кадуоладър бе в групата, която наблюдаваше погребението на стария Федърстоун от висок прозорец на имението в Лоуик. Госпожата обичаше да посещава този дом, но сега гореше и от желание, както сама заяви, да зърне сборището от странни птици, пристигнали на погребението. И затова бе успяла да убеди сър Джеймс и младата лейди Четам да я закарат заедно със свещеника до Лоуик, като безспорно в подобна компания посещението щеше да е и приятно.
	— Бих отишла навсякъде с вас, мисис Кадуоладър — беше й заявила Силия, — но аз не обичам погребенията.
	— О, скъпа моя, щом вече имаш свещеник в семейството си, трябва да промениш вкусовете си. Аз много рано предприех тази стъпка. Когато се омъжих за Хъмфри, твърдо реших да се настроя положително към проповедите и отначало започнах много да харесвам заключителната им част. После интересът ми се прехвърли към средата и към въведението, защото без тях не може да има и заключение.
	— Така е, наистина не може — потвърди с достолепна категоричност възрастната лейди Четам.
	Високият прозорец, откъдето можеше добре да се наблюдава погребението, бе в стаята, обитавана от мистър Късобан по време на забраната да работи. Господинът обаче почти напълно бе възвърнал обичайния си начин на живот въпреки предупрежденията и предписанията и сега, след като най-любезно посрещна мисис Кадуоладър, се измъкна и отново отиде в кабинета си, за да предъвква една академическа грешка относно Куш и Мизраим*161.
	[*161 В книгата си „Анализ на древната митология“ (1774) Джейкъб Брайънт отнася всички митове към потомците на Хам, като двама от синовете му се казват Куш (или Чъс) и Мизраим (Битие, 10:6), вж. 22-ра глава. — Б.пр.]
	Ако не бяха гостите, може би Доротия също би се затворила в библиотеката и не би наблюдавала погребението на стария Федърстоун, което, макар и съвсем странично събитие в нейния живот, щеше след време при някой мъчителен спомен непрекъснато да изниква в съзнанието й, подобно на асоциацията между базиликата „Сан Пиетро“ в Рим и състоянието на безнадеждност. Знаменателните събития в живота на хората около нас са само фон на собствените ни преживявания и все пак, редом с конкретния спомен за поля и дървета, те се преплитат с възлови мигове в живота ни и стават неделима част от някакво цялостно общо усещане, което кътаме дълбоко в съзнанието си.
	Това тясно преплитане — също като насън — между някои външни непонятни събития и най-съкровените тайни в живота на Доротия донякъде отразяваше чувството й на самота, плод на страстната й природа. Всъщност някогашната поземлена аристокрация живееше в извънредно разредена социална атмосфера — пръснати на най-различни места по върхарите, тези знатни люде се вглеждаха надолу в гъсто населените райони със замъглен поглед. И Доротия много се измъчваше от хладната отдалеченост на тази висота.
	— Няма повече да гледам — заяви Силия след влизането на процесията в църквата, като застана съвсем близо зад съпруга си, за да може закачливо да потрие буза в ръкава му. — Трябва да призная, че Додо харесва подобни церемонии. Тя обича тъжните неща и грозниците.
	— Всъщност обичам да науча нещо за хората, сред които живея — отговори Доротия, която бе наблюдавала обреда с интереса на монахиня, озовала се внезапно извън стените на манастира. — Струва ми се, че не знаем нищо за съседите си извън арендаторите. Човек непрекъснато се чуди как ли живеят другите хора и как възприемат нещата. Много съм признателна на мисис Кадуоладър, че дойде и ме измъкна от библиотеката.
	— Имаш право да си ми признателна — съгласи се мисис Кадуоладър. — Местните жители тук в Лоуик будят любопитство също като някакви бизони или биволи. Трябва да кажа, че половината от тях изобщо не се мяркат в църква. Съвсем различни са от арендаторите на чичо ти или на сър Джеймс… странни птици… селски стопани извън опеката на земевладелеца… човек се чуди как да ги нарече.
	— Повечето присъстващи на погребението не са от Лоуик — отбеляза сър Джеймс. — Предполагам, че са наследници, дошли отдалеч или от Мидълмарч. Лъвгуд ми каза, че старият оставил много пари, а също и земя.
	— Гледай ти! А някои младежи нямат какво да ядат — възкликна мисис Кадуоладър. — Оооо! — рязко се обърна тя при хлопването на вратата. — Ето го и мистър Брук! Усещах, че нещо липсва, а то какво било. Дошъл си да зърнеш това странно погребение, разбира се.
	— Не. Дойдох да видя как е Късобан… дали се оправя, нали разбирате? Както и да ви съобщя една малка новина… малка новина, скъпа — повтори мистър Брук, като кимна на изправилата се да го посрещне Доротия. — Надзърнах в библиотеката и заварих Късобан над книгите. Казах му, че така не трябва. Направо му заявих: „Не може така, нали разбираш? Помисли за жена си, Късобан.“ И той ми обеща да се качи тук. Но не му съобщих новинката си. Казах му, че трябва да дойде тук.
	— Аа, гледайте, сега излизат от черквата! — възкликна мисис Кадуоладър. — Боже мой, каква чудесна пъстра тълпа! Мистър Лидгейт е там в качеството си на домашен лекар. Вижте само колко е хубава онази жена, а чудесният младеж до нея трябва да й е син. Кои са те, сър Джеймс, познаваш ли ги?
	— Виждам Винси, кмета на Мидълмарч, а тези до него вероятно са жена му и синът му — каза сър Джеймс и погледна въпросително към мистър Брук, който кимна утвърдително и добави:
	— Да, много свястно семейство… Винси е прекрасен човек. Гордост за манифактуристите. Виждали сте го на гости у нас, нали така?
	— О, трябва да е някой от тайния ти комитет — дръзко го подкачи мисис Кадуоладър.
	— И все пак най-обикновен ловджия — пренебрежително добави сър Джеймс, който признаваше единствено лова на лисици.
	— И един от тези, дето вадят душата на бедните тъкачи в Типтън и Фрешит. Затова семейството му изглежда толкова докарано и доволно — отбеляза мисис Кадуоладър. — Особено на фона на тези мрачни червендалести хора. Боже мой, какви дървеняци са само! Вижте Хъмфри! Прилича на някой страховит архангел, издигнал се над тях в бялото си расо.
	— И все пак всяко погребение е нещо много официално — отбеляза мистър Брук, — ако погледнем на него от тази страна, нали разбирате?
	— Но аз не го гледам от тази страна. Не мога непрекъснато да нося официалните си дрехи, защото ще станат на парцали. Време беше дъртият да умре и сега никой не изпитва жал.
	— Колко е тъжно! — възкликна Доротия. — Това погребение ми се струва най-печалното нещо, което някога съм виждала. Направо загрозява хубавата утрин. Трудно ми е да приема, че някой може да умре, без да остави любящ човек след себе си.
	Доротия се канеше да добави още нещо, но видя, че мъжът й влезе, след което седна малко встрани. Неговото присъствие невинаги бе благоприятно за нея — усещаше, че той вътрешно се дразни, когато тя говори.
	— Разбира се, че е трудно! — възкликна мисис Кадуоладър. — Вижте там някакъв съвсем непознат човек зад онзи едрия, той е най-смешният от всички — с кръгла главичка и изцъклени очи… също като жабок… Вижте го само. Той май не е родственик според мене.
	— Я да го видя! — с подновен интерес каза Силия, която бе застанала зад мисис Кадуоладър и любопитно надничаше над главата й. — О, наистина, какво странно лице! — В следващия миг, изненадана от нещо съвсем друго, добави: — Не си ми споменала, Додо, че мистър Ладисло отново се е появил.
	Доротия направо се слиса — всички забелязаха как внезапно пребледня, когато хвърли бърз поглед към чичо си, а мистър Късобан се взря в нея.
	— Той дойде заедно с мене, нали разбирате, гост ми е… отседна при мене в Грейндж — непринудено заяви мистър Брук, като кимна на Доротия по такъв начин, сякаш тя очакваше точно тази вест. — Донесохме и картината в каляската. Знаех каква приятна изненада ще е за тебе, Късобан. Там ти си цял-целеничък… също като Тома Аквински, нали разбираш? Много изпипан портрет. Ще чуеш какво казва младият Ладисло за картината. Той говори изумително добре… току се спира на един или друг детайл… разбира от изкуство и други такива работи… много сладкодумен, нали разбирате… угажда ми на всички прищевки… отдавна имах нужда от подобно нещо.
	Мистър Късобан му се поклони с хладна учтивост и потисна раздразнението си — поне дотолкова, че да замълчи. Изобщо не бе забравил за писмото на Уил, както и Доротия. Забелязал бе, че липсва сред останалите, които бе намерил на писалището след оздравяването си, но реши, че Доротия е съобщила на Уил да не идва в Лоуик, и прояви достатъчно честолюбие и чувствителност, за да не повдига отново въпроса. При възникналите обстоятелства сега той заключи, че Доротия е помолила чичо си да покани Уил в Грейндж. От своя страна тя пък усети, че моментът не е подходящ за обяснения.
	Мисис Кадуоладър престана да гледа църковния двор, доловила как пред нея се разиграва някаква пантомима, съвсем не толкова понятна, както тя би искала, така че не се въздържа да попита:
	— Кой е мистър Ладисло?
	— Един млад родственик на мистър Късобан — припряно обясни сър Джеймс. Поради голямата си добросърдечност той много бързо и ясно схващаше личните взаимоотношения и сега съзря в погледа, който Доротия хвърли към съпруга си, някакво дълбоко безпокойство.
	— Много приятен млад човек… Късобан е направил всичко необходимо за него — поясни мистър Брук. — Сега той те възнаграждава за вложеното от тебе, Късобан — в този дух продължи старият джентълмен, като бодро кимаше с глава. — Надявам се, че ще се задържи доста при мене и ще направим нещо с документацията ми. Натрупал съм много идеи и факти, нали разбирате, и виждам в него човека, който може да им придаде форма… сеща се за точните цитати от рода на omne tulit punctum*162 и други от този род… придава яснота на проблемите. Преди известно време го поканих, когато ти бе болен, Късобан. Доротия ми предаде думите ти, че не можете да приемате гости при възникналите обстоятелства, и ме помоли да му пиша.
	[*162 Началната част на цитат от „Хораций, поетическо изкуство“ (с. 343), който гласи: „Печели всички точки този, който съчетава полезното с приятното“. — Б.пр.]
	Горката Доротия чувстваше, че всяка дума на чичо й, отправена към съпруга й, само налива масло в огъня. Съвсем излишно би било сега да обяснява, че тя не е искала чичо й да кани Уил Ладисло. Не можеше да разбере по какви причини съпругът й е против гостуването на Уил, ала съзнаваше, че е напълно неуместно да се издаде с нещо пред присъстващите. Всъщност и самият Късобан не бе съвсем наясно с тези сложни причини — като всички нас, той се нуждаеше най-вече от оправдание за раздразнението си, а не толкова от самопознание. И все пак се стараеше да прикрие всякакви външни признаци на яда си и единствено Доротия бе в състояние да долови леките промени в изражението му, преди съпругът й да заяви с необичайно достолепен поклон и извънредно благозвучен глас:
	— Вие сте изключително гостоприемен, уважаеми господине. Дължа ви признателност за проявеното гостоприемство към мой родственик.
	Погребението бе вече приключило и църковният двор се беше изпразнил.
	— Сега вече можете добре да го видите, мисис Кадуоладър — отбеляза Силия. — Той е досущ като лелята на мистър Късобан от миниатюрата, закачена в будоара на Доротия… доста хубав.
	— Много красив младок — суховато отговори мисис Кадуоладър. — Какъв иска да стане племенникът ви, мистър Късобан?
	— Извинете, той не ми е племенник. Той ми е братовчед.
	— Ами нали разбирате — намеси се мистър Брук, — още само пробва едно-друго. Точно такива млади хора преуспяват. Ще се радвам да му дам тласък. От него става добър секретар също като Хобс, Милтън, Суифт*163… от този тип хора.
	[*163 И тримата английски писатели първо са започнали работа като секретари. — Б.пр.]
	— Ясно — отсече мисис Кадуоладър. — Човек, който може да пише речи.
	— Да го доведа ли тук, а, Късобан? — попита мистър Брук. — Той не би дошъл, без да съм ви уведомил, нали разбирате? А после ще слезем долу да разгледаме портрета. Съвсем като жив си там — сериозен вглъбен мислител, сочещ с показалец страницата, а свети Бонавентуре*164 или който и да е, доста пълен и червендалест, се е вторачил в Светата троица. Всичко е много символично, нали разбирате… високо изкуство. Харесва ми донякъде, но не съвсем… малко трудничко е да схванеш подробностите, нали разбирате? Ала тебе много те бива в това отношение, Късобан. И мазките на художника са добри… плътни, но изящни, все от този род работи. Някога много разбирах от такива неща. Но сега ще ида да повикам Ладисло.
	[*164 _Свети Бонавентуре_ (1221–1274) — италиански монах, мистик, теолог и философ. — Б.пр.]


>>	Глава 35

E>
P>
	Non, je ne comprends pas de plus charmant plaisir
	Que de voir d’héritiers une troupe affligée
	Le maintien interdit, et la mine allongée,
	Lire un long testament où pâles, étonnés,
	On leur laisse un bonsoir avec un pied de nez.
	Pour voir au natural leur tristesse profonde,
	Je reviendrais, je crois, exprès de l’autre monde.
@	Regnard, Le Légataire Universel*165
	[*165 От пиесата „Наследникът“ на Жан-Франсоа Ренар (1655–1709), френски драматург, известен автор на комедии. _„Не, не си представям по-прелестна наслада / от това, да видиш тълпа наследници опечалени, / със слисан тъжен вид / как слушат дълго завещание, / от което пребледняват изумени, / защото то им се изплезва и ги оставя с празен джоб. / Да видя подобна скръб дълбока, / специално бих дошъл, аз вярвам, дори от отвъдния свят.“_ (Свободен превод.) — Б.пр.]
P$
E$

	Когато животните са влизали по двойки в Ноевия ковчег, можем да допуснем, че сродните видове са си подхвърляли реплики помежду си и изобщо са били склонни да мислят, че всичките безбройни животински разновидности, които трябва да се изхранват с ограничен запас от фураж, са очевидно прекалено много и само ще намаляват дажбите. (Страхувам се, че в случая е доста неприятно за изкуството да представи ролята на лешоядите, понеже тези птици имат неприятно голяма глътка и безспорно не се придържат към никакви обреди или церемонии.)
	Подобни вълнения изпитваха и месоядните християни, включили се в траурната процесия на мистър Федърстоун, защото повечето от тях мислеха единствено за ограничения запас средства, от който искаха да получат възможно най-голямата част. Твърдо установените родственици и роднините по сватовска линия бяха вече достигнали внушителен брой и като се вземат предвид и най-различните възможности пред тях, очерта се широка мрежа от ревниви предположения и умилителни надежди. Всеобщата ревност към семейство Винси създаде чувство на съпричастност сред враждуващите представители на рода Федърстоун и тъй като нямаше явни признаци за безспорното облагодетелстване на някого от тях, съвсем естествено надделя страхът да не би дългокракият Фред да наследи земята, макар че всички разполагаха с богат запас и от друг вид чувства, както и с достатъчно свободно време, за да таят завист и към Мери Гарт. Соломон вмъкна в размишленията си мисълта, че Джона не заслужава нищо, а самият Джона успя да нагруби Соломон, като го нарече „алчен“. Джейн, голямата сестра, заяви, че на Мартините деца съвсем не се полагало толкова, колкото на нейните. От своя страна Марта, склонна да пренебрегне предимствата на първородните, изрази съжаление, че Джейн била толкова „ненаситна“. Напълно естествено бе най-близките роднини да се чудят на неоснователните надежди у първите и вторите братовчеди и да използват математическите си способности, за да изчислят до какви огромни суми би довел общият сбор от дребните завещания, в случай че се нароят много претенденти. Двама първи братовчеди дойдоха да чуят обявяването на завещанието, а също така пристигна и друг втори братовчед освен мистър Тръмбъл. Въпросният втори братовчед бе търговец на платове от Мидълмарч с изискано държание и силно хъкане. Двамата първи братовчеди бяха възрастни господа от Брасинг — единият предявяваше искания поради средствата, които изразходвал, за да дарява на богатия си братовчед Питър стриди и други подобни деликатеси, а другият, много навъсен мъж, опрял ръце и брадичка на бастуна си, предявяваше искания не въз основа на някакви конкретни услуги, а поради собствените си достойнства. И двамата бяха безукорни жители на Брасинг и много съжаляваха, че и Джона Федърстоун е оттам. Обикновено само непознати хора могат истински да оценят мъдреца в едно семейство.
	— Ами да, Тръмбъл е напълно сигурен, че ще вземе пет стотачки… уверявам ви… и не бих се учудил, ако брат ми вече му ги е обещал — заяви Соломон, който размишляваше на глас в присъствието на сестрите си вечерта преди погребението.
	— Боже, боже! — възкликна бедната Марта, чиято представа за стотачки обикновено се свеждаше до сумата на неплатения й наем.
	Ала на сутринта появата сред опечалените на непознат мъж, изникнал кой знае откъде, внезапно промени насоката на всички изказвани предположения. Точно той бе непознатият, описан от мисис Кадуоладър като жабок — мъж, някъде на около трийсет и две-три години, чиито изпъкнали очи, тънки устни, извита надолу уста, пригладена назад коса и чело, два пръста над веждите, наистина му придаваха застинал жабешки вид. Ясно, появил се е нов наследник, иначе защо ще е поканен с опечалените? Възникнаха нови догадки, които предизвикаха ново усещане за несигурност и всякакви разговори в погребалните карети почти секнаха. Всички ние се стряскаме от внезапно появилото се ново обстоятелство, което винаги е било налице и вероятно дори ни е бодяло очите, когато сме градели плановете си, без да се съобразяваме с него. Никой не бе виждал този загадъчен непознат освен Мери Гарт, а и тя не знаеше за него нещо повече освен това, че е идвал два пъти в Стоун Корт, още когато мистър Федърстоун седеше долу в гостната, и е прекарал няколко часа насаме с него. Удал й се бе случай да спомене на баща си за посещението му и вероятно сега Кейлъб бе единственият освен адвоката, който изгледа непознатия по-скоро с изпитателен поглед, отколкото с неприязън и подозрение. Кейлъб Гарт, без големи очаквания и съвсем не така алчен, се интересуваше главно от това, доколко ще се потвърдят догадките му, така че спокойното изражение, с което поглади усмихнато брадичката си и хвърли проницателен поглед, сякаш оценяваше дърво, бе коренно различно от уплашения и презрителен израз, появил се върху лицата на присъстващите, когато непознатият, на име Риг — както се разбра — влезе в облицованата с дърво гостна и седна близо до вратата, за да изслуша с всички присъстващи прочитането на завещанието. Точно тогава мистър Соломон и мистър Джона се бяха качили на горния етаж заедно с адвоката да потърсят завещанието. А мисис Уол, забелязала двата празни стола между нея и мистър Бортроп Тръмбъл, се осмели да се премести до местното величие, което въртеше пръстените си и поглаждаше дрехите си с намерението да не проявява нещо толкова злепоставящо за един способен човек като изненада или учудване.
	— Предполагам, мистър Тръмбъл, че сте напълно осведомен какво точно е направил бедничкият ми брат — заяви мисис Уол с най-ниския от мазните си тонове, като доближи обвитото си с креп боне до ухото на мистър Тръмбъл.
	— Скъпа госпожо, каквото и да ми е казал, ми го е казал поверително — отговори уредникът на търгове, като закри лицето си с ръка, сякаш да запази тайната.
	— Но тези, които са толкова убедени в късмета си, може и да се разочароват накрая — добави мисис Уол, очевидно за самоуспокоение.
	— Надеждите често са лъжовни — отбеляза мистър Тръмбъл, отново с поверителен тон.
	— Ами да! — възкликна мисис Уол, като хвърли поглед към семейство Винси, а после пак седна до сестра си.
	— Много е странно колко потаен беше бедничкият Питър — промърмори тя, отново със съвсем нисък тон. — Никой от нас не знае какви точно мисли са се въртели в главата му. Само се надявам и искам да вярвам, че не е по-голям проклетник, отколкото го смятаме, Марта.
	Бедничката мисис Кранч бе едра жена и дишаше като астматичка, така че имаше допълнително основание да изговаря съжденията си съвсем ясно и затова дори шепотът й бе гръмогласен, а от време на време дори изригваше като повредена латерна.
	— Никога не съм била хищна, Джейн — отговори тя, — но родих шест деца, от които погребах три, пък и не се омъжих за богаташ. Най-големият, седнал ей там, е само на деветнайсет… така че сама се досещаш за какво става дума. Добитъкът е малко, земята — съвсем ялова. Ако някога съм се молила и нещо съм искала, то е било само от Бог, макар че ако имаш двама братя, като единият е ерген, а другият — бездетен след два брака… човек може и да се надява.
	А междувременно мистър Винси, хвърлил поглед към непроницаемото лице на мистър Риг, извади табакерата си за енфие и леко я потупа, но отново я прибра, без да я отвори, защото изведнъж реши, че подобно удоволствие, колкото и да е освежително за ума, не е подходящо в случая.
	— Не бих се учудил, ако Федърстоун е проявил по-голям разум, отколкото всички ние очакваме — прошепна той в ухото на жена си. — Погребението показва, че е мислил за всеки от нас. Много е хубаво, когато някой пожелае да бъде изпратен от близките си, и ако те се държат смирено, да не се срамува от тях. Ще съм много доволен, ако е оставил на всеки поне мъничко наследство. Макар и скромно, може да свърши добра работа на доста хора.
	— Всички тук изглеждат чудесно, докарани с креп, коприна и така нататък — доволно отбеляза мисис Винси.
	Със съжаление трябва да кажа, че Фред с голямо усилие потискаше смеха си, който в случая би бил далече по-неподходящ от табакерата на баща му. Младежът бе дочул подхвърлената от мистър Джона догадка за някакво „незаконно дете от любовница“ и при вида на непознатия, седнал точно насреща му, го напуши голям смях. Забелязала напъна и потрепването на устните му, преминало в кашлица, Мери много хитроумно му оказа помощ, като го помоли да си сменят местата, така че той седна в закътан ъгъл. Фред изпитваше дълбока благосклонност към всички до един, включително и към Риг. Изпълнен с разбиране към тези хорица, които не бяха такива късметлии, за какъвто се мислеше той, Фред за нищо на света не би се държал лошо. И все пак не беше никак трудно да се подсмива.
	Появата на адвоката и двамата братя прикова вниманието на всички.
	Адвокатът бе мистър Стандиш и тази сутрин той бе пристигнал в Стоун Корт напълно убеден, че знае много добре кой ще бъде доволен и кой — разочарован още преди да е изтекъл денят. Завещанието, което се канеше да прочете, бе последното от трите, изготвени по молба на мистър Федърстоун. Мистър Стандиш никога не променяше поведението си според обстоятелствата — неизменно се обръщаше с дълбок, непринудено учтив глас към всички, без да прави разлика помежду им, като говореше главно за реколтата, която щяла да бъде „много добра, слава богу!“, за последните вести относно краля, както и за херцога на Кларънс*166, истински моряк до мозъка на костите, най-подходящият човек да управлява острови като британските.
	[*166 Английският крал Джордж ІV умира на 26 юни 1830 г. и на трона се възкачва херцогът на Кларънс, известен като крал Уилям ІV. — Б.пр.]
	Преди време старият Федърстоун, взрян в пламъците на камината, често си мислеше за това, колко ще се изненада Стандиш някой ден. Вярно е, че ако в последния миг наистина бе осъществил намерението си да изгори завещанието, изготвено от друг адвокат, той не би постигнал тази дребна цел. И все пак бе изпитвал удоволствието да размишлява по този въпрос. Безспорно мистър Стандиш беше изненадан, но не усети никакво съжаление. Тъкмо обратното, почувства се щастлив от дребното любопитно обстоятелство, че откриването на второ завещание ще подсили изумлението у някои представители на рода Федърстоун.
	Колкото до това, какво изпитваха Соломон и Джона сега, те се чувстваха в пълно неведение. Струваше им се, че първото завещание би могло да е валидно донякъде, но вероятно ще има такова преплитане между първоначалните и по-късните намерения на бедничкия Питър, че това би довело до безкрайно ходене по съдилища, докато най-после всеки получи своето — твърде неприятно обстоятелство с единственото предимство, че нещата няма да се решат изведнъж. Така че двамата братя, влезли заедно с мистър Стандиш, бяха извънредно сдържани и сериозни. Ала Соломон отново извади бялата си носна кърпа с усещането, че във всички случаи предстоят вълнуващи клаузи, а сълзите по време на погребение, колкото и да са оскъдни, обикновено се бършат с ленена кърпа.
	Вероятно човекът, обзет от най-трескаво вълнение в този миг, бе Мери Гарт поради ясното съзнание, че всъщност тъкмо тя е изцяло отговорна за наличието на второ завещание, което би могло да окаже съдбоносно въздействие върху съдбата на някои от присъстващите. Никой освен нея не знаеше какво се бе случило през онази нощ.
	— Завещанието, което държа в ръка — заговори мистър Стандиш, който, седнал на масата в средата на гостната, съзнателно бавеше процедурата и дори продължително се закашля, за да покаже, че е необходимо добре да прочисти гърлото си, — е изготвено от мене и подписано от починалия ни приятел на 9 август 1825 година. Аз обаче установих наличието и на друг документ, за който досега изобщо не знаех, с дата 20 юли 1826 г., по-малко от година по-късно. А както разбирам, освен това има… — тук мистър Стандиш внимателно се вгледа през очилата в документацията пред себе си — и допълнение към второто завещание, с дата 1 март 1828 година.
	— Боже, боже! — съвсем неволно възкликна сестрата Марта, потресена от многото дати.
	— Ще започна с прочита на първото завещание — продължи мистър Стандиш, — защото очевидно такава е била волята на починалия, щом този документ не е унищожен.
	На всички преамбюлът се стори твърде дълъг и няколко души редом със Соломон разчувствано поклатиха глава, вторачени в пода. Всеки избягваше да срещне погледа на другия и всички главно се взираха или в петната по покривката, или в голото теме на мистър Стандиш. Всички освен Мери. Докато другите се чудеха накъде да обърнат очи, тя съвсем спокойно се вгледа в тях. Така че още при изричането на първото изявление „предоставя се и се завещава“, девойката забеляза как лицата на всички — с изключение на мистър Риг — леко се промениха, сякаш раздвижени от вътрешно вълнение. Непознатият седеше невъзмутимо спокоен, но всъщност всички присъстващи, съсредоточени върху по-важни неща и напрегнати от обстоятелството, че се обявяват завещания, които после могат да се отменят или не, бяха престанали да мислят за него. Фред целият почервеня, а мистър Винси реши, че не може да не извади табакерата си, макар че не я отвори.
	Първо се прочетоха дребните завещания, но дори и надеждата, че във втория документ бедничкият Питър би могъл да е по-великодушен, не можеше да потисне нарастващото възмущение и гняв. На човек му се иска винаги да е зачетен добре — в миналото, в настоящето и в бъдещето. А гледай ти как този Питър е могъл да завещае само по двеста лири поотделно на братята и сестрите си и само по сто на всеки ро`ден племенник или племенница! За семейство Гарт изобщо не се споменаваше, а мисис Винси и Розамонд поотделно получаваха по сто. На мистър Тръмбъл се завещаваше бастунът със златната дръжка, както и петдесет лири. Същата прилична сума се даряваше на другия втори братовчед, както и на двамата първи поотделно, но според навъсения господин подобно завещание не вършело никаква работа. А после следваха разни противни добавки в полза на липсващи лица — твърде съмнителни и според догадките дори долни хора. Едно бързо пресмятане показваше, че вече са раздадени три хиляди. А какво е смятал да прави Питър с останалите пари… а също и със земята? И какво от всичко чуто досега после ще се отмени или не?… И ще бъде ли благоприятно въпросното отменяне, или не? Всяка реакция сега би могла да е преждевременна и после да се окаже неадекватна. Мъжете бяха достатъчно силни да запазят самообладание и да замълчат в създалото се объркано и напрегнато положение — едни само свиваха устни, а други ги разтягаха според мускулните си привички. Ала Джейн и Марта направо рухнаха под тежестта на възникналите въпроси и се разплакаха. Бедничката мисис Кранч бе донякъде доволна от възможността да получи две стотачки без всякакво усилие, но също така донякъде съзнаваше, че делът й е мизерен, докато мисис Уол бе възмутена вдън душа, че като родна сестра получавала толкова малко, а някой друг щял да получи твърде много. Общото мнение бе, че това „много“ ще се падне на Фред, но самото семейство Винси бе приятно изненадано, когато се обяви, че на сина им се завещават десет хиляди лири в различни вложения… а няма ли и земята да му се даде? Фред прехапа устни, защото бе трудно да прикрие усмивката си, а мисис Винси се почувства най-щастливата жена — при тази блестяща перспектива тя напълно забрави за възможността от евентуална отмяна.
	Завещаваха се някои лични вещи, а също и земята, като тя изцяло се прехвърляше на едно лице, и то беше… О, нима е възможно! О, напразни надежди за благосклонност от един стар скъперник! О, безброй епитети, безсилни да изразят възмущението от човешкото безразсъдство!… този наследник бе Джошуа Риг, който се обявяваше за единствен изпълнител на завещанието, като оттук нататък наследяваше и името Федърстоун.
	В гостната сякаш се надигна вълна, предизвикана от всеобщия потрес на наследниците. Всеки отново се вторачи в мистър Риг, който очевидно не беше никак изненадан.
	— Много странно пристрастие на завещателя — възкликна мистър Тръмбъл, който за пръв предпочете да го смятат за неосведомен относно делата на стареца. — Но има и второ завещание… има и допълнителен документ. Още не сме чули последното желание на починалия.
	В този миг Мери Гарт си помисли, че това, което им предстои да чуят, всъщност не беше последното му желание. Второто завещание отменяше всичко — в сила оставаше единствено дареното на споменатите долни хора (промените по отношение на тях бяха предмет на добавката към завещанието), както и прехвърлянето на цялата земя в енорията на Лоуик, заедно с добитъка и всички съоръжения, на името на Джошуа Риг. Остатъкът от наследството трябваше да се предостави за създаване на старопиталище с наименованието „Старопиталище «Федърстоун»“, което да се построи на терен, близо до Мидълмарч, вече закупен за целта от завещателя — неговото желание било, както се споменаваше в документа, да прославя всевишния. Никой от присъстващите не получаваше и грош, но мистър Тръмбъл наследяваше бастуна със златната дръжка. На всички им бе нужно доста време, преди да възвърнат способността си да говорят. Мери не смееше да погледне Фред.
	Пръв взе думата мистър Винси — след ободрителното въздействие на табакерата — и заговори силно възмутен:
	— Това е най-безразсъдното завещание, което изобщо съм чувал през живота си. Смятам, че той не е бил с всичкия си, когато го е правил. Смятам, че последното му завещание е напълно безмозъчно — добави мистър Винси с чувството, че думата „безмозъчно“ представя нещата в истинската им светлина. — Какво ще кажеш, Стандиш?
	— Според мене починалият ни приятел винаги е бил наясно какво прави — заяви мистър Стандиш. — Всичко е напълно изрядно. Прикачено е и писмо на Клеменс от Брасинг към завещанието. Той е изготвил документа. Много почтен адвокат.
	— Никога не съм забелязвал каквото и да е размътване на съзнанието… отслабване на интелекта у починалия мистър Федърстоун — отбеляза мистър Тръмбъл, — но това завещание издава голямо своенравие. Винаги с охота съм помагал на стария човечец, а той ясно ми даваше да разбера, че ми е много задължен и ще отрази това в завещанието си. Бастунът със златната дръжка е направо смешна отплата към мене. Ала за щастие аз стоя над всякакви користни съображения.
	— Не виждам нищо особено изненадващо в случая — обади се Кейлъб Гарт. — Човек би имал пълно основание да се чуди, ако става дума за завещание, каквото би могло да се очаква от един открит прям господин. Ако ме питате мене, по-добре би било да няма никакво завещание.
	— Много необичайно твърдение от страна на един истински християнин, боже мой! — възкликна адвокатът. — Бих искал да чуя как ще го обосновеш, Гарт.
	— Оо! — запъна се Гарт, като се наведе напред, допря с изящен жест върховете на пръстите си и се вторачи замислено в пода. Винаги му се бе струвало, че боравенето с думи е най-трудната част на „търговията и предприемачеството“.
	В този миг се намеси мистър Джона Федърстоун.
	— Е, той всякога е бил голям лицемер, този мой брат Питър. Но това завещание надминава вече всичко. Ако знаех какво ще стане, нямаше да дойда във файтон с шест коня. Още утре ще си сложа светла шапка и ежедневно сако.
	— Боже, боже! — проплака мисис Кранч. — А ние се охарчихме с пари за път, пък и бедното ми момче толкова време се мота тук без работа. За пръв път чувам, че брат ми Питър така много искал да прославя всевишния, но даже и гръм да ме удари, ще кажа, че е много жестоко… нямам думи.
	— Няма да прокопсва там, където е отишъл, сигурен съм в това — заяви Соломон с много искрено озлобление, макар че не можеше да избегне мазния си тон. — Питър бе голям проклетник и старопиталището няма да му помогне, след като е проявил наглостта да покаже лошотията си и в последния си миг.
	— А през цялото това време си имаше свое собствено законно семейство — братя, сестри, племенници и племеннички… и седеше редом до тях в църквата, когато му скимнеше да се появи там — проплака мисис Уол. — И като почтен човек можеше да завещае имотите си на тези, които никога не са били прахосници, не са харчели безразборно… а са преживявали що-годе прилично, като са пестели всеки грош или са го влагали разумно. А сега, като си спомня само… как непрекъснато си правех труда да го навестявам и да проявявам сестрински грижи… а той през цялото време е таял такива мисли в главата си, от които човек направо настръхва. Но щом всевишният е допуснал подобно деяние, той непременно иска да го накаже за всичко сторено. Братко Соломоне, искам да се махна оттук, ако ме закараш.
	— Кракът ми вече няма да стъпи в този дом — заяви Соломон. — Имам си собствена земя и собствени имоти и не ми е притрябвало някакво си завещание.
	— Какво измамно нещо е късметът на този свят — отбеляза братът Джона. — Няма никакво значение дали си силен духом, или не. По-добре е да си пълен егоист. Ала тези, които още щъкат по земята, трябва да се поучат. Едно глупашко завещание е предостатъчно за едно семейство.
	— Има най-различни прояви на глупавина — добави Соломон. — Аз няма да хвърля парите си на вятъра или да ги харижа на някакъв си любимец от не знам къде си. Държа на тези, които носят името Федърстоун по рождение, а не на разни самозванци, прикачили си го просто ей така.
	Соломон се обърна с тези думи уж към мисис Уол, но ги изрече доста високо, след което се надигна да придружи сестра си. Братът Джона чувстваше, че е способен да излее още куп язвителни остроумия, но реши, че е неразумно да обижда новия собственик на Стоун Корт, преди напълно да се убеди, че въпросният господин действително не възнамерява да проявява никакво гостоприемство към остроумните представители на рода Федърстоун, чието фамилно име ще носи.
	Всъщност самият Джошуа Риг сякаш ни най-малко не се трогна от подхвърлените намеци и изведнъж, напълно променен, хладно се приближи до мистър Стандиш и с хладен тон му зададе някои практически въпроси. Говореше с висок креслив глас и силен акцент. Фред вече никак не бе склонен да се подсмихва на господина и дори реши, че е най-отвратителното чудовище, което някога е виждал. Ала всъщност младежът се чувстваше доста зле. Търговецът на платове от Мидълмарч изчакваше реда си да поговори лично с мистър Риг — знае ли човек дали новият собственик няма да се нуждае от плат за сума ти чифтове крака, а печалбите са нещо, далече по-надеждно от наследствата. А освен това като втори братовчед търговецът не бе дотолкова развълнуван от завещанието, че да не прояви сега известно любопитство.
	След единственото си избухване мистър Винси потъна в честолюбиво мълчание и обзет от неприятни мисли, нямаше никакво желание да помръдне от мястото си, докато не забеляза как жена му се приближи до Фред, хвана ръката на любимеца си и тихо зарида. Бащата веднага скочи на крака и обърнал гръб на присъстващите, прошепна на мисис Винси:
	— Не падай духом, Луси, не ставай за смях пред всички тези хора, скъпа моя — а после добави с обичайния си висок глас: — Иди да поръчаш файтон, Фред. Нямам никакво време за губене.
	Мери Гарт също се бе застягала да се прибере вкъщи с баща си. Тя се сблъска с Фред в антрето и за пръв път прояви смелостта да го погледне в очите. Той бе много умърлушен и блед, както понякога дори съвсем младо лице може да посърне, а ръката му бе напълно изстинала, когато двамата се ръкуваха. Мери също бе много развълнувана — съзнаваше, че съвсем неволно бе предизвикала фатални последици в съдбата на Фред.
	— Довиждане — промълви тя с печална топлота. — Бъди смел, Фред. Мисля, че за тебе е по-добре да не наследиш пари. Че каква бе ползата от тях за мистър Федърстоун?
	— По-добре, няма що — раздразнен каза Фред. — Та какво може да се направи в случая? Сега вече трябва да стана свещеник. (Много добре съзнаваше, че тези думи ще раздразнят Мери — ами тогава тя да каже какво друго наистина би могъл да направи.) А се надявах, че ще мога наведнъж да се издължа на баща ти и да оправя положението. А ти дори и сто лири нямаш. И какво ще правиш сега, Мери?
	— Ще започна нова работа, разбира се, веднага щом си намеря. Баща ми има достатъчно поръчки, за да издържа останалите в семейството без мене. Довиждане.
	Много скоро Стоун Корт се опразни от всички истински представители на рода Федърстоун, както и от дълго застоялите се посетители. Бе изникнал друг пришълец, който се засели в околностите на Мидълмарч, ала в случая с мистър Риг Федърстоун преобладаващата реакция по-скоро се свеждаше до силна неприязън с непосредствени външни изблици, отколкото до догадки относно бъдещото му влияние в общността. Никой жител в Мидълмарч не бе достатъчно прозорлив, за да предвиди какво би могло да се случи след появата на Джошуа Риг.
	При тези обстоятелства напълно естествена е склонността ми да поразсъждавам върху въпроса как една твърде прозаична случка може да придобие и по-абстрактен характер. В това отношение историческите съпоставки биха свършили добра работа. Ала главното възражение срещу тях е, че добросъвестният разказвач може да не разполага с достатъчно място или пък (което впрочем се отнася до същото) не би могъл да възприеме историческите примери от напълно конкретната им страна, макар и да има философската убеденост, че ако те наистина са налице, биха добре онагледили въпросния случай. Смятам, че по-просто и по-откровено е да отбележа, че (защото не е възможно една действителна, съвсем обикновена случка да не може да се представи и като притча, като в нея принцът се замести с маймуна или обратно) някоя моя предишна или предстояща обрисовка на недостойни люде би могла да се възвиси, като се представи за притча. Така че ако се описват някои лоши нрави и грозни последици, читателят би могъл да се теши с мисълта, че те са непорядъчни само в алегоричен смисъл, и всъщност вижда пред себе си хора с известен финес. В този смисъл, когато ви разкривам истината за разни низки люде, читателят не трябва да смята, че историята няма нищо общо и с лордовете. А нищожните суми, които човек с прискърбие трябва да приеме след банкрута на големите си надежди, могат да нараснат и до нивото на големи търговски печалби само като се добави към тях съответният брой скромни нули.
	Но ако става дума за такава провинциална история, в която всички участници да са високонравствени личности, тя би могла да е от периода доста след първия законопроект за реформа, а Питър Федърстоун, както разбирате, почина и бе погребан няколко месеца преди лорд Грей*167 да стане министър-председател.
	[*167 Лорд Грей става министър-председател през ноември 1830 г. Първият законопроект за реформа получава кралско одобрение на 7 юни 1832 г. — Б.пр.]


>>	Глава 36

E>
P>
	Тъй странни са великите мъже,
	с възвишен ум, уж тежки мъдреци,
	но някак си печелят любовта,
	навсякъде оказват им честта.
	Те, толкова издигнати над нас,
	все пак живеят в простосмъртен свят
	и си представят как ли се дивим
	на всички техни думи и дела.
	И таз възхита за да удвоят,
	опитват се пред нас да изразят
	най-дръзките и смели свои мечти.
@	Даниел, Трагедията на Филотас*168
	[*168 _Самюел Даниел_ (1563–1619) — английски поет и драматург. — Б.пр.]
P$
E$

	Мистър Винси се прибра вкъщи след прочитането на завещанието с доста променени възгледи относно много неща. Той беше прям човек, но проявяваше склонност да изразява чувствата си не толкова пряко — когато бе раздразнен, че търговията с копринените му ширити не върви, си го изкарваше на коняря, когато го ядосаше зет му Булстроуд, започваше яростно да ругае методизма, а сега стана съвсем ясно, че е обзет от силен гняв към мързеливия Фред, поради което ядно изрита от пушалнята вън в коридора една безобидна бродирана шапчица.
	— Е, господинчо — заговори той, когато младият джентълмен тръгна да си ляга, — надявам се най-после да ти е дошъл акълът в главата и през следващия семестър да отидеш и да си изкараш изпита. Аз вече съм взел решенията си и те съветвам и ти много бързо да вземеш своите.
	Фред не отговори, обзет от пълно отчаяние. Само преди двайсет и четири часа бе смятал, че вместо да се налага да мисли какво ще прави, днес по това време вече ще е ясно, че не трябва да прави нищо — само ще ходи на лов, подобаващо облечен*169, за да се добере до леговището на лисиците, ще има първокласен ловджийски кон, а и допълнителен добър кон за езда и ще се радва на всеобщо уважение. Освен това ще може веднага да се разплати с мистър Гарт, а Мери вече няма да има възражения да се омъжи за него. И всичко това щеше да стане без всякаква необходимост да учи или някакви други пречки, а единствено по силата на провидението, проявило се чрез прищявката на един стар човек. Ала сега, след изтичането на двайсетте и четири часа всички тези реални очаквания бяха напълно разбити. Беше направо непоносимо, че тъкмо когато самият той, съкрушен от разочарованието, страдаше толкова много, с него се държат така, сякаш по някакъв начин е могъл да предотврати случилото се. Затова сега той излезе, без да продума, и майка му трябваше да го защитава.
	[*169 По онова време ловците са носели яркочервени сака. — Б.пр.]
	— Не бъди жесток към горкото момче, Винси. И все пак той ще успее в живота, въпреки че този проклет старец го измами. Напълно съм убедена — както съм сигурна какво виждам в момента, — че един ден Фред ще успее… защо иначе оцеля, след като беше с единия крак в гроба? За мене това е чист грабеж — да му се дават обещания, означава наистина да му се даде земята… и какво всъщност представляват обещанията, когато става ясно, че всъщност не са били никакви обещания. Както сам видя, старецът действително му е завещал сто хиляди лири, а после му ги е отнел.
	— После му ги отнел, значи! — раздразнено повтори мистър Винси. — Чуй какво ти казвам, момчето няма късмет. А ти винаги прекалено го глезиш.
	— Ех, Винси, та той ми е първородната рожба, а и ти много се перчеше, когато се появи. Пъчеше се гордо като паун — отбеляза мисис Винси, възвърнала с лекота веселата си усмивка.
	— Та знае ли човек какво ще се пръкне от едно бебе! Бил съм голям глупак, признавам — добави съпругът с поомекнал тон все пак.
	— Но кой друг има такива прекрасни, хубави деца като нашите? Фред далече превъзхожда всички хорски синове — личи по приказката му, че се е движил сред колежани. А Розамонд… къде ще намериш момиче като Розамонд? И най-голямата дама не би могла да се мери с нея. Нали виждаш… мистър Лидгейт е общувал със знатни хора, ходил е къде ли не, но се влюби в нея още щом я зърна. Не че не ми се ще Розамонд да не се бе сгодявала. Можеше при някое свое посещение да срещне богат благородник, който щеше да е далече по-добра партия за нея. Като например в имението на съученичката си мис Уилоуби. Сродниците на тази фамилия са също така знатни, както и роднините на мистър Лидгейт.
	— По дяволите с тези роднини! — възкликна мистър Винси. — До гуша ми дойде от тях. Не искам зет, който няма с какво друго да се похвали освен с роднини.
	— Ех, скъпи — възкликна мисис Винси, — та ти изглеждаше безкрайно доволен тогава. Аз не бях вкъщи, но Розамонд ми каза, че изобщо не си възразил срещу предложението за годеж. А тя вече започна да си купува тънък лен и батиста за бельо.
	— Не и с мое съгласие — заяви мистър Винси. — С такъв син безделник тази година ще имам достатъчно големи разходи, за да харча и за сватбено облекло. Времената са много тежки, наоколо масово се разоряват, а според мене Лидгейт не е скътал настрана и грош. Няма да дам съгласието си за женитбата им. Нека почакат, както едно време са чакали хората.
	— Розамонд много ще се разстрои, Винси, а ти добре знаеш, че не можеш да се противопоставиш на волята й.
	— Напротив, мога. Колкото по-скоро се отмени годежът, толкова по-добре. Като гледам какво прави докторът, не ми се вярва, че някога ще си докара приличен доход. Създава си врагове. Само това чувам, че си докарва.
	— Но мистър Булстроуд много го цени, скъпи мой. Той ще е извънредно доволен от такъв брак.
	— Щял да е доволен, по дяволите! — изруга мистър Винси. — Та да не би Булстроуд да ги храни после! И ако Лидгейт си мисли, че аз ще му дам пари да създаде дом, много се лъже, това само мога да кажа. Както я карам, скоро ще трябва да се лиша и от конете. Добре ще е да кажеш на Роузи всичко това.
	Подобно поведение съвсем не бе необичайно за мистър Винси — да даде прибързано съгласието си, а след като осъзнае, че е постъпил прибързано, да възложи на друг неприятното отменяне. Ала мисис Винс, на която винаги й е било трудно да се противопоставя на съпруга си, побърза още на другата сутрин да предаде на Розамонд думите му. Розамонд, сведена над муселиновото ръкоделие, мълчаливо изслуша всичко, а накрая само с леко движение на изящната си шия изрази твърдоглавото си намерение да не отстъпва, но единствено човек, който я познава отлично, би могъл да разбере този неин жест.
	— Какво ще кажеш за това, скъпа моя? — попита майка й с любящо смирение.
	— Баща ми сам не вярва на думите си — отговори Розамонд съвсем спокойно. — Винаги ми е казвал, че иска да се омъжа за човека, когото обичам. И аз ще се омъжа за мистър Лидгейт. Изминаха седем седмици, откакто баща ми даде съгласието си. И се надявам да закупим къщата на мисис Бретън.
	— Е, скъпа моя, оставям те да се спогодиш с баща си. Ти с всекиго успяваш да се спогодиш. Но ако някога отидем да купим дамаска… това ще е само от магазина на Садлър… далече по-добър е от този на Хопкинс. Но къщата на мисис Бретън е много голяма. Ще се радвам да имаш такъв дом. Той обаче изисква много мебели… килими и всичко останало освен чинии и чаши. Смяташ ли, че мистър Лидгейт е склонен да я вземете?
	— Сигурно не допускаш, че съм го питала, мамо. Той гледа своите работи, разбира се.
	— Но може да очаква пари, скъпа моя, а ние се надявахме ти да получиш добро наследство като Фред… А сега всичко е толкова ужасно… нищо не ни носи радост, като гледаме какво разочарование изпитва момчето ни.
	— Това няма нищо общо с женитбата ми, мамо. Фред трябва да се откаже от мързела си. Отивам горе да предам ръкоделието на мис Морган — много я бива във външното подшиване. Смятам, че сега Мери Гарт може да направи някои неща за мене. Тя шие превъзходно и това е най-доброто й качество. Бих искала батистените ми волани да са с двойно поръбване. А за това е нужно много време.
	Мисис Винси имаше пълно основание да вярва, че Розамонд ще се спогоди с баща си. Въпреки организираните вече`ри, авджилъка и гръмките ругатни, мистър Винси точно толкова успяваше да наложи волята си, колкото и един министър-председател. Подобно на всички жизнерадостни, отдадени на удоволствията мъже, той лесно отстъпваше пред трудните обстоятелства. А обстоятелството, изпречило се сега пред него в лицето на Розамонд, бе особено трудно поради онази уж кротка настъпателност, която, както добре знаем, позволява на меката бистра подпочвена вода да избие дори изпод скалите. Ала мистър Винси съвсем не бе скала — цялата му непроменливост всъщност се свеждаше до вечно променливите му настроения, определяни като навик, но този навик изобщо не бе благоприятен, за да може таткото да възприеме единствената решителна линия на поведение спрямо годежа на дъщеря си, а именно: обстойно да проучи материалното положение на Лидгейт, да заяви своята неспособност за парична подкрепа, а също така да забрани едновременно както незабавната женитба, така и дълго проточил се годеж. Всичко това изглеждаше извънредно просто и лесно да се заяви. Ала решителният отказ, замислен в хладните часове на нощта, е изложен на бързи промени също както утринният мраз трудно устоява пред нарастващата дневна температура. В този случай най-различни съображения влияеха върху обичайното му мъгляво, но винаги темпераментно изразявано мнение: Лидгейт бе горд човек и не би понесъл никакви намеци, а да бъде изложен на открито унижение, бе направо немислимо. Мистър Винси изпитваше донякъде страхопочитание към доктора, донякъде бе горд, че такъв способен лекар е пожелал да се ожени за Розамонд, донякъде стреснат да повдига въпрос за пари, когато собственото му състояние не е цветущо, донякъде поуплашен да не бъде сразен в разговор с много по-образован и социално издигнат човек, донякъде боязлив да се противопостави на дъщеря си. Ролята, която мистър Винси предпочиташе, е на гостоприемния домакин, от когото всички са доволни. Многото работа сутринта му попречи да придаде официален словесен израз на възражението си, а вечерта последваха приятни неща като гощавка, вино, вист и всеобщо задоволство. А междувременно всеки изминал час добавяше по нещичко и по този начин постепенно се оформи окончателното решение за отказ от действие или по-точно доводът, че е твърде късно за всякакво действие.
	И така, приетият от семейството възлюбен прекарваше повечето от вечерите си в Лоуик Гейт, тъй че ухажването, което не се обвързваше пряко с парично обезпечаване от страна на тъста или с добър доход от упражняваната професия, продължи да процъфтява под зоркия поглед на самия мистър Винси. Младежкото ухажване, онази изящна паяжина с най-леки потрепвания, е нещо почти недоловимо — то се свежда до мигновени докосвания на пръстите, сливане на сияйните лъчи от сини и черни ириси, недоизказани слова, слабо поруменяване на бузите и на устните, смътни трепети. Самата паяжина е изтъкана от чисти помисли и неуловими възторзи, от копнежи за съпричастност, блянове за цялостност, от неопределено усещане за доверие. И Лидгейт с удивителна лекота започна да тегли тази тънка паяжина от душевните си струни въпреки уж забравеното драматично преживяване с Лор, въпреки познанията си по биология и медицина. Защото трябва да се отбележи, че всъщност изследването на отслабнал мускул или на поставени в съд очни ябълки (като тези на света Лучия*170), както и други обекти на научно изследване далече не са така несъвместими с възвишената любов, както е несъвместима глупостта по рождение или пълното отдаване на низки страсти. Що се отнася до Розамонд, подобно на изящна водна лилия, тя се дивеше на собственото си извисяване и също така усърдно доплиташе общата паяжина. Всичко това се случваше в гостната, в ъгъла, където стоеше пианото, и макар да бе слабо, осветлението там бе като пъстроцветна дъга, улавяна от погледа на мистър Феърбръдър или другите посетители. Твърдото убеждение, че мис Винси и мистър Лидгейт са сгодени, се разпространи навсякъде из Мидълмарч, без обявяването на официален годеж.
	[*170 _Света Лучия_ — великомъченица от ІІІ в., на която се молят при очни болести поради името й. Обикновено се изобразява със съд в ръцете, върху който са поставени две очи. — Б.пр.]
	Леля Булстроуд отново бе обхваната от безпокойство, ала този път се обърна към брат си и нарочно отиде в складовете му, за да избегне бъбривостта на мисис Винси. Отговорите му обаче далече не бяха удовлетворителни.
	— Уолтър, не мога да повярвам, че си допуснал всичко това да става пред очите ти, без да провериш материалните възможности на Лидгейт — заяви мисис Булстроуд, като измери с много сериозен поглед брат си, който в склада бе обзет от обичайното си раздразнение. — Представи си само как едно такова момиче, израсло в разкош… с прекалено светско възпитание, както, за съжаление, трябва да отбележа… та какво ще прави то при такъв малък доход?
	— О, по дяволите, Хариет! А какво да правя аз, като разни пришълци идват в града, без да ме питат? Ти да не би да залости вратата си за посетители като Лидгейт? Булстроуд му даде тласък в развитието повече от всеки друг. Аз не съм вдигал никаква шумотевица около този млад човек. Иди да разговаряш по въпроса с мъжа си, а не с мене.
	— Слушай, Уолтър, че каква вина би могъл да има мистър Булстроуд? Сигурна съм, че той не е желал този годеж.
	— О, ако Булстроуд не се бе захванал да го тика напред, аз никога не бих го поканил вкъщи.
	— Но ти го повика да лекува Фред и съм сигурна, че това беше голямо поощрение — отговори мисис Булстроуд, започнала да губи здрава почва под краката си в този оплетен спор.
	— Не знам дали наистина е било поощрение — раздразнено каза мистър Винси. — Знам само, че собственото ми семейство ми създава прекалени грижи. Бях твой предан брат, Хариет, преди да се омъжиш за Булстроуд, но трябва да призная, че той не всякога се държи приятелски с твоите роднини, както би могло да се очаква.
	Мистър Винси съвсем не бе някой йезуит, но надали някой завършен йезуит би могъл така сръчно да извърти въпроса. По този начин на Хариет й се наложи да защитава съпруга си, вместо да вини брат си, така че разговорът приключи по съвсем различен начин от началото също като някоя от неотдавнашните препирни между зетя и шурея на енорийските събрания.
	Мисис Булстроуд не спомена нищо за упреците на брат си пред съпруга си, но още същата вечер поде разговор за Лидгейт и Розамонд. Той обаче съвсем не се вълнуваше толкова много от съдбата им като нея и само сдържано спомена за съществуващите клопки в началото на всяка докторска кариера, както и за необходимостта от благоразумие.
	— Виж какво, скъпа моя — заговори той помирително, — тези, които странят от светския живот, не могат да направят кой знае какво, за да предотвратят грешките на прекомерно светските личности. Трябва да се примирим с това положение относно семейството на брат ти. Бих предпочел мистър Лидгейт да не се бе обвързвал по този начин, но той ме интересува дотолкова, доколкото със своите способности може да служи на всевишния, както ни повелява божията воля при всяко изпитание на съдбата.
	Мисис Булстроуд не каза нищо повече, като почувства известна неудовлетвореност, но я отдаде на не дотам развитата си духовност. Тя бе уверена, че мъжът й бе една от тези личности, за които се пишат спомени след смъртта им.
	Колкото до самия Лидгейт, след като го приеха, той също бе готов да приеме всички последици, които смяташе, че е способен да предвиди съвсем ясно. Разбира се, трябва да се ожени след година, а вероятно дори и след половин година. Предишните му намерения съвсем не бяха такива, но другите му планове не бива да се провалят — просто се налага да ги пренареди. Естествено, за брака е нужно да се подготви, както му е редът. Трябваше да замени стаите, които сега обитаваше, със семеен дом. Лидгейт бе чул Розамонд да говори с възхищение за къщата на възрастната мисис Бретън на улица „Лоуик Гейт“ и когато сградата се освободи след смъртта на старата дама, влезе в преговори за закупуването й.
	Направи всичко това някак между другото, също както поръчваше на шивача си различен вид изискано облекло, без да се смята за разточителен. Тъкмо обратното, би му била неприятна всякаква показна екстравагантност. В лекарската практика се бе натъквал на всевъзможни степени бедност и милееше за тези, които познават вкуса на нищетата. Би се чувствал чудесно на маса, където сосът се сервира в съд със счупена дръжка, а някой великолепен банкет не би могъл да го впечатли особено с нещо друго освен, да кажем, с интересен събеседник. Ала никога не му хрумваше да живее по друг начин освен по напълно обикновения според него — със специални чаши за бяло рейнско вино и безупречно сервиране. Палеше се по френските социални теории, но не прихвана миризма на готвено. Можем да възприемаме съвсем свободно дори най-крайните възгледи, ала мебелировката ни, устройваните вечери, както и вкусът ни към хералдически девизи в стъклена витрина ни свързват неразривно с йерархически определен ред. А Лидгейт не клонеше към крайните възгледи. Не му допадаха разни босоноги доктрини, защото много държеше на добрите обувки. В никоя друга област не бе радикално настроен освен по отношение на реформите в медицината и стремежа си към нови открития. Във всичко останало от практическия си живот той се движеше, като следваше наследствените си привички — донякъде тласкан от честолюбие и неосъзнат егоизъм, които вече определих като белези за известно тесногръдие, но донякъде и от наивност, която произтича от пълното отдаване на любими теории.
	Мъчителните въпроси, които се мяркаха в съзнанието му след годежа, връхлетял го съвсем внезапно, се отнасяха по-скоро до недостига на време, отколкото на пари. Естествено, да си влюбен и непрестанно да те очаква някоя девица, далече по-красива на живо от образа в спомена ти, неминуемо оказва влияние върху свободното време, което добре би послужило например на някой усърден германец да направи неизбежното велико откритие. Това всъщност бе сериозен довод да не отлага сватбата прекалено много, както и загатна на мистър Феърбръдър един ден, когато приятелят му го навести в квартирата с няколко езерни находки — свещеникът искаше да ги разгледа под по-силен микроскоп от своя и когато забеляза претрупаната маса с безредно нахвърляните апарати и експонати, подхвърли хапливо:
	— Очевидно Ерос е деградирал. В началото започна с въвеждането на ред и хармония, но сега отново се е завърнал безпорядъкът.
	— Така става в дадени фази — съгласи се Лидгейт, като повдигна вежди и се усмихна, преди да нагласи микроскопа. — Ала по-добрият ред ще започне след това.
	— Скоро ли? — запита свещеникът.
	— Надявам се, че да. С подобно неустановено положение само се губи време, а когато човек има определени научни намерения, всеки миг е от значение. Смятам, че женитбата вероятно е най-хубавото нещо за един мъж, който иска да работи усърдно. Тогава всичко му е наред — няма да се терзае с лични проблеми. Може да намери спокойствие и свобода.
	— Направо си за завиждане — отбеляза свещеникът, — че пред тебе се разкрива такава възможност… Розамонд, спокойствие и свобода, всичко това, предназначено единствено за тебе. А виж мене — разполагам само с лулата си и микроскопичните организми. Е, готов ли си вече?
	Лидгейт не спомена пред свещеника другата причина за желанието му да скъси времето за ухажване. Дори сега, когато още бе опиянен от виното на любовта, той се дразнеше, че в дома на Винси го занимават със семейните работи и го въвличат в клюките из Мидълмарч, в непрекъснатите наздравици, в играта на вист и изобщо в пълното скудоумие. Налагаше се да се държи почтително, когато мистър Винси проявяваше потресаващо невежество по някои въпроси и препоръчваше например дадени алкохолни напитки като най-превъзходното лечебно средство. А на мисис Винси изобщо не й хрумваше, че с фамилиарното си и простовато поведение може да дразни вкуса на бъдещия си зет. Поначало Лидгейт трябваше да признае пред себе си, че слиза малко под нивото си, като се обвързва със семейството на Розамонд. Ала такова изящно същество като нея страдаше по същия начин — прекрасна бе поне мисълта, че с женитбата ще й предостави пълна смяна на средата.
	— Скъпа — промълви той една вечер с най-нежен глас, когато приседна до нея и се взря в лицето й…
	Но преди това би трябвало да обясня, че Лидгейт я завари сама в гостната, близо до отворения старинен прозорец, голям почти колкото цялата стена, през който сега нахлуваха летните ухания от градината в задния двор. Баща й и майка й бяха отишли на гости, а всички останали се разхождаха някъде навън.
	— Скъпа! Очите ти са зачервени.
	— Така ли? — учуди се Розамонд. — Чудя се защо.
	Не беше в неин стил да изпада в излияния или да се оплаква.
	Само ако някой много настоява, би споделила тревогите си, и то съвсем изискано.
	— Нима би могла да скриеш нещо от мене! — възкликна Лидгейт, като нежно докосна с длан ръцете й. — Дали не виждам сълзички по клепачите? Нещо те мъчи, а ти не ми казваш. Та нали ме обичаш?
	— Защо да ти казвам, като не би могъл да промениш нищо. Това са ежедневни неща… навярно тези дни малко се влошиха.
	— Семейни дрязги. Не се притеснявай да ги споделиш. Сещам се какви са.
	— Татко е много раздразнителен напоследък. Фред го ядосва, а тази сутрин имаше пореден скандал, защото Фред заплашва да изостави цялото си образование и да се захване с нещо направо унизително. А освен това…
	Розамонд се поколеба, а бузите й леко поруменяха. Лидгейт не я бе виждал от сутринта на годежа толкова разтревожена и в този миг се изпълни с безпределна обич. Нежно целуна разтрепераните й устни, сякаш искаше да я насърчи да излее мъката си.
	— Усещам, че татко не е много доволен от годежа ни — продължи Розамонд почти шепнешком, — а снощи дори заяви, че щял непременно да говори с тебе, за да се отмени.
	— Ти би ли отменила годежа? — отривисто попита Лидгейт, почти ядосан.
	— Никога не отменям нещо, което съм решила да направя — отговори Розамонд, възвърнала спокойствието си при докосването на тази струна в душата й.
	— Бог да те благослови! — възкликна Лидгейт и отново я целуна. Подобна твърда решимост в подходящия момент бе направо възхитителна. Той продължи нататък:
	— Твърде късно е баща ти да заявява, че годежът ни трябвало да се отмени. Ти си пълнолетна и вече принадлежиш на мене. Само да възникне нещо, което да те огорчи, и… това би било сериозно основание да ускорим сватбата.
	Несъмнено задоволство проблесна в сините й очи, устремени към него, и тяхната сияйност сякаш озари цялото му бъдеще с меки слънчеви лъчи. Съвършеното щастие — онова приказно щастие, когато след всички усилия и терзания изведнъж се озовеш в самия рай и там нищо друго не се изисква от тебе, освен да се радваш на щедро предоставените ти удоволствия — сякаш бе напълно достижимо само след известно изчакване горе-долу от няколко седмици.
	— Че защо да я отлагаме? — попита той с пламенна настойчивост. — Вече закупих къщата и сега всичко може да се подготви много бързо… не е ли така? Няма защо да се грижиш за нови дрехи. Те могат да се закупят и след това.
	— Какви само интересни хрумвания имате вие, умните мъже! — възкликна Розамонд, чиито трапчинки се откроиха съвсем ясно поради необичайно непринудения й смях, предизвикан от нелепата смешка. — За пръв път чувам, че сватбените одежди могат да се закупят и след венчавката.
	— Вероятно не искаш да кажеш, че възнамеряваш да ме караш да чакам месеци наред заради някакви си дрехи? — попита Лидгейт, доста озадачен дали всъщност Розамонд очарователно го дразни, или наистина се въздържа от бърза женитба. — Не забравяй, че ни предстои много по-пълно щастие от настоящото… да бъдем непрекъснато заедно, да не зависим от околните, както и да подредим живота си по собствен вкус. Хайде, скъпа, кажи ми кога най-после ще бъдеш изцяло моя.
	В гласа на Лидгейт потрепна настойчива молба, сякаш докторът смяташе, че избраницата му би го наранила дълбоко с всякакви безсмислени отлагания. Розамонд също доби сериозен, дори леко замислен вид. Всъщност тя бързо запрехвърля наум множеството тънки работи като поръбването на дантели, бельо и фусти, за да може да отговори що-годе точно.
	— Шест седмици ще са предостатъчни… нали така, Розамонд? — настойчиво каза Лидгейт и пусна ръцете й, за да я прегърне нежно.
	Едната й изящна ръчичка веднага се вдигна да пооглади прическата й, след което последва познатото твърдоглаво движение на шията и накрая тя заяви със сериозен глас:
	— Необходимо е да се подготвят мебелите и ленените покривки. Но мама може да се погрижи за всичко това, докато ни няма.
	— Да, така е. Трябва да заминем за около седмица.
	— О, много повече от това! — със сериозен глас заяви Розамонд. Тя мислеше за вечерните рокли, които ще облече за посещението при сър Годуин Лидгейт — отдавна тайно си мечтаеше прекрасният престой в имението му да запълни поне една четвърт от медения им месец, дори ако трябва да се отложи запознанството с другия чичо, доктор по теология (също с достоен ранг, макар и прекалено сериозен за кръвен родственик). След тези думи Розамонд отправи към възлюбения си удивен, но и донякъде укорителен поглед и той веднага разбра, че тя може би желае да удължи сладостния промеждутък от време, когато и двамата се чувстват някак самотни.
	— Ти ще решиш, любима, кога да насрочим сватбата. Но нека да сме по-решителни и да сложим край на всяко безпокойство, което вероятно изпитваш. Шест седмици!… Сигурен съм, че те ще са предостатъчни.
	— Аз действително мога да ускоря нещата — отбеляза Розамонд. — Тогава би ли уведомил татко, ако обичаш?… Мисля, че ще е по-добре да му пишеш.
	Тя поруменя и обърна главица към него също както градинските цветя обръщат лица към нас, когато се разхождаме блажено сред тях в прелестния вечерен здрач — не се ли крие в тях безмълвната душа на нещо средно между дете и нимфа, там, сред нежните листенца, които проблясват и дишат около цветните тичинки?
	Той леко докосна с устни ухото и шията й, а после двамата безмълвно поседяха в тази поза един до друг известно време, време, което течеше покрай тях като ромонливо поточе, а слънцето ги обсипваше с целувки. В този миг Розамонд си мислеше, че едва ли някой би могъл да е по-влюбен от нея. От своя страна Лидгейт си мислеше, че след всички безумни грешки и нелепа доверчивост е намерил съвършената жена — чувстваше се така, сякаш отвсякъде е облъхнат от топла съпружеска обич, с каквато би могла да го дари само една възвишена жена, която цени вдъхновените му разсъждения и значимите му занимания и никога не би се намесила в тях, която с магическа лекота би създала порядък в дома и семейните разходи, ала пръстите й винаги биха били готови да се докоснат до лютнята и във всеки отделен миг да превърнат ежедневния бит във вълшебство, която е добре запозната с естествените женски ограничения и никога не би ги престъпила ни на косъм — с други думи, да е смирена и готова да се вслуша в повелята да не се прекрачват границите. Сега бе по-ясно от всякога, че намерението му да остане по-дълго ерген е било погрешно — женитбата няма да е пречка, а ще му даде тласък. А когато на следващия ден му се наложи да придружи пациент до Брасинг, Лидгейт случайно зърна сервиз за ядене, който му се стори толкова подходящ за настоящия случай, че мигновено го купи. Всъщност пести се доста време, като вършиш подобни неща, когато ти се удаде благоприятна възможност, а Лидгейт мразеше грозните чинии. Въпросният сервиз бе скъп, но вероятно всички сервизи са скъпи. Цялостното обзавеждане поначало струва скъпо, ала поне се прави само веднъж в живота.
	— Вероятно е прекрасен — отбеляза мисис Винси, когато Лидгейт й спомена за покупката с някои по-точни описания. — Тъкмо какъвто й трябва на Роузи. Дано не се счупи, да пази бог!
	— Необходимо е да се наемат прислужници, които не чупят вещите — отговори Лидгейт. (Разбира се, подобно разсъждение не можеше категорично да се отнася до всякакви евентуални последици. Ала в този период на очаквания не съществуваше разсъждение, което да не се приема като що-годе валидно от един учен мъж.)
	Разбира се, напълно излишно бе да се премълчава нещо пред майката, която винаги откликваше радушно на приятните неща, и тъй като самата тя бе щастлива съпруга, изпитваше единствено гордост от предстоящата женитба на дъщеря си. Ала Розамонд имаше съвсем сериозни основания, когато предложи на Лидгейт да се обърне към баща й с писмо. Тя съответно подготви баща си за получаването на такова писмо, като го придружи една сутрин до складовете и по пътя му спомена, че Лидгейт настоявал скоро да се оженят.
	— Това са глупости, скъпа моя — отговори мистър Винси. — Че какви средства има той, та да се жени? По-добре се откажи от този годеж. Казах ти го съвсем ясно и преди. За какво ти е такова добро образование, щом ще се омъжваш за бедняк? Подобно нещо е тежък удар за един баща.
	— Но мистър Лидгейт не е бедняк, татко. Той пое пациентите на мистър Пийкок и както разправят, това означавало осем-деветстотин годишен доход.
	— Това са пълни глупости. Какво значи да поеме пациентите? Та със същия успех той може да поеме и лястовиците догодина. Всичко направо ще му се изплъзне измежду пръстите.
	— Тъкмо обратното, татко, броят на пациентите му ще нараства. Не видя ли, че го повикаха от семейство Четам и Късобан?
	— Надявам се той да е наясно, че от мене няма да получи и петак… при цялото това разочарование с Фред, предстоящото разпускане на Парламента, поголовното чупене на машини навсякъде и настъпващите избори…
	— Скъпи татко! Какво общо има всичко това с женитбата ми?
	— Твърде много общо има! Както гледам, може и напълно да се разорим… страната ни дотам е стигнала! Някои дори говорят за края на света и мътните да ме вземат, ако всичко наоколо не ми намирисва точно на това. Както и да е, положението в търговията ми съвсем не е цветущо, за да отделям пари настрана, така че искам Лидгейт да е съвсем наясно по въпроса.
	— Сигурна съм, че той не очаква нищо от тебе, татко. А има и връзки със знатни хора — той непременно ще се издигне по един или друг начин. Погълнат е от това да прави научни изследвания.
	Тук мистър Винси замълча.
	— Не мога да се откажа от надеждата за щастие, татко. Мистър Лидгейт е джентълмен. Никога не бих могла да обикна човек, който не е съвършен джентълмен. Сигурно не искаш да се разболея от охтика като Арабела Холи. А ти много добре знаеш, че аз държа на своето.
	Бащата продължаваше да мълчи.
	— Обещай ми, татко, че ще приемеш желанието ни. Ние никога няма да се откажем един от друг. А ти много добре знаеш, че винаги си бил против дългите ухажвания и късните женитби.
	Последваха още няколко настоятелни думи от този порядък и накрая мистър Винси заяви:
	— Добре де, добре, дете мое. Той първо трябва да ми напише официално писмо, преди да му отговоря окончателно.
	След тези думи Розамонд се изпълни с увереност, че е постигнала целта си.
	В отговор мистър Винси настоя главно Лидгейт да си направи застраховка за живот — желание, което веднага бе изпълнено. Това беше извънредно утешителна постъпка в случай, че Лидгейт умре, но с нищо не променяше настоящото положение. И все пак вече не съществуваха пречки за женитбата на Розамонд и всички необходими покупки се извършваха с голямо въодушевление. Не и лишени обаче от някои благоразумни съображения. Една младоженка, на която й предстои да посети имението на баронет, непременно трябва да разполага с няколко разкошни носни кърпички. Розамонд си набави напълно необходимата половин дузина, но се примири с положението те да не са с най-високото качество бродерия. От своя страна Лидгейт, установил, че след пристигането му в Мидълмарч наличната му сума от осемстотин лири значително е намаляла, потисна желанието си да притежава старинно, изкусно украсено блюдо, предложено му в магазин на фирмата „Кибъл“, където се отби да купи вилици и лъжици. Бе прекалено горд, за да се държи по такъв начин, сякаш очаква мистър Винси да му даде пари за мебели. И макар да не бе необходимо веднага да плаща за всичко в брой и някои сметки можеха и да изчакат, все пак Лидгейт бързо започна да прави догадки какви средства би му дал тъстът под формата на зестра, за да облекчи заплащанията му. Не възнамеряваше да е разточителен, но необходимите вещи трябваше да се закупят и би било твърде неблагоразумно вложение, ако те са лошо качество. Всички тези грижи обаче бяха някак между другото. Лидгейт бе съвсем наясно, че занапред ще отдаде всичките си сили на науката и професионалните си занимания. Ала същевременно съзнаваше, че не би могъл действително да им се отдаде напълно в такъв дом, в какъвто живееше Ренч — с широко зейнали врати, с изтъркана покривка на масата, с деца в зацапани дрехи, с останали от обяда кокали, потъмнели ножове и евтини чинии. Но жената на Ренч бе мудна повлекана, която по цял ден стоеше вкъщи като вяла мумия, увита в голям шал. По всяка вероятност Ренч поначало бе започнал с неподходяща домашна апаратура.
	От своя страна Розамонд също бе изцяло обзета от догадки, макар че свойствената й приспособенческа схватливост я предпазваше да ги изразява открито.
	— Толкова много бих искала да се запозная със семейството ти — подхвърли тя един ден, когато обсъждаха сватбеното си пътешествие. — Можем да се отправим в такава посока, че на връщане да е удобно да ги видим. Кой от чичовците си най-много харесваш?
	— Ами… мисля, че чичо Годуин. Той е много добродушен старец.
	— В детството винаги си живял в къщата му в Куолингам, нали така? Бих искала да видя стария ти дом и всичко това, с което си свикнал. Той знае ли за сватбата ни?
	— Не! — небрежно отговори Лидгейт, като се завъртя на стола и приглади коса.
	— Какъв непослушен, непокорен племенник си само! Непременно му изпрати кратко съобщение. Би могъл да те покани заедно с мене в Куолингам и тогава ще ме разведеш из имението и аз ще мога да си представя какво момченце си бил там. Не забравяй, че ти ме виждаш в дома ми, който ни най-малко не се е променил от детството ми насам. Не е честно аз да нямам никаква представа за твоя дом. Но всъщност може и да се срамуваш мъничко от мене. Забравих за това.
	В отговор Лидгейт й се усмихна нежно и дълбоко в себе си заключи, че удоволствието да представи с гордост такава прелестна младоженка си струва известно усилие. А като се позамисли, реши, че ще му е много приятно да види някогашните места заедно с Розамонд.
	— Добре, ще му пиша тогава. Но братовчедите ми са големи досадници.
	На Розамонд й се стори прекрасно, че някой може да говори така пренебрежително за семейството на баронет, и изпита голямо задоволство при мисълта, че един ден и тя самата би могла да погледне на тях презрително.
	Но мамчето й едва не провали всички планове, когато след ден-два заяви:
	— Надявам се, че сър Годуин няма да се отнесе снизходително към Роузи, мистър Лидгейт. Може и да направи някой красив жест. Та една-две хилядарки са нищо работа за един баронет.
	— Мамо! — възпря я Розамонд с пламнало лице. А Лидгейт изпита такова дълбоко съжаление към любимата си, че замълча, отиде в другия край на стаята и се вгледа съсредоточено в една литография, сякаш нищо не е чул. После мамчето изслуша кратка нравоучителна реч от щерка си и отново стана кротка като преди. Ала Розамонд си помисли, че ако някой от тези изискани братовчеди, представени като досадници, един ден склони да посети Мидълмарч, непременно ще забележи доста неща в собственото й семейство, които биха го ужасили. Поради това за предпочитане бе лека-полека Лидгейт да заеме някой важен пост далече от Мидълмарч. Подобно нещо едва ли би било трудно за човек, който има чичо с благородническа титла, а освен това може да прави и открития. Лидгейт, както разбирате, бе говорил разпалено пред Розамонд за надеждите и възвишените цели в живота си и бе изпитал огромното удоволствие да го слуша едно прелестно създание, което би му дало тласък с всеотдайна обич… красота… уют… сиреч с онзи покой в съзнанието, който прониква в нас от лятната синева и изпъстрените с цветя ливади.
	Лидгейт извънредно много залагаше на психологическото различие между двата вида, които — заради нагледността на контраста — бих нарекла кокошката и петела. Той най-вече залагаше на вроденото смирение на кокошката, което толкова красиво се допълва от силата на петела.


>>	Глава 37

E>
P>
	Трижди е щастлива тази дева,
	с твърда вяра и вярно сърце,
	неизкушена от блясък вълшебен,
	неизплашена от бурно море.
	Тя пори вълните кат кораб
	и се движи по правия път.
	Не се плаши от вятър злокобен,
	не я мами със слънце денят.
	Такава вяра не отстъпва
	пред хорска злоба, измамна хвалба.
	Със свойта вяра непристъпна
	не свежда тя нивга глава.
	И с тази вяра праща нежен зов,
	честит е мъжът с такава любов.
@	Спенсър*171
	[*171 _Едмънд Спенсър_ (1552–1599) — английски поет, известен с алегоричната си творба „Кралицата на феите“. Горният сонет е 59-и от цикъла „Amoretti“. Превод Весела Кацарова. — Б.пр.]
P$
E$

	Сега, когато Джордж IV беше мъртъв, Парламентът — разпуснат, Уелингтън и Пийл — публично порицани*172, а новият крал постоянно се извиняваше, мимоходом изразеното от мистър Винси колебание дали наближавали само общите избори, или всъщност краят на света загатваше за пълната несигурност в обществените нагласи, която се ширеше в провинцията по онова време. Че как би могло в мъждукащата светлина из затънтените краища на страната хорицата да знаят какво точно да подкрепят в хаотичните действия на министрите, представители на торите, които предлагат заимствани от либералите мерки, или пък да се ориентират в обърканите представи на аристократичните избиратели сред торите, склонни да подкрепят по-скоро либерали, отколкото приятели на нелоялните министри; как биха могли те да вникнат и в повика за незабавни промени с доста съмнително и неясно въздействие върху личните права на населението, като подкрепата на тези мерки от страна на твърде неприятни съседи ги правеше още по-подозрителни. Онези жители в Мидълмарч, които най-редовно си купуваха вестници, се озоваха в много странно положение. По време на вълненията около католическия въпрос доста хора се отказаха да купуват „Пайъниър“ (макар че мотото му с цитат от Чарлс Джеймс Фокс*173 го определяше като извънредно прогресивен вестник), защото подкрепяше Пийл относно папистите, като по този начин загърбваше либерализма си с толерантно отношение към католицизма. Ала любителите на вестници бяха недоволни и от „Тръмпет“, който уж тръбеше срещу Рим, ала във всеобщия обществен хаос (никой не бе наясно кой кого ще подкрепи) това тръбене бе твърде слабо.
	[*172 Споменатите държавници са порицани заради отпора им срещу реформите. — Б.пр.]
	[*173 _Чарлс Джеймс Фокс_ (1749–1806) — либерален държавник и реформатор. — Б.пр.]
	Според една забележителна статия в „Пайъниър“ бе настъпило времето, когато крещящите нужди на страната налагали да се преодолее онази безучастност към обществения живот от страна на издигнатите люде, чиито умове (в резултат на дългия опит) съчетавали широта на мисленето с пълна съсредоточеност, решителност в действията с голяма толерантност, трезва разсъдливост с кипяща енергия — с други думи, все качества, които, както ни учи печалната история на човечеството, поначало трудно съжителстват под един покрив.
	Мистър Хакбът, чиято плавна реч по онова време стигаше по-надалече от всякога, като предизвикваше голямо недоумение относно крайната цел, бе чут да казва в кантората на мистър Холи, че въпросната статия „произтичала“ от Брук в Типтън и че същият този Брук бил тайно закупил „Пайъниър“ преди няколко месеца.
	— Тази работа нещо намирисва, а? — отсече мистър Холи. — Се`ти се да се прави на голяма клечка, след като толкова дълго се спотайва в черупката като костенурка. Още по-зле за него. От доста време го държа под око. Сега хубавичко ще му смачкат фасона. Той е ужасно некадърен земевладелец. Къде си пъха носа един стар благородник, като се подмазва на разни ми ти долни тъмносини*174 нехранимайковци? А що се отнася до вестника, надявам се, че сам ще почне да го списва. Тогава ще си струва да си даваме парите.
	[*174 Като тъмносини са представяни либералите, изправили се на изборите срещу светлосините тори. — Б.пр.]
	— Както дочувам, намерил си е някакъв блестящ младеж за редактор, който можел да пише уводни статии на много висок стил, почти като в лондонски вестник. Изобщо възнамерявали много да хвалят предлаганите реформи.
	— Нека Брук първо да си реформира получаваната рента. Той е проклет стар скъперник и сградите под аренда в имението му са съвсем разнебитени. Предполагам, че този младеж е някой безделник от Лондон.
	— Казвал се Ладисло. Разправят, че имал чужд произход.
	— Знам ги тия — отсече мистър Холи. — Сигурно е наемник. Първо ще започне да тръби за правата на човека, а накрая ще утрепе някоя мома. От тоз дол дренки ще да е.
	— Навярно разбираш, Холи, че се носят неверни слухове — заяви мистър Хакбът, предусетил политически разногласия със семейния си адвокат. — Аз никога не бих възприел крайните възгледи… всъщност аз подкрепям Хъскинсън*175… ала не мога да си затворя очите пред очевидното обстоятелство, че оскъдното представяне в Парламента на големите градове…
	[*175 _Уилям Хъскинсън_ (1770–1830) — държавник от партията на торите, умерен реформатор. — Б.пр.]
	— По дяволите големите градове! — възкликна мистър Холи, който не обичаше дългите речи. — Знам предостатъчно как протичат изборите в Мидълмарч. Ако щат още утре да отпишат всяка малка паланка и да отворят пътя пред никнещите като гъби градове в кралството… само ще увеличат сумите за влизане в Парламента. Имам точни данни за тези неща.
	Отвращението на мистър Холи при мисълта, че редакторът на „Пайъниър“ е наемник, а Брук развива политическа дейност — сякаш някоя ленива костенурка е подала главичка с твърдото намерение да се развихри, — изобщо не можеше да се мери с яростта, обзела някои родственици на мистър Брук. Новината се разнесе постепенно също като евентуалното разкритие, че съседът ти се е захванал с някакво неприятно производство, което непрестанно ще кипи под носа ти без всякакво съдебно ограничение. Всъщност вестникът „Пайъниър“ бе тайно закупен още преди пристигането на Уил Ладисло — тази дългоочаквана благоприятна възможност се бе открила поради готовността на собственика да се отърве от скъпа, но не и доходоносна собственост. В промеждутъка от време след изпращането на поканата си за гостуване някогашните намерения на мистър Брук да формира общественото мнение с възгледите си — те се бяха породили в съзнанието му още през младежките му години, но поради най-различни препятствия бяха останали само в зародиш — сега тайно покълнаха.
	Събитията се ускориха и поради възхитата на господина от госта, който надмина и най-големите му очаквания. Защото се оказа, че Уил е не само съвсем наясно с всички онези артистични и литературни тънкости, с които мистър Брук се бе занимавал някога, но прояви и възхитителна готовност да долови най-важните страни в политическата обстановка, както и да ги разглежда с невероятна духовна широта, която, подпомогната от добрата памет, намира точна словесна форма чрез съответните цитати и въздействащото изложение.
	— Струва ми се, че той е нещо като Шели, нали разбираш? — заяви мистър Брук, като се възползва от случая, за да достави удоволствие на мистър Късобан. — Нямам предвид някои неприятни страни… като разпуснатост, атеизъм или неща от този род, нали разбираш… убеден съм, че сърцето на Ладисло е съвсем на място… всъщност ние двамата разговаряхме снощи надълго и нашироко. Но е изпълнен със същия възторжен копнеж за свобода, за простор, за разбиване на всякакви окови… нещо наистина прекрасно, когато е под надзор… под надзор, нали разбираш? Смятам, че ще успея да го вкарам в правия път. И това, че е твой роднина, Късобан, ме прави още по-щастлив.
	Макар останалата част на речта да не разкри какво точно има предвид мистър Брук под „прав път“, дълбоко в душата си мистър Късобан се надяваше това да е някакво занимание далече от Лоуик. Бе изпитвал антипатия към Уил, когато му помагаше материално, а сега тази антипатия се засили още повече поради отказа на Уил да зависи от издръжката на родственика си. Така става с нас, хората, когато се измъчваме от смътна ревност: ако способностите ни се свеждат най-вече до трудолюбие, подозираме, че всеки братовчед, вкусил от нектара на живота (срещу чийто начин на живот имаме сериозни възражения), вероятно изпитва тайно презрение към нас, и ако някой искрено му се възхити, всъщност отправя косвени укори към самите нас. И тъй като дълбоко в душата си сме все пак почтени хора, не слизаме до низостта да му навредим — тъкмо обратното, великодушно удовлетворяваме всичките му искания, предявени към нас. Така че като теглим чекове за неговата издръжка, в действителност проявяваме надмощието си, което той би трябвало да признае, а на нас то носи само известно удовлетворение в огорчението ни. Ала сега по един твърде рязък, своенравен начин мистър Късобан бе лишен от това усещане за надмощие, останало единствено като спомен. Очевидното му неблагоразположение към Уил не произтичаше от обичайната ревност на застарелия съпруг, а бе нещо много по-дълбоко, подхранвано от стремежите и разочарованията му през целия живот. Но сега Доротия, вече влязла трайно в живота му… същата тази Доротия, младата съпруга с неприятната склонност да отправя укори, съвсем естествено засили тази горчивина, която досега бе твърде смътна.
	От своя страна Уил Ладисло чувстваше как собствената му антипатия нараства за сметка на благодарността и посвети доста време на размисли в опитите си да оправдае тази антипатия. Късобан го мразеше — младежът отлично съзнаваше това. Още с влизането си в гостната последния път забеляза явната суровост в устните и отровната неприязън в погледа му, които бяха достатъчен повод да му обяви война въпреки цялата предишна издръжка. Наистина, бе извънредно задължен на Късобан в миналото, но бракът му с тази жена вече отменяше всякакви задължения. Въпросът се свеждаше до дилемата дали благодарността, произтекла от направеното за самия тебе, не трябва сега да отстъпи пред надигналото се възмущение от това, как се отнасят с друг човек. А Късобан очевидно бе ощетил Доротия с женитбата си за нея. Един мъж е длъжен отлично да познава себе си и ако сам е решил да се рови в някоя пещера, пълна с изсъхнали кости, не би трябвало да примамва и някоя девойка в душната си бърлога. „Това е най-страховитата саможертва на една девица“, каза си Уил, като съвсем ясно си представи вътрешните терзания на Доротия, сякаш чу хор от жаловити ридания. Ала занапред той никога не ще я изпуска от очи. Ще бди непрекъснато над нея — дори да се откаже от всичко останало в живота, няма да престане да бди над нея, а тя трябва да знае, че може да разчита на един верен роб в този свят. Уил притежаваше — да си послужим с фразата на сър Томас Браун*176 — „страстна непоклатимост“ в решенията си спрямо другите и себе си. Всъщност простичката истина бе, че нищо друго не го въодушевяваше така силно, както присъствието на Доротия.
	[*176 _Сър Томас Браун_ (1605–1682) — английски писател, известен с високия си стил. — Б.пр.]
	Към него обаче не се отправяха каквито и да е официалности и всъщност Уил нито веднъж не бе поканен да посети Лоуик. Ала мистър Брук, убеден, че върши всичко необходимо, за което Късобан, горкият човек, няма време дори и да помисли, вече няколко пъти бе уредил посещението на Ладисло в Лоуик (като междувременно никога не пропускаше възможността да представя навсякъде младежа като „млад родственик на Късобан“). И макар Уил никога да не бе оставал насаме с Доротия, разменените думи помежду им бяха достатъчни, за да се възобнови първоначалното й усещане за непринудено разбирателство с човек, по-умен от нея, но сякаш склонен да се поддаде на въздействието й. Преди женитбата горкичката Доротия никога не бе долавяла у други хора интерес към това, което най-силно я вълнуваше. И както вече знаем, не бе изпитала и онова голямо удовлетворение от извисените напътствия на съпруга си, което бе очаквала. Ако някой път заговореше на мистър Късобан с голямо въодушевление, той я изслушваше извънредно търпеливо, сякаш съпругата му повтаряше латински цитати, познати му от най-ранна възраст. А понякога сухо отбелязваше кои други секти или личности са изразявали подобни идеи, като че ли искаше да подчертае, че изложените съждения са широко известни. В други случаи направо й заявяваше, че греши, и с най-различни доводи утвърждаваше това, което тя току-що бе подложила на съмнение с въпроса си.
	Ала сякаш Уил Ладисло винаги долавяше по-голяма дълбочина в думите й, отколкото самата тя. Доротия съвсем не бе суетна, но изпитваше пламенната женска потребност да оказва благотворно въздействие, като радва околните. И затова всяка случайна среща с Уил бе за нея като слънчев лъч, проникнал през тесен процеп в стените на затвора и създал й усещане за лазурен простор. И тази нейна радост започна да изтласква назад първоначалното й безпокойство как съпругът й ще възприеме появата на Уил като гост на чичо й. Но по този въпрос мистър Късобан не отрони и дума.
	Уил обаче искаше да разговаря с Доротия насаме и се дразнеше, че не му се удава случай. Колкото и бегло да е било земното съприкосновение между Данте и Беатриче или между Петрарка и Лаура, времето променя съотношението между съставките и в по-късните епохи се предпочита да има по-малко сонети и повече разговори. Дълбоката потребност е донякъде оправдание за прилагането на хитрости, но страхът да не би Доротия да се засегне, налагаше ограничения и върху хитростите. Най-накрая Уил реши, че иска да направи скица на Лоуик от точно определено място. И една сутрин, когато мистър Брук потегляше с каретата към Лоуик на път за главния град в графството, Уил помоли да го оставят в Лоуик със скицника и със сгъваемото му столче и без изобщо да се обажда в имението, се настани да рисува на такова място, където би могъл случайно да срещне Доротия по време на разходка — добре знаеше, че тя обикновено се разхожда по един час всяка сутрин.
	За жалост, хитрината се провали поради времето. Изведнъж облаците се сгъстиха с вероломна бързина и рукна дъжд, така че Уил бе принуден да потърси подслон в имението. По силата на роднинската си връзка той възнамеряваше да влезе в гостната и да постои там, без да обявява пристигането си. А когато срещна в антрето стария си познайник иконома, му каза:
	— Не споменавай за присъствието ми, Прат, ще постоя тук до обяд. Знам, че мистър Късобан не обича да го безпокоят, когато е в библиотеката.
	— Господарят не е тук, сър, в библиотеката е само мисис Късобан. По-добре да я уведомя за посещението ви — отговори Прат, червендалест мъж, склонен да разговаря оживено с Тантрип, като често споделяше опасението й, че на господарката им вероятно й е много скучно.
	— О, добре! Този проклет дъжд ми попречи да направя скицата си — отговори Уил, почувствал се толкова щастлив, че никак не се затрудни да си придаде вид на равнодушен.
	Само след миг той вече бе в библиотеката, а Доротия се изправи да го посрещне с непринудената си сърдечна усмивка.
	— Мистър Късобан отиде при архиепископа — веднага обясни тя. — Не знам дали ще се върне преди вечеря. Не беше сигурен колко ще се забави там. Нещо важно ли имате да му съобщите?
	— О, не. Дойдох да направя скица, но дъждът ме принуди да вляза вътре. Иначе не бих ви обезпокоил. Предполагах, че мистър Късобан е тук, а добре знам, че той не обича да прекъсват заниманията му по това време.
	— Значи, трябва да съм благодарна на дъжда. Радвам се да ви видя — Доротия изрече тези най-прости думи с непосредствената чистосърдечност на нещастно дете, внезапно посетено в пансион.
	— Всъщност дойдох с надеждата да ви срещна случайно — отговори Уил, подтикнат от необясним порив да бъде непринуден като нея. Дори не се поспря да се запита, а защо пък не? — Исках да разговаряме за различни неща като в Рим. Винаги е по-различно в присъствието на други хора.
	— Така е — бодро изрази съгласието си Доротия. — Заповядайте.
	Тя се настани на тъмно диванче с подвързани в кафяво книги зад гърба си — в скромната си рокля от тънък бял вълнен плат, без каквито и да е бижута освен венчалната халка, тя като че ли бе поела обет да бъде напълно различна от всички жени. Уил седна насреща й на близо два метра разстояние, а светлината от прозореца озари лъскавите му къдрици, изящния му леко навъсен профил, както и волевата извивка на устните и брадичката му. Двамата се погледнаха така, сякаш бяха цветя, току-що разтворили чашки. За миг Доротия забрави за странната неприязън на съпруга си към Уил. Да говори открито пред единствения човек, готов да я изслуша, бе като глътка кладенчова вода за пресъхналите й устни. В обзелото я униние чувството й за топла утеха, усетено някога в Рим, сега придоби особено очарование.
	— Често съм си мислела, че бих искала отново да си поговорим — мигновено заяви тя. — Струва ми се странно колко много неща ви казах тогава.
	— Помня всяка ваша дума — отговори Уил, изпълнен с неизразимото усещане в душата си, че пред очите му седи създание, достойно за най-възвишена любов. Смятам, че и в този миг чувствата му бяха възвишени, защото всички ние, простосмъртните хора, изживяваме божествени мигове, когато поради съвършенството на любимия човек усетим пълно удовлетворение от любовта.
	— Постарах се да науча доста неща след престоя ни в Рим — сподели Доротия. — Сега вече мога да чета малко латински и започвам съвсем мъничко да разбирам и гръцки. А и по-добре помагам на мистър Късобан. Намирам му необходимите текстове и се старая по всякакъв начин да щадя зрението му. Но е много трудно да си образован. Струва ми се, че хората извънредно се изтощават в усилията си да достигнат до велики идеи и накрая не могат да им се порадват заради натрупаната умора.
	— Ако един мъж наистина е способен на велики идеи, твърде вероятно е да стигне до тях, преди да се е превърнал в грохнал старец — отговори Уил със светкавична бързина. Ала с изострените си сетива Доротия схващаше не по-бавно от него, така че като видя как лицето й внезапно помръкна, той веднага добави: — Но съвсем вярно е, че и най-извисените умове понякога се изтощават, докато стигнат до идеите си.
	— Разбирам уточнението — каза Доротия. — Лошо се изразих. Исках да кажа, че тези, които имат велики идеи, много се уморяват, докато ги реализират на практика. Мислех по този въпрос още когато бях съвсем малко момиченце. И винаги съм смятала, че ще мога да придам смисъл на живота си, като помогна на някого, посветен на велики дела, за да облекча бремето му.
	Доротия сподели тази подробност от автобиографията си, без изобщо да съзнава какво признание прави в този миг. Досега не бе споменавала нищичко пред Уил, което би могло да хвърли светлина върху същността на брака й. Той овладя трепването си и поради потиснатото мускулно движение си представи със засилена неприязън гледката как красиви устни целуват черепи на светци или други изсъхнали свети мощи. Но трябваше много да внимава да не издаде с думи споходилата го представа.
	— Но вие много лесно може да се забравите в оказването на подобна помощ — заговори той — и да се докарате до пълно изтощение. Не се ли затваряте прекалено много? Вече изглеждате доста по-бледа. Би било добре за мистър Късобан да си наеме секретар. Не е трудно да намери човек, който да върши половината му работа. Това извънредно ще го облекчи, а вие ще му помагате в по-леките задачи.
	— Как може да допуснете подобно нещо? — възкликна Доротия със силен укор в гласа. — Че какво щастие бих могла да изпитвам аз тогава, ако не му помагам в работата? Какво друго бих могла да правя? Лоуик не се нуждае от благотворителни дейности. Единственото нещо, което искам, е да му помагам повече. А той е против всякакви секретари. Моля ви повече да не споменавате за подобни неща.
	— Разбира се, че няма да го правя, след като знам какво точно чувствате. Но дочух мистър Брук и сър Джеймс Четам също да изразяват такова мнение.
	— Така е — съгласи се Доротия, — но те нищичко не разбират… очакват от мене само да яздя по-често, да подреждам градината, като добавя нови оранжерии, за да запълвам времето си. Надявах се вие да разберете, че човек може да изпитва други потребности — добави тя с известно огорчение, — а освен това мистър Късобан не иска и да чуе за секретар.
	— Имам оправдание за грешката си — заяви Уил. — Преди време често чувах мистър Късобан да говори така, сякаш иска да има секретар. Дори е предлагал и на мене да се заема с тази работа. Но аз се оказах… неподходящ за подобна дейност.
	В случая Доротия се помъчи да изтъкне основателна причина за очевидната неприязън на съпруга си и с шеговита усмивка подхвърли:
	— Но вие не сте особено усърден в работата.
	— Така е — призна Уил и тръсна глава назад като необуздан кон. А после, подтикнат от някогашния си демоничен гняв да пооскубе за пореден път проядената от молци слава на нещастния мистър Късобан, добави: — А след това забелязах, че на мистър Късобан никак не му е приятно друг да има поглед върху работата му и да е наясно точно какво прави. Той е извънредно колеблив… твърде несигурен в себе си. Аз може и да не струвам кой знае колко, но той всъщност изпитва неприязън към мене за това, че не споделям възгледите му.
	Уил не бе лишен от желанието да е неизменно великодушен, ала собственият ни език е малък издайник, който често изпреварва изпълнението и на най-благородните ни намерения. В случая бе направо непоносимо за младежа Доротия да не знае каква е истинската причина за дълбоката неприязън на Късобан към него. Ала след като я изрече на глас, се обезпокои за въздействието на думите му върху нея.
	А Доротия потъна в странно мълчание — за разлика от подобен случай в Рим, този път не изрази мигновено обзелото я дълбоко възмущение. И имаше сериозни основания за това поведение. Вече не се бореше да отхвърля фактите, а да се примири с ясното им осъзнаване. И сега, когато трезво виждаше провала на съпруга си, а вероятно и собственото му усещане за провал, тя сякаш се насочи към единственото спасение, когато дългът прераства в нежност. Би могла много по-строго да се отнесе към невъздържаната постъпка на Уил, ако ненавистта на мъжа й към него не бе вече пробудила у нея съчувствие към младежа. По-рано не можеше да си обясни тази неприязън, но сега ясно виждаше причината.
	Доротия не продума нищичко известно време, свела замислен поглед надолу, а после заяви с някаква настойчивост в гласа:
	— И все пак, що се отнася до самите действия на мистър Късобан, той е успявал да потисне своята неприязън към вас. А това е достойно за уважение.
	— Така е, той прояви чувство на справедливост в семейните дела. Ужасно е, че баба ми е била лишена от наследство само поради това, че си е позволила mésalliance*177, както му викат, макар че нищо друго не би могло да се каже за мъжа й освен това, че е бил полски изгнаник, който давал уроци, за да се изхранват.
	[*177 _Mésalliance_ (фр.) — неравностоен брак. — Б.пр.]
	— Бих искала да знам всичко за нея! — възкликна Доротия. — Чудя се как ли е понесла нищетата след охолния си живот. Чудя се дали е била щастлива със съпруга си. Знаете ли нещо повече за тях?
	— Не. Само това, че дядо ми е бил голям патриот… умен човек… владеел е няколко чужди езика… бил е музикален… печелел прехраната си, като преподавал най-различни неща. И двамата са починали много рано. Не знам много повече и за баща си освен това, което майка ми е разказвала. Ала той е наследил музикалната дарба. Помня бавния му вървеж и дългите му слаби ръце. И особено ясно се е запечатал в съзнанието ми един ден, когато той лежеше болен, а аз бях много гладен, но имах само коматче хляб.
	— Ах, колко различен живот от моя! — възкликна Доротия с нараснал интерес, стиснала ръце в скута си. — А аз винаги съм имала всичко в изобилие. Но разкажете ми за това… мистър Късобан не е могъл да знае за вас по онова време.
	— Така е, но баща ми лично се е представил на мистър Късобан и споменатият ден бе всъщност последният ми гладен ден. Баща ми почина скоро след това, а ние двамата с майка ми после бяхме много добре осигурени. Мистър Късобан винаги е приемал като свой неизменен дълг да се грижи за нас поради огромната несправедливост спрямо сестрата на майка му. Но това, което ви разказвам, не е нещо ново за вас.
	Дълбоко в душата си Уил усещаше, че изпитва желание да каже на Доротия нещо, което самият той бе осъзнал съвсем наскоро — а именно, че всъщност мистър Късобан не е направил нищо повече, освен да му изплати полагаем се дълг. Уил бе прекалено великодушен, за да приеме с лекота собствената си неблагодарност. Ала когато човек почне да разсъждава върху същината на благодарността, очертават се много начини да се освободиш от бремето й.
	— Не е точно така — отговори Доротия. — Мистър Късобан винаги е отбягвал да говори за благородните си дела. — Тя не допусна, че великодушието на съпруга й би могло да се омаловажи, а мисълта за проявената от него справедливост в отношенията му с Уил Ладисло изцяло я обсеби. След като помълча за миг, добави: — Никога не ми е казвал, че е издържал и майка ви. Още ли е жива тя?
	— Не, почина при злополука… при падане… преди четири години. Най-любопитното е, че майка ми също е избягала от къщи, но не за да се омъжи. Нищо не ми е разказвала за семейството си освен това, че е избягала, за да изкарва сама прехраната си… всъщност на сцената. Тя беше черноока жена, с дълги къдрици и сякаш изобщо не се променяше с възрастта. Както виждате, и от двете страни произхождам от бунтарски род — добави накрая Уил, като се усмихна лъчезарно на Доротия, а тя продължаваше да седи неподвижна, втренчила се пред себе си, сякаш бе някое невръстно дете, сблъскало се за пръв път в живота с житейска драма.
	Ала лицето й изведнъж разцъфна в усмивка, когато каза:
	— Предполагам това е оправданието ви, че самият вие сте доста бунтарски настроен. Имам предвид, що се отнася до желанията на мистър Късобан. Не забравяйте, че не сте изпълнили това, което той е смятал най-подходящо за вас. И ако изпитва някаква неприязън… преди малко споменахте за неговата неприязън… но аз бих казала, че ако е проявявал към вас някакво раздразнение, трябва да си припомните колко раним е станал поради прекомерните си изтощителни занимания. Вероятно — продължи тя със силно умолителен тон — чичо ми ви е разказал колко сериозно бе заболяването на мистър Късобан. Би било дребнаво от всички нас, които сме здрави и се справяме с нещата, да правим голям въпрос от дребните обиди от страна на тези, които са подложени на подобни тежки изпитания.
	— Вие сега ми отворихте очите — каза Уил. — Вече никога няма да се оплаквам на тази тема.
	В тона му се долови нежност, предизвикана от неизразимото чувство на възхищение, когато разбра — нещо, което Доротия изобщо не съзнаваше, — че тя се е издигнала до висотата на дълбоко съчувствие и преданост към съпруга си. Готов бе напълно да се преклони пред подобно съчувствие и преданост, стига тя да реши да ги пренасочи към самия него. — Вярно е, че понякога съм бил опърничав — продължи той, — но вече никога, доколкото съм способен на това, няма да извършвам или да казвам неприятни за вас неща.
	— Много мило от ваша страна — отвърна Доротия с обичайната си открита усмивка. — В такъв случай ставам властелин в малко кралство, където аз ще кова законите. Ала вие много скоро ще напуснете сферата на моята воля, както предполагам. Много скоро ще ви омръзне да стоите в Грейндж.
	— Исках да говоря с вас по този въпрос… една от причините, поради които желаех да ви срещна насаме. Мистър Брук ми предложи да се установя в този край. Той е закупил един от вестниците в Мидълмарч и настоява аз да го поема, а също и да му помагам в някои други неща.
	— Това няма ли да ви принуди да се откажете от някои по-висши цели? — попита Доротия.
	— Може би. Но винаги досега съм бил укоряван, че мисля за по-висшите цели и не се захващам с конкретна работа. А ето че в случая ми се предлага нещо съвсем определено. Ако вие не желаете да го приема, ще откажа. А иначе предпочитам да остана в този край, отколкото да замина надалече. Никъде другаде нямам близки.
	— Много бих искала да останете — веднага заяви Доротия с познатите още от Рим непринуденост и откритост. В този миг не й хрумна никаква причина, поради която да не се съгласи.
	— В такъв случай ще остана — заяви Ладисло, като тръсна глава назад, изправи се и се приближи до прозореца, сякаш да види дали дъждът е спрял.
	В следващия миг обаче по силата на навик, който все повече се утвърждаваше у нея, Доротия се сети, че съпругът й мисли точно обратното, и сега тя силно се изчерви, притеснена от две неща едновременно — от една страна, бе дала съгласието си за нещо, срещу което съпругът й възразява, а от друга, в този миг неизбежно се налагаше да спомене за възражението му. Сега Уил бе извърнал лице и това доста я улесни, за да може да изрече следното:
	— Ала моето мнение по този въпрос е без всякакво значение. Смятам, че трябва да се ръководите от препоръките на мистър Късобан. Не помислих за друго освен за това, какво чувствам аз, което всъщност няма нищо общо с повдигнатия въпрос. Но сега допускам, че мистър Късобан може и да намери това свое решение за неблагоразумно. Не бихте ли могли да изчакате малко и да поговорите с него?
	— Днес не мога да го изчакам — каза Уил, вътрешно стреснат от мисълта да не би мистър Късобан да влезе внезапно. — Дъждът почти спря. Казах на мистър Брук да не ме търси тук. Бих изминал петте мили пеша. Ще прекося пасището Халзел и ще се порадвам на блесналата от дъжда трева. Харесвам такива неща.
	Той се приближи до нея, за да се ръкуват набързо, изпълнен едновременно със силното желание, както и с колебанието да заяви: „Не казвайте нищо по този въпрос на мистър Късобан“. Не, не посмя, просто не можа да изрече тези думи. Да я помолиш да не бъде толкова чистосърдечна и пряма, е все едно да замъглиш с дъха си кристал, в който искаш да зърнеш светлината. А той изпитваше и друго опасение — да не би по някакъв начин и самият той да се „замъгли“ и завинаги да загуби сиянието си в нейните очи.
	— Бих искала още да постоите — с печални нотки в гласа каза Доротия, като се изправи и протегна ръце. Тя също таеше нещо свое, което не искаше да изрази — очевидно Уил трябваше незабавно да поговори с мистър Късобан и да разбере желанията му, ала всеки подтик от нейна страна към подобно действие би могъл да се възприеме като властно нареждане.
	И така, те си казаха само „довиждане“, след което Уил излезе навън и пое направо през полята, за да избегне опасността да срещне каретата на мистър Късобан, която обаче спря пред портата на имението чак в четири часа. Това бе неблагоприятен час за завръщане вкъщи — от една страна, прекалено рано е, за да може господинът да се стегне духом пред приближаващата се досада да се преоблече и приготви за вечеря, а от друга, е твърде късно да разтовари съзнанието си от всичките дневни лековати ритуали и задължения, като се потопи дълбоко в сериозните си занимания. В такива случаи мистър Късобан обикновено се отпускаше в някое кресло в библиотеката и притворил очи, позволяваше на Доротия да му почете от лондонските вестници. Днес обаче се отказа от подобно разтоварване, като отбеляза, че съзнанието му много се е претоварило през деня с най-различни подробности относно обществените събития. Ала когато Доротия го попита дали е уморен, той й отговори много по-бодро от друг път, като добави с обичайната си високопарност, на която никога не изневеряваше, дори и да не е с официални дрехи и вратовръзка:
	— Имах днес голямото удоволствие да срещна някогашния си познат, доктор Спанинг, и да чуя похвали от човек, който също е извънредно достоен да бъде обсипван с похвали. Той се изказа много ласкаво за неотдавнашния ми трактат относно египетските загадки… като всъщност си послужи с хвалебствени епитети, които не ми подобава да повтарям.
	След като изрази горното съждение, мистър Късобан се подпря на облегалката на креслото и заклати глава нагоре-надолу, като очевидно това мускулно движение заместваше обобщението на похвалите, които не му подобаваше да изрече.
	— Много се радвам, че си имал подобно приятно преживяване — възкликна Доротия, доволна да види съпруга си не така уморен като друг път в този час на деня. — А аз преди малко съжалявах, че точно днес отсъстваш от къщи.
	— Защо, скъпа моя? — запита мистър Късобан, като отново се облегна назад.
	— Защото дойде мистър Ладисло. И спомена за предложение от страна на чичо ми, относно което искам да чуя мнението ти.
	Тя много добре разбираше, че въпросът пряко засяга съпруга й. Дори и в неведението си относно обществените порядки Доротия смътно усещаше, че предложената на Уил служба не съответства на социалното му положение, така че безспорно мистър Късобан имаше пълното основание да очаква да се допитат до него. Той не отговори, а само се поклони.
	— Както знаеш, чичо има най-различни идеи. Изглежда, че той е закупил един от вестниците в Мидълмарч и е помолил мистър Ладисло да остане да живее тук и да издава вестника от негово име, а също и да му помага в някои други неща.
	Доротия наблюдаваше мъжа си, докато говореше, но той отначало премига, а после затвори очи, сякаш да ги предпази от светлината, а устните му бяха напрегнато свити.
	— Какво е твоето мнение? — доста плахо попита тя след известно мълчание.
	— Да не би мистър Ладисло специално да е дошъл да чуе моето мнение? — попита мистър Късобан, като отвори очи и хвърли пронизващ поглед към Доротия. Тя наистина се притесни от този въпрос, но придоби още по-сериозен вид, а погледът й стана решителен.
	— Не — мигновено отговори тя. — Не каза, че е дошъл да чуе мнението ти. Но когато ми спомена за предложението, естествено, е очаквал да те уведомя по този въпрос.
	Мистър Късобан продължаваше да мълчи.
	— Аз се опасявах, че вероятно ще имаш подобно възражение. Но безспорно един млад и толкова талантлив човек може да е много полезен на чичо ми… може да му помага да върши благородни дела по далече по-въздействащ начин. А и мистър Ладисло иска да има постоянна работа. Както сам признава, винаги е бил обвиняван, че не се стреми към такова нещо. А той желае и да остане тук, защото никъде другаде нямал близки.
	Доротия смяташе, че подобен довод би умилостивил съпруга й. Той обаче не продума ни дума повече по въпроса и отново заговори за доктор Спанинг и приема на архиепископа. Ала тя вече не съзираше светлина в тези му думи.
	Без знанието на Доротия на следващата сутрин мистър Късобан изпрати следното писмо, което започваше с обръщението „Драги мистър Ладисло“ (винаги преди това го бе наричал просто „Уил“):

	Мисис Късобан ме уведоми, че към вас е отправено предложение и че (според лаконично изразената догадка) то донякъде е прието от ваша страна, като това обстоятелство съответно води до трайното ви установяване в този град на определен пост, така че относно подобен въпрос с пълно право бих могъл да заявя, че ме засяга лично по такъв начин, за да е напълно естествено и законно да реагирам при сериозното накърняване на изконни чувства, ала възражението се превръща в истински дълг, когато се вземат предвид служебните ми задължения, и поради това съм принуден направо да заявя, че вашето приемане на гореспоменатото предложение би било крайно неприятно за мене. Вярвам, че основанието ми да упражня подобно вето в случая не би могло да се отрече от който и да е разумен човек, запознат с взаимоотношенията помежду ни, сиреч взаимоотношения, които, макар да са зачеркнати и забравени по силата на настоящата ви постъпка, не се анулират по същество от предхождащите ги събития. Тук обаче няма да се спирам подробно на нечии чужди преценки. Достатъчно е само да ви напомня, че са налице някои обществени порядки на благоприличие, които са сериозно препятствие за един сравнително близък мой родственик да се изложи по някакъв начин на хорските одумки, като заеме пост не само много по-нисък от моя обществен статус, но и в най-добрия случай пряко свързван с дилетантщината на абсолютните литературни и политически авантюристи. Във всеки случай несъобразяването с горното обстоятелство ще ви лиши от достъп до този дом. Ваш предан,
	Едуард Късобан

	А междувременно по най-невинен начин Доротия бе потънала в мисли за нещо съвсем друго и това й състояние още повече би огорчило съпруга й — бе се изпълнила със съчувствие, прераснало едва ли не в дълбоко вълнение, от разказа на Уил за родителите му, както и за баба му и дядо му. Сега тя обикновено прекарваше цялото си свободно време през деня в синия си, загадъчно блед будоар и удоволствието да стои там все повече нарастваше. Уж външно нищо не се бе променило в него, ала когато лятото постепенно превзе западните ливади отвъд алеята с брястовете, празната стая изведнъж се изпълни с всички онези спомени за духовен живот, които плуват из въздуха, подобно на облак от добри и лоши ангели, онези невидими, но все пак осезаеми превъплъщения на нашето душевно извисяване или падение. Доротия дотолкова бе свикнала трескаво да търси и да намира разрешение за трудностите, като се взира нагоре по алеята към арката от късни слънчеви лъчи, че самата гледка я изпълваше с въодушевление. Дори едва мержелеещият се елен сякаш я подканяше с поглед или безмълвно потвърждаваше: „Да, знаем това“. А окачените по стените изящни миниатюри се бяха превърнали в съпричастни същества, които вече не се тревожеха за земната си съдба, но още проявяваха интерес към хората. И особено загадъчната „леля Джулия“, за която винаги бе много трудно на Доротия да разпита съпруга си.
	А сега, след разговора си с Уил, изникнаха множество съвсем нови представи за тази леля Джулия, която се падаше баба на Уил, така че самото присъствие на изящната миниатюра й помагаше да се съсредоточи също като присъствието на познат жив човек. Каква несправедливост — да лишиш една крехка девойка от семейна закрила и наследство само защото е избрала беден мъж за съпруг! Доротия, която от дете тормозеше възрастните с трудни въпроси за социалните порядки наоколо, си бе изработила ясна представа за историческите и политическите причини, поради които първородните синове имат повече права, а земите трябва да се завещават по строго установен ред. Тези причини, предизвиквали у нея известна доза благоговение, са може би по-основателни, отколкото тя си представяше, но в края на краищата въпросът се свеждаше до ненарушими роднински връзки. Ето например една дъщеря, чието дете — дори и при най-обикновеното подражателство на аристократичните институции от страна на хора с не по-големи претенции за аристократично потекло от някой пенсиониран продавач, сиреч хора, които имат само някоя морава и малка нива като „земя хранилница“ — би могло да се радва на повече права. Нима наследството е въпрос единствено на лична симпатия или е въпрос на лични дела? С цялата си душевна пламенност Доротия заставаше на страната на личните дела, така да се каже, на удовлетворяването на искания въз основа на собствени действия като женитба и създаване на деца.
	Наистина е съвсем вярно, каза си тя, че мистър Късобан е длъжник на семейство Ладисло и че трябва да върне това, което им е било отнето. И сега си спомни за завещанието на съпруга си, направено по време на женитбата им, по силата на което по-голямата част от състоянието му се полагаше на нея, при условие че роди деца. Това трябва да се промени, и то час по-скоро. Точно сега, когато бе възникнал въпросът за бъдещата работа на Уил Ладисло, се удава подходящ случай за ново, правилно разрешаване на наследствените дела. Съпругът й — тя не се съмняваше в това с оглед на цялостното му досегашно поведение — ще прояви готовност за справедливо решение, ако го предложи тя: та нали точно в нейна полза бе станало незаслуженото бързо прехвърляне на по-голямата част от състоянието. С чувството си за справедливост мъжът й бе превъзмогвал и ще продължи и занапред да превъзмогва всякакво усещане, което би могло да се нарече неприязън. Тя подозираше, че мистър Късобан не одобрява плана на чичо й, и това обстоятелство правеше случая още по-подходящ за преразглеждане на наследствените дела, така че вместо да започне с празен джоб и да приеме първото изникнало предложение за работа, Уил ще се сдобие с полагаемия си доход, изплащан от съпруга й приживе, както и ще бъде осигурен след смъртта на мистър Късобан чрез незабавна промяна в завещанието. Тази представа за справедливи действия разтърси Доротия — сякаш внезапно я обля силна слънчева светлина и я събуди от предишната й заблуда и безучастното й неведение относно отношенията на съпруга й с околните. Причината, поради която Уил Ладисло бе отказал да получава издръжка от мистър Късобан, вече не й изглеждаше основателна. А самият мистър Късобан никога не е съвсем ясно осъзнавал какво точно се очаква от него. „Сега ще разбере! — зарече се Доротия. — В това се крие силата на характера му. А какво правим ние с парите си? Не харчим дори и половината от дохода си. Собствените ми пари не ми носят нищо друго освен гузна съвест.“
	Доротия винаги бе изпитвала странно очарование от приписването на дялове от имуществото на нейно име, които неизменно й се струваха много големи. Както разбираме, тя е била сляпа за много неща, съвсем очевидни за другите — способна бе да блуждае не там, където трябва, както я бе предупредила Силия. И все пак слепотата й относно безинтересни за нея неща й позволяваше съвсем безопасно да прескача пропасти, където зрението, заострено от страха, би било напълно опасно.
	Тези мисли, сякаш оживели сред уединяването в будоара, я бяха изцяло обсебили в деня, когато мистър Късобан изпрати писмото на Уил. Докато намери възможност да разкрие душата си пред съпруга си, струваше й се, че всяко дребно нещо й пречи. При неговия претоварен ум бе необходимо всички теми да се въвеждат много внимателно, а след болестта му не я напускаше страхът да не го разстрои. Ала когато младежката жар породи мисълта за някое незабавно дело, това дело сякаш придобива свой собствен живот и преодолява всякакви спънки. Денят протече доста мрачно, което съвсем не бе нещо необикновено, макар че мистър Късобан вероятно бе необикновено мълчалив. Ала все още предстояха среднощните часове, които можеха да предоставят възможност за разговор. Защото Доротия, още щом разбра за безсънието на съпруга си, усвои привичката да става, да запалва свещ и да му чете на глас, докато той отново заспи. А точно тази нощ самата тя изобщо не мигна, развълнувана от решението си. Както обикновено, той поспа няколко часа, а тя се привдигна безшумно и поседя в мрака около час, преди той да й каже:
	— Доротия, щом си станала, не би ли запалила свещ?
	— Не се ли чувстваш добре, скъпи? — попита първо тя и изпълни молбата му.
	— Не, напротив. Но ще съм ти много благодарен, ако ми прочетеш няколко страници от Лоут*178, щом си станала.
	[*178 Вероятно става дума за _Робърт Лоут_ (1710–1787), епископ, специалист по староеврейски и професор по поетическо изкуство в Оксфорд. — Б.пр.]
	— Може ли вместо това да споделя нещо с тебе? — попита Доротия.
	— Разбира се.
	— Цял ден мисля за пари… за това, че винаги съм имала толкова много или поне съм имала изгледите да получа много.
	— Така е по волята на провидението, скъпа моя Доротия.
	— Но ако някой има извънредно много поради това, че други са били ощетени, смятам, че трябва да се вслушаме в божествения глас, който ни повелява да поправим злото.
	— Какво по-точно, любов моя, имаш предвид с тези думи?
	— Че ти си бил прекалено щедър с приписаното на мене… искам да кажа, с приписаното ми благосъстояние. А това ме натъжава.
	— Защо? Аз нямам друг близък освен някои сравнително далечни родственици.
	— Изведнъж се замислих за леля ти Джулия и как тя е живяла в нищета само защото се е омъжила за бедняк, в което е нямало нищо позорно, тъй като той не е бил недостоен човек. Знам, че поради тази причина ти си плащал за образованието на мистър Ладисло и си издържал майка му.
	Доротия изчака малко да получи някакъв отговор, който да я насърчи да продължи по-нататък. Не получи никакъв и следващите й думи прозвучаха много отчетливо, защото бяха изречени сред пълно мълчание в мрака.
	— Но, разбира се, трябва да разберем, че правото му на наследство е далече по-голямо и стига някъде до половината от благосъстоянието, което, както знам, си приписал на мене. И аз смятам, че при тези обстоятелства младежът трябва веднага да бъде осигурен финансово. Не е справедливо той да е притиснат от безпаричие, а ние да тънем в охолство. И ако храни някакви съмнения относно направеното предложение за работа, всякакви странични основания да я приеме ще отпаднат, когато получи полагаемия си дял и полагаемото си обществено положение.
	— Вероятно мистър Ладисло ти е говорил по този въпрос, нали? — запита мистър Късобан с хаплива припряност, несвойствена за него.
	— Съвсем не! — най-искрено отговори Доротия. — Как можеш да допуснеш подобно нещо, след като напоследък той отказа да получи и грош от тебе? Смятам, че не си справедлив към него, скъпи. Той само ми разказа накратко за родителите си, както и за баба си и дядо си. Ти си толкова великодушен, така справедлив… направил си всичко, което си смятал за редно. А аз не мога да мълча по този въпрос, защото аз съм човекът, който ще се облагодетелства, така да се каже, поради това, че не му е дадено достатъчно.
	Последва голяма пауза, преди мистър Късобан да отговори, не така припряно като преди, но със същото хапливо натъртване.
	— Доротия, любов моя, това не е първият случай, но ще е добре да е последният, когато изразяваш мнения за неща извън твоята компетентност. Няма да засягам въпроса доколко поведението, особено при роднински връзки, може да е предпоставка за отнемане правото за наследство. Ясно е, че не си достатъчно осведомена, за да схванеш тънкостите. Това, което искам да запомниш, е, че не приемам никакво преразглеждане на решенията си, а още по-малко диктат относно дела, които смятам за изконно и неотменимо свои собствени. Не е твоя работа да се намесваш в отношенията ми с мистър Ладисло, а още по-малко да го насърчаваш да прави изявления пред тебе, в които се отправя укор за делата ми.
	Бедничката Доротия, обгърната с мрак, усети в себе си вихрушка от противоречиви чувства. Ужасът при мисълта, че силният гняв, обзел съпруга й, може да предизвика у него нов пристъп, би могъл да потисне всякакъв изблик на негодувание от нейна страна, дори у нея да нямаше никакви съмнения или угризения относно въпроса, дали няма нещо вярно в последното му обвинение. Заслушана в учестеното му дишане след избухването, тя седеше уплашена, нещастна, стаила в себе си ням зов за помощ, за да може да понесе този кошмарен живот, в който страхът потиска всяко желание за действие. Ала нищо друго не последва освен това, че и двамата дълго не заспаха, но не си казаха ни дума повече.
	На другия ден мистър Късобан получи следния отговор от Уил Ладисло:
C>
	Скъпи мистър Късобан,
	Проявих необходимото внимание към вчерашното ви писмо, но не бих могъл напълно да споделя вашия възглед за взаимоотношенията ни. Като признавам най-искрено великодушното ви поведение спрямо мене в миналото, аз все пак продължавам да смятам, че не е справедливо да бъда обвързван със задължения от такъв порядък, какъвто си представяте вие. Ако приемем, че е напълно естествено един благодетел да предявява искания, в своята същност тези искания трябва да се простират само донякъде, защото е възможно да влязат в противоречие с извънредно наложителни потребности. По този начин ветото на благодетеля може да наложи такива ограничения върху съществуванието, че съответното жестоко смазване да надмине по размери щедрото дарителство. Чисто и просто привеждам тук някои крайни примери. В настоящия случай не бих могъл да споделя вашия възглед за въздействието, което приемането ми на службата — безспорно недоходоносна, но не и непочтена — би оказало върху обществения ви статус, който според мене е твърде стабилен, за да се повлияе от подобно незначително обстоятелство. И макар да не допускам, че ще възникне промяна в отношенията ни (очевидно досега не е възниквала), която да отмени наложените ми от миналото задължения, трябва да ми простите, но не бих могъл да допусна тези задължения да ми пречат да използвам естественото си право да живея, където пожелая, и да се издържам с всяка законна служба, която сам си избера. С най-искрено съжаление, че се появяват разногласия във взаимоотношения, в които благодеянието е било единствено от ваша страна, аз оставам ваш предан длъжник,
@	Уил Ладисло
C$
	Сега бедничкият мистър Късобан почувства (а не трябва ли и ние, щом сме безпристрастни, да проявим малко съчувствие?), че няма друг човек на света с по-основателна причина от него да се изпълни с омерзение и подозрение. Младият Ладисло, сигурен бе в това, нарочно иска да го предизвиква и дразни, иска да спечели доверието на Доротия и да посее в съзнанието й непочтителност, дори отвращение към собствения й съпруг. Нужно бе да се намерят някакви скрити подбуди, за да се обясни внезапната промяна в поведението на Уил, довела до отхвърляне на издръжката от страна на мистър Късобан, както и до отказ от пътешествията. А предизвикателното му решение да се установи в това графство, като избере нещо напълно различно от предишните му предпочитания, каквито бяха кроежите на мистър Брук относно Мидълмарч, съвсем ясно показваха, че необявените подбуди на младежа имат някаква връзка с Доротия. Ала дори и за миг мистър Късобан не заподозря Доротия в двуличие — не хранеше подозрения към нея, но изпитваше твърдата увереност (чувство, почти толкова неприятно), че привичката й да си съставя мнение относно поведението на съпруга си върви ръка за ръка с проявяваната склонност да гледа благосклонно на Уил Ладисло и да се влияе от преценките му. Гордата сдържаност на мистър Късобан бе причината той никога да не узнае с абсолютна положителност доколко е прав в предположението, че първоначално самата Доротия е помолила чичо си да покани Уил вкъщи.
	А сега, след като получи писмото на Уил, мистър Късобан трябваше да помисли за своя дълг. Никога не е било лесно да нарича всяко свое действие нещо друго освен дълг, но в случая противоречивите подбуди го тласнаха отново към колебанията.
	Дали да не се обърне направо към мистър Брук и да не помоли този пакостлив господин да оттегли предложението си? Или пък да не се допита до сър Джеймс Четам и да поиска от него съдействие за отпор срещу една стъпка, която засяга цялото семейство? Мистър Късобан съзнаваше, че и в двата случая успехът и неуспехът са еднакво вероятни. Невъзможно бе да замесва името на Доротия в тази работа, а без някакъв стряскащ аргумент твърде вероятно е, след като изслуша всичко напълно одобрително, мистър Брук накрая да заяви: „Не се безпокой, Късобан! Бъди сигурен, младият Ладисло няма да те посрами. Бъди сигурен, избрал съм подходящия човек!“. Колкото до сър Джеймс Четам, мистър Късобан направо нервно потръпна при мисълта да разговаря с него по този въпрос, защото в отношенията помежду им никога не е имало искреност, а и джентълменът веднага би направил връзка с Доротия, дори без съпругът й да е споменал името й.
	Бедничкият мистър Късобан дълбоко се съмняваше дали някой изобщо храни добри чувства към него, особено в ролята му на съпруг. Да издаде пред хората своята ревност, би означавало да потвърди (предполагаемите им) догадки за неговата непълноценност. Да им покаже с поведението си, че не намира брака особено блажено състояние на духа, би значело да оправдае (вероятното им) първоначално неодобрение. Това би било голяма грешка — все едно да разкрие пред Карп и пред всички от колежа Брейзноуз колко е изостанал в обобщенията върху труда си „Ключът към всички митологии“. През целия си живот мистър Късобан се бе старал дори пред себе си да не признава глождещата болка на съмнението и ревността. А колкото до най-съкровените му чувства и подозрения, там с пълна сила действаше наложената му привичка да проявява горда сдържаност.
	И така, мистър Късобан потъна в гордо, горчиво мълчание. Ала той забрани на Уил да стъпва в Лоуик Манор, като дълбоко в себе си замисляше и други начини, за да ограничи действията му.


>>	Глава 38

E>
P>
	C’est beaucoup que le jugement des hommes sur les
	actions humaines; tôt ou tard il devient efficace.
@	Гизо*179
	[*179 _Франсоа Гизо. История на цивилизацията във Франция._ Том 4, с. 364 (Париж: 1846). Това е също като оценката на хората за човешките действия: рано или късно тя влиза в сила. — Б.пр.]
P$
E$

	Сър Джеймс Четам не можеше да наблюдава със задоволство новите занимания на мистър Брук, ала по-лесно бе да негодува срещу тях, отколкото да ги преустанови. Той поясни защо пристига сам на обяд у семейство Кадуоладър, като заяви следното:
	— Не мога да говоря свободно пред вас в присъствието на Силия. Наистина, не би било редно.
	— Разбирам какво имаш предвид — „Пайъниър“ в имението Грейндж! — мигом възкликна мисис Кадуоладър още преди приятелят й да се е доизказал. — Направо е ужасно… това втурване да се купуват свирки и да се надуват ушите на всички наоколо. Да се излежаваш по цял ден и да играеш на домино като лорд Плеси, би било нещо по-лично и поносимо.
	— Видях как нападат приятеля ни Брук в „Тръмпет“ — отбеляза свещеникът и се облегна назад с непринудена усмивка, както би се засмял, ако самият той би бил нападнат. — Там има много язвителни подмятания срещу някакъв поземлен аристократ на сто мили от Мидълмарч, който получавал рентата си, а нищо не давал в замяна.
	— Наистина бих искал Брук да се откаже от тази работа — каза сър Джеймс със свойствената си лека гримаса на раздразнение.
	— И все пак дали наистина ще бъде номиниран за депутат? — попита мистър Кадуоладър. — Вчера срещнах Феърбръдър… той също донякъде подкрепя вигите, като поддържа Бруам*180 и идеите му за полезните знания, това е най-лошото, което знам за него… та той разправя, че Брук създал доста силна група около себе си. Банкерът Булстроуд бил основният му поддръжник. Но според Феърбръдър Брук нямало да получи голяма подкрепа за номинация.
	[*180 _Лорд Хенри Бруам_ (1778–1868) — либерален държавник, реформатор, основоположник на Дружеството за разпространение на полезните знания през 1825 г. — Б.пр.]
	— Точно така! — разпалено възкликна сър Джеймс. — Аз проучвам нещата, защото никога преди не съм се интересувал от политиканството в Мидълмарч… занимавали са ме проблемите в графството. Това, на което се надява Брук, е, че ще свалят Оливър, защото бил поддръжник на Пийл. Но Холи ми каза, че ако изобщо изпратели представител на вигите в Парламента, това щял да бъде Багстър, един от онези кандидати, дошли кой знае откъде, но настроен решително против министрите, а също и опитен парламентарист. Холи бе доста груб и забрави, че разговаря с мене. Каза, че ако Брук сам си търсел боя, по-евтино щяло да му излезе другаде, отколкото на ораторската платформа.
	— Предупредих ви за всичко това — заяви мисис Кадуоладър. — Много отдавна рекох на Хъмфри, че един ден мистър Брук здравата ще я оплеска. И ето че го направи.
	— Да, ама можеше и да си науми да се ожени — вметна пасторът. — Това щеше да е по-голяма беля от малък флирт с политиката.
	— Може и да го направи след това — добави мисис Кадуоладър. — Когато след оплескването се разклати здравето му.
	— Това, за което най-много се тревожа, е достойнството му — заяви сър Джеймс. — Разбира се, че се тревожа толкова много заради честта на семейството. Брук вече е на години и не ми се ще да го гледам как се излага. Сега всичко ще разровят около него.
	— Мисля, че е безсмислено да го убеждаваш — отбеляза пасторът. — У него толкова странно се преплита инатът с непостоянството. Пробвал ли си да поговорите по този въпрос?
	— О, не — отговори сър Джеймс. — Въздържам се да проявявам натиск. Но разговарях с младия Ладисло, когото Брук използва като момче за всичко. Като че ли Ладисло наистина много го бива. Реших, че ще е добре да чуя какво ще каже той. А той е против сегашната кандидатура на Брук. Смятам, че Ладисло ще го вразуми. Смятам, че номинацията му може да се отложи.
	— Разбирам — каза мисис Кадуоладър, като поклати глава. — Независимият кандидат още не си е добре наизустил речите.
	— Ами и този Ладисло… това е друга неприятна история — добави сър Джеймс. — Няколко пъти го поканихме на вечеря… впрочем срещали сте го, нали… като гост на Брук и родственик на Късобан и смятахме, че е пристигнал тук само на кратко посещение. А сега установявам, че всички говорят за него като за редактора на „Пайъниър“. Разправят се какви ли не неща, че бил чужденец, драскач, чужд емисар и какво ли още не.
	— Това няма да хареса на Късобан — отбеляза пасторът.
	— В жилите на Ладисло наистина има кръв на чужденец — продължи сър Джеймс. — Надявам се, че той няма да стигне до крайни възгледи и да повлече Брук със себе си.
	— О, той е опасен младок, този мистър Ладисло — възкликна мисис Кадуоладър, — с всичките тези оперни арии и сладкодумието си. Донякъде е Байронов герой… прилича ми на някакъв Дон Жуан конспиратор. А Тома Аквински хич не го харесва. Забелязах това, когато получи портрета си.
	— Не искам да се впускаме в обсъждане на Късобан — заяви сър Джеймс. — Той има по-голямо право от мене да се намесва. Но всички тези работи са доста неприятни. Каква само роля си е избрал човек с прилично потекло… да стане един от вестникарите! Гледайте само на какво е заприличал Кег, собственикът на „Тръмпет“. Срещнах го онзи ден заедно с Холи. В писането е доста добър според мене, но е толкова груб човек, че ми се ще да е от противниковата страна.
	— Че какво може да се очаква от разни ми ти жалки вестничета в Мидълмарч! — отсече пасторът. — Не мога изобщо да си представя висок стил от човек, дето пише по въпроси, които хич не го вълнуват, при това само срещу грошове за къшей хляб.
	— Точно така! И затова е толкова неприятно, че на подобен пост Брук е сложил човек, свързан по някакъв начин със семейството. Лично аз смятам, че Ладисло е доста голям глупак да приеме такава служба.
	— Но за това е виновен Аквински — отбеляза мисис Кадуоладър. — Защо не се възползва от влиянието си, за да направи Ладисло attaché или да го изпрати в Индия? Само по този начин семействата се отървават от пакостливите младоци.
	— Човек не знае докъде ще доведат всички тези неприятности — заяви сър Джеймс угрижено. — Но щом Късобан мълчи, какво мога да направя аз?
	— О, скъпи мой сър Джеймс — възкликна пасторът, — нека да не пресилваме нещата. Много вероятно е всичко да се размине само с пушека. След месец-два Брук и младият Ладисло ще си омръзнат един на друг. Ладисло ще съзрее, а Брук ще продаде „Пайъниър“ и нещата отново ще си дойдат на мястото.
	— Има някаква вероятност… че на Брук няма да му хареса да гледа как му изтичат парите — предположи мисис Кадуоладър. — Ако знаех точно какви средства се харчат за избори, щях здравата да го стресна. Но всъщност няма защо да го плашим с големите разходи. Няма да му говоря и за пускане на кръв, а направо ще изсипя отгоре му стъкленица с пиявици. Това, което ние, благоприличните стиснати хора, не харесваме, е да ни изсмукват петаците от кръвта.
	— Освен това няма да му хареса да се разровят около него — отбеляза сър Джеймс. — Например как управлява имението си. Вече са го подхванали по този въпрос. За мене наистина е много мъчително да го гледам. Много е неприятно да наблюдаваш подобно нещо под носа си. Смятам, че човек е длъжен да направи всичко възможно за земята и арендаторите си, особено в такива тежки времена.
	— Може пък „Тръмпет“ да го подтикне да въведе промени и тогава от цялата работа би могло да излезе и нещо добро — заяви пасторът. — Много ще се радвам, ако стане така. Тогава по-малко ще мърморят, когато ми плащат десетъка. Не знам какво бих правил, ако спра да получавам десетък от Типтън.
	— Бих искал да си намери подходящ човек за поддръжка на имението… бих искал отново да наеме Гарт — каза сър Джеймс. — Той разкара Гарт преди дванайсет години и оттогава всичко тръгна наопаки. Смятам и аз да го наема… той направи такъв великолепен план за новите ми сгради, а Лъвгуд далече не е на нивото му. Но Гарт няма да се съгласи отново да поеме имението Типтън, ако Брук не го остави да действа сам.
	— И така е редно — отбеляза пасторът. — Гарт е независим човек, неподправен и простодушен. Един ден, когато работеше при мене върху една поръчка, ми каза право в очите, че много малко свещеници разбирали от търговия и предприемачество и само пакостели, като се месели в тези неща. Но ми каза всичко това толкова кротко и почтително, сякаш ми говореше за ланския сняг. Той би напълно обновил енорията Типтън, ако Брук го остави да си свърши работата. Бих желал да постигнеш подобно нещо чрез „Тръмпет“.
	— Ако Доротия бе останала при чичо си, щеше да има някаква надежда — отговори сър Джеймс. — С течение на времето можеше и да придобие някакво влияние върху него. А тя много се безпокоеше за имението. Имаше прекрасни идеи за тези неща. Но сега Късобан изцяло я е обсебил. Силия много се оплаква. Не можем да я накараме да дойде на вечеря у нас след онзи пристъп. — Сър Джеймс спря да говори, а в погледа му се доловиха едновременно жалост и отвращение. Мисис Кадуоладър само сви рамене, сякаш искаше да каже, че това за нея съвсем не е нещо ново.
	— Бедничкият Късобан! — възкликна пасторът. — Сполетя го тежък пристъп. Стори ми се много посърнал онзи ден при архиепископа.
	— Всъщност Брук — поде друг въпрос сър Джеймс, тъй като не му се говореше за разни „пристъпи“ — е добре настроен към арендаторите си и всичко останало, но има лошия навик от всичко да реже и да намалява разходите си.
	— Слушай, това е добро качество — отбеляза мисис Кадуоладър. — И му помага да вярва на себе си сутрин. Той може и да забравя какво мнение е изразил, но никога не забравя за джоба си.
	— Като гледа занемарената му земя, човек трудно може да повярва в джоба му — заяви сър Джеймс.
	— О, скъперничеството може да се критикува също както и всички други добродетели. Например не е хубаво да държиш прасетата си гладни — добави мисис Кадуоладър, като се надигна да надникне през прозореца. — Говорим за вълка, а той в кошарата. Ето ти независимия политик.
	— Какво, Брук ли? — попита съпругът й.
	— Самият той. Сега ти го подхвани с „Тръмпет“, Хъмфри, а аз ще изсипя пиявиците отгоре му. А ти какво ще правиш, сър Джеймс?
	— Всъщност не бих искал да казваме каквото и да е на Брук, като имам предвид роднинската ни връзка. Цялата работа е толкова неприятна. Много бих желал хората да се държат като истински джентълмени — заяви благородният баронет с пълното съзнание, че това е всеобщо и просто правило за обществено благополучие.
	— Ето ви всички накуп, а? — възкликна мистър Брук и затътри нозе да се ръкува и с тримата. — Щях после да се отбия и при тебе, Четам. Но е много приятно да ви заваря всичките, нали разбирате? Е, как намирате нещата, а…? Малко бързичко се движат, нали! Съвсем вярно е това, което казва Лафит*181: „От вчера сякаш мина век“… Те вече са прекрачили прага на следващия век, нали разбирате, прескочили са през водата. По-бързо се движат от нас.
	[*181 _Жак Лафит_ (1767–1844) — френски държавник и един от водачите на революцията през 1830 г. — Б.пр.]
	— Ами да — отговори пасторът, като взе вестника. — Гледай тук в „Тръмпет“ как те упрекват, че изоставаш назад… Не си ли видял?
	— А? О, не — възкликна мистър Брук, като хвърли ръкавиците си в шапката и бързо нагласи монокъла си. Ала мистър Кадуоладър задържа вестника в ръка, като добави с усмихнат поглед:
	— Гледай тук! Всичко това е за някакъв си поземлен аристократ на около стотина мили от Мидълмарч, който прибирал рентата си. Тук казват, че той бил най-ретроградният човек в цялото графство. Мисля, че вероятно са научили тази думичка от тебе и от вестника ти „Пайъниър“.
	— О, това е Кег… неграмотен човек, нали разбирате? Ретрограден, виж ти! Ами да, направо страхотно! Той смята, че това означава „сразяващ“. Искат да ме изкарат сразяващ, нали разбирате? — поясни мистър Брук с такива весели нотки в гласа, каквито обикновено се предизвикват от невежеството на противника.
	— Според мене той много добре знае значението на думата. Ето ти няколко убедителни примера.
C>
	Ако трябва да се опише някой като ретроградна личност в най-лошия смисъл на думата, бихме казали, че това е човек, който се представя за реформатор на конституцията, но същевременно всяко нещо под неговия контрол се разпада. Това е филантроп, който не разрешава обесването на някой разбойник, но нехае, че петима честни арендатори водят полугладно съществувание. Това е човек, който яростно негодува срещу корупцията, но прибира висока рента, който отправя гръмогласен ропот срещу „гнилите“ избирателни райони*182, но не се трогва от прогнилите огради на арендаторите си. Това е човек, безспорно отворил душата си за Лийдс и Манчестър, както и за всякакъв брой представители, които ще платят местата си в Парламента от собствения си джоб. Това обаче, за което не си отваря душата, е малка компенсация срещу рентата, за да може един арендатор да се сдобие с добитък, а също не отпуска и дребни разходи, за да не тече покривът в хамбара на арендатора или да не прилича къщата му на ирландска колиба. Ала на нас ни е добре известно шеговитото описание на филантропа — човек, чиято благотворителност нараства бързо като снежна топка на припек.
	[*182 _Rotten boroughs_ (англ.) — преди парламентарната реформа в Англия през 1832 г. така са се наричали малките избирателни райони с неголям брой избиратели, често управлявани от една фамилия. — Б.пр.]
C$
	И така нататък. Останалата част е за това, какъв законодател може да стане от един филантроп — добави пасторът и хвърли вестника, след което хвана темето си с две ръце и се вторачи в мистър Брук с уж спокоен, но доста развеселен поглед.
	— Ами да, доста е добро, така да се каже — възкликна Брук и взе вестника, като се опитваше да понесе нападките също така спокойно като съседа си, ала се изчерви и се усмихна доста нервно. — Това за гръмогласния ропот срещу „гнилите“ избирателни райони… никога не съм произнасял реч срещу тях през живота си. Колкото до гръмогласния ропот и неща от този род… тези хора изобщо не разбират какво значи добра сатира. Сатирата, нали разбирате, трябва да отговаря поне малко на истината. Помня, че прочетох това някъде в „Единбъро Ревю“*183… че трябвало да отговаря поне малко на истината.
	[*183 Известно тримесечно списание, основано през 1802 г. — Б.пр.]
	— Да, ама това за прогнилите огради е доста точно — обади се сър Джеймс, твърдо решил да бъде много внимателен. — Дагли ми се оплака онзи ден, че нямал прилична ограда на фермата си. Гарт е измислил нов вид ограда… бих искал да я пробваш. Човек трябва да използва част от дървения си материал и по този начин.
	— Ти си падаш по скъпарските ферми, нали знаеш, Четам — отбеляза мистър Брук, като си даде вид, че хвърля поглед върху колонките на „Тръмпет“. — Това е любимото ти хоби и хич не се тревожиш за разходите.
	— Смятах, че най-скъпото хоби е да се кандидатираш за Парламента — отбеляза мисис Кадуоладър. — Разправят, че последният неуспял кандидат от Мидълмарч… не се ли казваше Гайлс?… похарчил десет хиляди лири, но се провалил, защото не дал достатъчно голям подкуп. Каква горчива равносметка за един човек, а!
	— Някой каза — добави през смях пасторът, — че никакъв Ист Ретфорд*184 не можел да се мери с Мидълмарч по отношение на подкупите.
	[*184 Избирателен район, където така се ширело подкупничеството, че се предложило да бъде лишено от избирателни права. — Б.пр.]
	— Нищо подобно — тросна се мистър Брук. — Торите са тези, които дават подкупи, нали разбирате? Холи и тайфата му подкупват чрез черпене, печени ябълки и неща от този род. И закарват избирателите пияни до урната. Но занапред няма да правят каквото си искат… занапред — не, нали разбирате? Мидълмарч е малко поизостанал, признавам, че тъмносините са малко поизостанали. Но ние ще ги обучим и тласнем напред, нали разбирате? Най-добрите хора са на наша страна.
	— Холи твърди, че си имал поддръжници, които щели да ти навредят — вметна сър Джеймс. — Той твърди, че банкерът Булстроуд щял да ти навреди.
	— И ако стигнеш до пердах — намеси се мисис Кадуоладър, — половината развалени яйца, хвърлени по тебе, ще са поръчани от главния ти поддръжник. Боже господи! Само като си представи човек, че може да изяде пердаха заради чужди възгледи. И като че ли си спомням някаква история за един, когото уж избрали за водач, а после нарочно го натикали в калта.
	— Пердахът нищо не е в сравнение с това, да ти намерят петна в репутацията — обади се пасторът. — Признавам, че от това най-много ще ме е страх, ако ние, свещениците, се изправим на ораторската платформа. Тогава ще ме е страх някой да не е преброил дните, когато съм ловил риба. Честна дума, според мене истината е най-тежкият камък, с който могат да те замерят.
	— Всъщност — намеси се сър Джеймс, — ако човек се впусне в обществения живот, трябва да е подготвен и за последствията. Трябва да стане неуязвим за клеветите.
	— Скъпи мой Четам, това е направо прекрасно, нали разбираш? — възкликна мистър Брук. — Но как можеш да станеш неуязвим за клеветите? Трябва да се вгледаш в историята… погледни само изгнаничеството, преследването, мъченичеството и неща от този род. Те винаги се случват на най-прекрасните хора, нали разбираш? Ами какво е казал Хораций?… fiat justitia, ruat*185… и тям подобни.
	[*185 Неправилно цитиране на известната латинска поговорка (не на Хораций) _„fiat justitia et ruat mundus“_ — _„Нека справедливостта да възтържествува, дори и светът да загине“_. — Б.пр.]
	— Точно така! — възкликна сър Четам малко по-разпалено от друг път. — Според мене да станеш неуязвим за клеветите, означава само едно нещо — да можеш да опровергаеш твърденията с факти.
	— И няма никакво мъченичество в това, да плащаш сметки, които сам си направил — уточни мисис Кадуоладър.
	Ала мистър Брук най-много се ядоса на раздразнението, проявено от сър Четам.
	— Знаеш ли какво, Четам — каза той, като се изправи, взе шапката си и се облегна на бастуна. — Ние двамата с тебе се придържаме към различни системи. Ти изцяло поддържаш идеята за вложения във фермите. Но аз съвсем не искам да представям своята система като пригодна за всички условия, за всички условия, нали разбираш?
	— От време на време трябва да се прави преоценка на имотите — поясни сър Джеймс. — Компенсациите не са лошо нещо понякога, но аз предпочитам точната оценка. Какво ще кажеш ти, Кадуоладър?
	— Съгласен съм с тебе. Ако бях сега на мястото на Брук, веднага щях да запуша устата на „Тръмпет“, като наема Гарт да направи преоценка на фермите, а ще му дам и carte blanche относно оградите и ремонта. Това е моето мнение за политическата обстановка — отговори пасторът и наду перки, като пъхна палци по мишниците, усмихвайки се на мистър Брук.
	— Много зрелищно изпълнение би било това, нали разбираш? — отговори мистър Брук. — Но бих искал да ми посочите друг поземлен собственик, който подобно на мене никога да не е тормозил арендаторите си заради неплатените им дългове. Разрешавам на старите си арендатори да останат. Аз съм невероятно сговорчив, казвам ви… невероятно сговорчив. Имам свои собствени идеи и държа на тях, нали разбирате? Такъв човек винаги го обвиняват в ексцентричност, непоследователност и неща от този род. Даже и да сменя посоката в действията си, аз пак ще следвам своите идеи.
	След тези думи мистър Брук изведнъж се сети, че не е изпратил една пратка, и набързо каза на всички „довиждане“.
	— Не исках да си позволявам никакви волности с Брук — заяви сър Джеймс. — Виждам, че е раздразнен. Що се отнася до старите арендатори, при това състояние на фермите нови няма да дойдат.
	— Смятам, че той с времето ще се вразуми — отбеляза пасторът. — Но ти теглеше на една страна, Елинор, а ние — на друга. Ти искаше да го сплашиш да не влиза в разноски, а ние искахме да го сплашим да влезе. По-добре е да се опита да привлече вниманието на хората и да осъзнае, че образът му на поземлен собственик му пречи. Това не би означавало нищо за „Пайъниър“, Ладисло или за публичните речи на самия Брук пред жителите на Мидълмарч. Но би било от значение за самите обитатели в имението Типтън.
	— Извинявай, но и двамата грешите — отговори мисис Кадуоладър. — Трябваше да му докажете, че губи много пари с лошото стопанисване на имението, а после трябваше да обединим усилията си. Щом го възкачихте на бял кон в политиката, трябва да ви предупредя за последствията. Няма що, измисля си разни дивотии вкъщи, а после ги нарича идеи.


>>	Глава 39

E>
P>
	Ако и ти като мене
	сърцето в жената цениш,
	кат си й винаги верен
	и от това се не срамиш.
	И тази обич голяма
	си скрил от цинични мъже,
	които в нищо не вярват
	и злъчно се присмиват те.
	То е постъпка тъй смела,
	като дело на древни герои.
	Таз тайна би те довела
	до туй да станеш сам герой.
@	Доктор Дън*186
	[*186 _Джон Дън_ (1573–1631) — английски метафизически поет и проповедник. Написал е любовни и религиозни стихове, проповеди, епиграми и елегии. Превод Весела Кацарова. — Б.пр.]
P$
E$

	Сър Джеймс Четам не бе изобретателен в постъпките си, но след като възвърна непоколебимата си вяра, че Доротия умее да въздейства на хората, засилващото се трескаво нетърпение час по-скоро да направи нещо относно Брук даде плод и доведе до малък план — да се възползва от неразположението на Силия, за да доведе Доротия във Фрешит Хол, а по пътя на идване с каретата да я остави в Типтън Грейндж, след като най-подробно я е запознал с въпроса за стопанисването на имението.
	И затова един ден около четири часа, когато мистър Брук и Ладисло седяха в библиотеката, вратата се отвори и прислужникът обяви пристигането на мисис Късобан.
	Само миг преди това Уил бе съвсем оклюмал, дълбоко угнетен от досада, и като изпълняваше задължението си да помага на мистър Брук при изготвянето на документи относно бесенето на конекрадци, си мислеше за много неща наведнъж, нещо свойствено за човешкото съзнание, като същевременно изготвяше и план как да си намери жилище в Мидълмарч и да преустанови престоя си в Типтън Грейндж. А сред всички тези по-ясни представи се прокрадваше натрапчиво и идеята за епическа поема относно конекрадци, написана с Омирова конкретност. Когато прислужникът обяви пристигането на мисис Късобан, Уил се стресна като ударен от ток, а върховете на пръстите му мигновено изтръпнаха. Ако някой го наблюдаваше сега, би забелязал очевидната промяна в цвета на лицето му, стягането на мускулите, както и блясъка в очите, а това би накарало наблюдателя да заключи, че всяка клетка в тялото му е потрепнала като от магически досег. Всъщност бе точно така. Защото истинската магия е свойство на съвършената природа. А кой би могъл да долови тези неуловими трепети на душата и тялото и да схване разликата между страстта на един мъж към дадена жена и чувствата към друга, различни като утринната наслада при вида на долини, реки и снежни върхове и насладата сред китайски фенери и стъклени стени? Уил също бе извънредно впечатлителен по природа. Струните на цигулка, трепнали изкусно край него, биха могли в миг да променят погледа му към света, а нагласите му се меняха с промените в настроението. Появата на Доротия бе като свеж утринен полъх.
	— Е, скъпа моя, колко е приятно да те видя — възкликна мистър Брук, като я посрещна и прегърна. — Предполагам, че си оставила Късобан с книгите му. Точно така. Не трябва да ти позволяваме да станеш прекалено образована за жена, нали разбираш?
	— Няма такава опасност, чичо — отговори Доротия, като погледна към Уил, ръкува се с него с непринудена веселост и без да му каже нищо, продължи да отговаря на чичо си. — Много бавно напредвам. Когато искам да се задълбоча в книгите, често се разсейвам в мислите си. Смятам, че ми е по-лесно да правя чертежи на къщи, отколкото да стана учена.
	Тя се настани до чичо си срещу Уил, като очевидно съзнанието й бе погълнато от нещо друго, поради което почти не обърна внимание на младежа. Той изпита странно разочарование, сякаш си бе въобразил, че появата й има нещо общо с него.
	— Ами че да, скъпа моя, твоето хоби бе да правиш чертежи. Но е хубаво, че спря да се занимаваш с това за известно време. Трябва да имаме свои хобита, нали разбираш, но не трябва да се оставяме те да ни обсебят. Трябва да държим юздите. Никога не позволявам нещо да ме обсеби. Винаги успявам да се овладея. Все това повтарям на Ладисло. Ние двамата с него си приличаме, нали разбираш? И той обича да се занимава с най-различни неща. Сега работим върху смъртното наказание. Много работа ще свършим съвместно, Ладисло и аз.
	— Така е — съгласи се Доротия със свойствената си непринуденост. — Сър Джеймс ми каза, че се надявал да види голяма промяна в стопанисването на имението… че си възнамерявал да направиш преоценка на фермите, както и ремонт за подобряване на жилищата, така че Типтън да стане съвсем друго място. О, колко съм щастлива! — продължи тя, като стисна ръце и възвърна предишната си донякъде детска импулсивност, която бе потиснала след женитбата. — Ако бях тук, щях отново да започна да яздя, за да се движа с тебе и да следя промените! Сър Джеймс ми каза още, че си щял да наемеш мистър Гарт, който похвали чертежите ми.
	— Четам малко бърза, скъпа моя — заяви мистър Брук, като се изчерви леко. — Малко бърза, нали разбираш? Никога не съм казвал, че ще направя тези неща. Но и никога не съм казвал, че няма да ги направя.
	— Той е сигурен, че ще ги направиш — отговори тя със звънливия и убеден глас на млада хористка, — защото възнамеряваш да влезеш в Парламента като депутат, който милее за хората и подобряването на живота им, а първите неща в тази насока са земята и битът на селските стопани. Помисли си за Кит Даунс, чичо, който живее с жена си и седемте си деца в къща с една дневна и една спалня, едва ли по-голяма от тази маса!… А и бедното семейство Дагли в срутената им селска къща, където са се натъпкали в кухничката отзад и са оставили другите помещения на плъховете. Това е една от причините, поради които не харесвах обстановката тук, скъпи чичо, а ти ме смяташе за глупачка. Често се прибирах от селото, а мръсотията и отблъскващата грозота ми тежаха като камък на сърцето и престорено усмихнатите портрети в гостната ме караха да си мисля, че животът ни е безсърдечен опит да намерим наслада във фалшив свят, без да се замисляме колко жестока е истината за съседите извън тези стени. Смятам, че нямаме право най-настойчиво да предлагаме мащабни промени, докато не сме се първо опитали да постигнем нещо по силите си, като поправим злините край себе си.
	С всяка изречена дума Доротия все повече се разпалваше, докато накрая не чувстваше нищо друго освен облекчението да изразява свободно мислите си — някога често изпитвано усещане, но напълно забравено в брака, който се свеждаше до постоянна борба между желанието да действа и страха. В този миг възхищението на Уил се примеси с отрезвяващо чувство на отчуждение. Един мъж рядко се срамува от мисълта, че не е в състояние да обича една жена дълбоко, когато съзре у нея прояви на величие, тъй като природата е предназначила величието единствено за мъжете. Ала природата понякога допуска грешки при осъществяването на намеренията си, какъвто в този миг бе случаят с добронамерения мистър Брук, който сега, в присъствието на красноречивата си племенница, не можеше да каже нищо свързано. Известно време той не можа да намери друг начин на изразяване, освен да се изправи, да намести монокъла си и да опипа книжата пред себе си. А най-накрая рече:
	— Има нещо вярно в думите ти, скъпа моя, нещо вярно в думите ти… но не всичко е вярно… нали, Ладисло? На нас двамата с тебе не ни харесва да се търсят кусури в картините и статуетките ни. Младите дами проявяват малко по-голяма пламенност, нали разбираш… малко по-голяма пристрастност, скъпа моя. Изобразителното изкуство, поезията и изобщо тези неща извисяват една нация… emollit mores*187… нали разбираш вече малко латински? Но… а, какво има?
	[*187 _Emollit mores_ (лат.) — смекчава нравите. Част от цитат на Овидий: „Преданото изучаване на либералните изкуства смекчава нравите“. — Б.пр.]
	Последният въпрос се отнасяше към лакея, който бе дошъл да съобщи, че лесничеят е спипал един от синовете на Дагли с току-що убито зайче в ръка.
	— Идвам, идвам веднага. Лесно ще го пусна, нали разбираш? — обърна се мистър Брук към Доротия, а после бодро излезе с тътреща походка.
	— Надявам се, че разбирате колко наложителна е тази промяна, за която аз… сър Джеймс настоява — обърна се Доротия към Уил веднага след излизането на чичо й.
	— Разбирам, след като чух думите ви. Никога няма да забравя какво казахте. Но можем ли да поговорим за нещо друго сега? Вероятно няма да ми се удаде друга възможност да ви кажа какво се случи — отговори той, като се изправи нетърпеливо, хванал облегалката на стола с две ръце.
	— Моля ви, кажете ми какво има — разтревожено заговори Доротия, като също се изправи и се приближи до отворения прозорец, откъдето надничаше Мънк, който дишаше учестено и размахваше опашка. Тя се облегна на прозоречната рамка и сложи ръка върху главата на кучето, защото, както вече знаем, макар и да не обичаше домашни любимци, които можеш да настъпиш или пък да ги държиш в ръце, Доротия винаги се съобразяваше с чувствата на кучетата и много учтиво отблъскваше ухажванията им.
	Уил я проследи само с поглед и заяви:
	— Знаете, предполагам, че той ми забрани да стъпвам в дома му.
	— Не, не знам — отговори тя след миг мълчание, очевидно доста сепната. — Много, много съжалявам — добави тя с печален глас. И в този миг се замисли за това, което Уил не знаеше — за разговора със съпруга й в мрака. Отново я обзе чувство на отчаяние, че би могла да оказва влияние върху действията на мистър Късобан.
	Външният израз на мъката й убеди Уил, че болката й е нещо абстрактно и че на Доротия изобщо не й е хрумвало досега да свърже дълбоката неприязън и ревността на мистър Късобан към Уил със самата себе си. Той изпита странна смесица на радост и раздразнение — на радост за това, че може да обитава съзнанието й като храм, където няма никакви съмнения, а пълна всеотдайност, ала също и на раздразнение, защото самият той не значеше кой знае колко за нея, не й бе достатъчно близък и тя се отнасяше към него с абстрактна добронамереност, което не го ласкаеше. Ала страхът от някаква промяна в нагласата й бе по-силен от недоволството и той отново продължи да обяснява:
	— Основанието на мистър Късобан е, че приемам служба, която според него е неподходяща за моето социално положение в качеството ми на негов братовчед, и това му е много неприятно. Заявих му, че не бих могъл да отстъпя по този въпрос. Доста е несправедливо спрямо мене да очаква, че житейският ми път ще бъде възпрепятстван от предразсъдъци, които според мене са нелепи. По този начин задълженията могат да се разтегнат безкрайно и да доведат до някакъв вид робство, наложено ни още в детството, когато не сме разбирали значението му. Не бих приел тази служба, ако нямах намеренията да я направя полезна и почтена. Не съм длъжен да разбирам въпроса за семейната чест по друг начин.
	В този миг Доротия се почувства нещастна. Според нея съпругът й грешеше по много повече въпроси, отколкото споменатите от Уил.
	— По-добре да не говорим повече на тази тема — предложи тя с несвойствено разтреперан глас, — щом вие двамата с мистър Късобан сте на различни мнения. Възнамерявате ли да останете тук? — попита Доротия, отправила навън към моравата замисления си, печален поглед.
	— Да, но едва ли ще ви видя вече — отговори Уил с нотки на момчешко недоволство в гласа.
	— Да, няма да ме видите повече — заяви тя, като го погледна право в очите. — Но ще чувам за вас. Ще знам какво правите за чичо ми.
	— Но аз няма да знам нищо за вас — отговори Уил. — Никой няма да ми съобщава нищо.
	— О, моят живот е много обикновен — каза тя, а устните й се накъдриха в тънка усмивка, която озари печалното й лице. — Аз съм винаги в Лоуик.
	— Това е ужасно пленничество — гневно заяви той.
	— Не, недейте да мислите така — отговори Доротия. — Аз нямам никакви копнежи.
	Той не продума нищо, ала тя отвърна на променения израз в лицето му.
	— Копнежи за себе си, искам да кажа. Освен това, че бих желала и аз да имам скромен принос, макар и да не правя нищо за другите. Но аз се придържам към моето верую и това ме успокоява.
	— И какво е то? — попита той с чувство на ревност.
	— Че със стремежа си към съвършеното добро, дори когато не знаем какво точно представлява то и не можем да направим това, което бихме искали, ние сме част от божествената воля срещу злото… даваме път на светлината и стесняваме обсега на злото в света.
	— Това е проява на красив мистицизъм… това е…
	— Моля ви да не прикачвате етикети — прекъсна го Доротия, като протегна умолително ръце. — Ще кажете, че всичко идва от Персия или някакво друго географско понятие. Всъщност това е моят живот. Открих веруюто си и не мога вече да се разделя с него. От дете непрекъснато си кова своя собствена религия. Някога толкова много се молех… но сега вече изобщо не се моля. Опитвам се да нямам никакви желания само за себе си, защото те може да не са приемливи за другите, а аз вече притежавам твърде много. Казвам ви всичко това, за да знаете как минават дните ми в Лоуик.
	— Бог да ви благослови, че ми казахте — пламенно й отвърна Уил, доста учуден от самия себе си. Те се погледнаха като две чисти деца, които водят поверителен разговор за птици.
	— А каква е вашата религия? — попита Доротия. — Нямам предвид… какво знаете за религията, а веруюто, което ви помага да живеете.
	— То е да обиквам възвишеното и красивото, когато го срещна — отговори Уил. — За разлика от вас не се чувствам длъжен да се подчинявам на неща, които не харесвам.
	— Но щом обичате възвишеното, то е съвсем същото — усмихнато отвърна Доротия.
	— Станахте много проницателна — отбеляза Уил.
	— Така е. Мистър Късобан често ми казва, че съм твърде проницателна. А аз не мисля, че съм особено проницателна — игриво отговори Доротия. — Но защо се бави чичо ми! Ще ида да го потърся. Трябва непременно да тръгна към Фрешит Хол. Силия ме чака.
	Уил предложи да съобщи на мистър Брук за тръгването й, но в този миг чичото влезе и каза, че и той ще пътува с Доротия в каретата до къщата на Дагли, за да поговори с бащата на малкия нарушител, хванат със зайчето. По пътя Доротия поднови темата за имението, но този път мистър Брук не бе вече изненадан и сам даде насока на разговора.
	— Виж какво — заговори той, — Четам непрекъснато ми намира кусури, скъпа моя. Но аз заради него вардя дивеча си и не бих казал, че това е за сметка на арендаторите, нали разбираш? Наистина тази работа ми е малко неприятна… Бракониерството, ако се замисли човек… Всъщност отдавна се каня да подхвана този разговор. Неотдавна Флавел, методисткият свещеник, бе хванат, че е убил заек, изпречил се на пътя му, докато се разхождали двамата с жена му. Той действал мигновено и го цапнал по врата.
	— Много жестоко според мене — отбеляза Доротия.
	— Ами и на мене ми се стори много ужасна постъпка, признавам, от страна на методистки свещеник. А Джонсън ми каза: „Можеш сега да разбереш що за лицемер е той“. Но, честна дума, по-рано ми се струваше, че Флавел е олицетворение на „най-духовния човек“… както някои наричат истинския християнин… например Йънг*188, поетът Йънг, мисля, че знаеш Йънг? Е, представи си, значи, Флавел в изтърканите си черни гамаши как се оправдава… Уж смятал, че Господ е изпратил на него и на жена му вкусна вечеря, така че имал право да го удари, макар че не бил голям ловджия като Нимрод*189 в очите на Господ… Уверявам те, че беше ужасно комично. Фийлдинг би направил нещо от тази история, а Скот… и Скот би я пресъздал. Но всъщност като се замисля… не можех да не съм доволен, че този приятел ще има мръвка заешко месо, над което да изрече молитвата си. Всичко е въпрос на предразсъдъци… предразсъдъци под закрилата на закона, нали разбираш… по отношение на бастуна, гамашите и така нататък. Както и да е, не трябва човек прекалено да разсъждава. Но законът си е закон. Накарах Джонсън да си замълчи и потулих цялата работа. Чудя се дали Четам нямаше да е много по-суров в случая, но той така се нахвърля върху мене, сякаш съм най-коравосърдечният човек в графството. Но ето че пристигнахме пред къщата на Дагли.
	[*188 _Едуард Йънг_ (1683–1765) — английски поет и драматург. Фразата е от известната му творба „Среднощни размисли върху живота, смъртта и безсмъртието“. — Б.пр.]
	[*189 _Нимрод_ — библейски герой. — Б.пр.]
	Мистър Брук слезе пред вратата на фермата, а Доротия отмина в каретата. Странно е колко по-грозни изглеждат нещата, когато допускаме, че могат да упрекват нас за тази грозота. Дори ликът ни в огледалото се променя, щом някой изрази откровено мнение за не толкова привлекателните ни черти. А от друга страна, е направо удивително с каква лекота съзнанието възприема злоупотребите ни спрямо тези, които никога не се оплакват, а и няма на кого да се оплачат. Жилището на Дагли никога не е изглеждало толкова неугледно на мистър Брук, както днес, когато бе така разстроен от укорите в „Тръмпет“, повторени от сър Джеймс.
	Вярно е, че под облагородяващото въздействие на изящните изкуства хорските беди биха могли да изглеждат и живописни, така че някой наблюдател може да е направо очарован от дома, наречен Фрийманс Енд*190. Старата къща имаше капандура в тъмночервения покрив, два обвити с бръшлян комина, голяма тераса, задръстена с наръчи съчки, а половината й прозорци бяха затворени със сиви, издълбани от дървоядите кепенци, около които безредно се виеха гъстите клони на жасмина. Разнебитената градинска ограда с надвисналите над нея ружи представляваше прекрасна гледка в пастелни тонове, а до отворената задна кухненска врата лежеше престаряла коза (безсъмнено я държаха от някакво любопитно суеверие). Обраслият с мъх сламен покрив на обора, счупените сиви врати на хамбара, бедните селски стопани с оръфаните панталони, които бяха вече почти разтоварили каруцата жито в хамбара, за да е готово за вършитбата на другия ден, малкото на брой крави изпод полупразния тъмен навес, завързани за доене, самите прасета и белите гъски, които като че ли се щураха из неравния запуснат двор, сякаш умърлушени от недохранването с рядка помия — всички тези неща, облени с мека светлина от осеяното с бели облачета небе, можеха да съставят една цялостна картина, пред която бихме поспрели като пред „очарователна гледка“, и изобщо биха разчувствали всички, освен онези, дето се тревожат от намалелия интерес към селското стопанство и липсата на вложения в земеделието — проблеми, за които тогавашните вестници непрекъснато тръбяха. Ала подобни тежки мисли обзеха сега и мистър Брук и той не изпита наслада от гледката. Самият мистър Дагли се открояваше на фона на този пейзаж, стиснал в ръка вила и с шапка на дояч на главата — всъщност много стара касторена шапка, сплесната отпред. Той бе облечен в най-новото си сако и панталони, които не би носил в делник като този, ако не бе ходил на пазар и не се бе забавил там, защото си беше доставил рядкото удоволствие да обядва сред посетителите в пивницата „Блу Бул“. Как си бе позволил подобно разточителство, вероятно би било тема за размисъл на другия ден. Ала непосредствено преди обяда нещо особено в обстановката из страната, краткото прекъсване, преди да се ожънат нивята във Фар Дипс, историите за новия крал, както и налепените листовки по стените, сякаш го предразположиха към известно безразсъдство. В Мидълмарч се бе изковало едно правило, което се смяташе за напълно естествено, а именно че добрата мръвка изисква и добро пиене, което според Дагли се свеждаше до изобилие от наливна бира, последвано от ром със сода. Изпитият алкохол съдържаше такава голяма доза истина, че не прояви лицемерието да развесели Дагли, а само развърза езика на недоволството му повече от друг път. Стопанинът бе погълнал и значителна доза политически разговори, стимулант с твърде опасно разрушително въздействие върху земеделския му консерватизъм, който се свеждаше до възгледа, че каквото е лошо, си остава завинаги лошо и всяка промяна води до още по-лошо. Когато се появи господарят на имението с непринудената си тътреща се походка, пъхнал една ръка в джоба на панталона, а в другата размахал тънък бастун, Дагли, стиснал в ръка вилата, бе зачервен, а погледът му бе определено кавгаджийски.
	[*190 В буквален превод наименованието на къщата е „краят на свободния човек“. — Б.пр.]
	— Дагли, добри приятелю — заговори мистър Брук, с пълното съзнание, че ще е много дружелюбно настроен към провинилото се момче.
	— О, значи, съм бил добър приятел, а? Е, благода`рим, сър, благода`рим — отговори Дагли с ръмжащи иронични нотки в гласа, които накараха овчарското куче Фаг да се раздвижи неспокойно и да наостри уши, но като видя след известно мотаене пред вратата в двора да влиза Мънк, Фаг отново седна на мястото си и зае наблюдателна поза. — Много ми е драго да чуя, че съм бил добър приятел.
	Мистър Брук се сети, че днес е пазарен ден и любезният му арендатор вероятно се е почерпил, но нямаше никакви основания да не продължи, след като прецени, че евентуално би могъл да повтори това, което има да казва, и пред мисис Дагли.
	— Малкият ти син Джейкъб е хванат с убито зайче, Дагли. Наредих на Джонсън да го заключи в празната конюшня за час-два, колкото да го сплаша, нали разбираш? Но много скоро, още преди да се е стъмнило, ще ти го доведат вкъщи и ти ще се погрижиш за него, нали, и ще му дадеш добър урок, нали разбираш?
	— Не, нема да му дам. Да пукна на мястото си, ако напердаша с каиш момчето за твой кеф или на когото и да било друг. Дори двайсетина господари да ми пристигнат тук, а не един, при това лош.
	Дагли изрече тези думи толкова високо, че жена му надникна от задната кухненска врата — единственият използван вход, с винаги отворена врата при хубаво време, — и мистър Брук добави примирително:
	— Добре де, добре, ще поговоря с жена ти… не съм имал предвид да го напердашиш — каза той, като се отправи към къщата.
	Но желанието на Дагли „да си изкаже докрай приказката“ пред един джентълмен, който му обърна гръб, се засили още повече, така че стопанинът се втурна подир мистър Брук, а навъсеният Фаг хукна по петите му в опитите си да избегне слабото и вероятно добронамерено внимание от страна на Мънк.
	— Здрасти, мисис Дагли — припряно каза мистър Брук. — Дойдох да ти съобщя за сина ти… но не очаквам да го налагаш с пръчка, нали разбираш? — Този път той се постара да се изрази съвсем ясно.
	Отрудената мисис Дагли — слаба, измъчена женица, която дотолкова бе лишена от всякакви радости в живота, че дори нямаше и неделна премяна, за да изпита удоволствието да се нагизди за черква, — се бе вече спречкала с мъжа си след прибирането му и бе много умърлушена, в очакване на най-лошото. Ала съпругът й я изпревари с отговора.
	— Не, нема да го налагаме с пръчка, ако ти да щеш това или да го не щеш — продължи да бъбри Дагли на висок глас, сякаш искаше да бъде добре чут. — Немаш никаква работа да идваш тук и да бръщолевиш за разни ми ти пръчки в този дом, защото пет пари не даваш за ремонт. Иди в Мидълмарч да се погрижиш за своето име.
	— Дръж си езика между зъбите, Дагли — сряза го жена му, — и гледай да не ритнеш хранилката. Щом един баща на голямо семейство си е изхарчил парите на пазара и се е натаралянкал като свиня, тази беля му стига за един ден. Но аз искам да знам какви ги е свършил синът ми, сър.
	— Глей си работата и хич не питай какви ги е вършил — още по-яростно отговори Дагли. — Моя работа е да питам, не твоя. И сега ще ми чуете приказката… па ако ще и да остана без ядене. Направо ще ти река… още баща ми и дядо ми са живели по тия места… фърляли са си парите тук, а аз и децата ми моем да легнем тук и да изгнием, та да станем на тор… защото немаме пари да я купим, ако кралят не оправи нещата.
	— Слушай, драги ми приятелю, ти си пиян, нали разбираш? — заяви мистър Брук с поверителен тон, без обаче капка укор в гласа. — Друг път, друг път ще говорим — добави той и се обърна, сякаш се канеше да си тръгне.
	Ала Дагли мигновено се изпречи на пътя му, а Фаг се втурна по петите му и тихо заръмжа, когато господарят му заруга все по-високо и грубо, докато Мънк също се приближи и достолепно застина, наострил уши.
	— Ти си по-натаралянкан от мене, далече по-накъркан — продължи Дагли. — Язе държа на пиене и си знам приказката. И съм наясно, че кралят ще оправи нещата, така думат хората, а ще има и риформа и на всички ми тия господа, дето не са се държали добре с назе, селяните, ще им се върне тъпкано и ще требе да офейкат. А ората в Мидълмарч са наясно що е риформа… и кой требе да офейка. Викат ми: „Знаем кой ти е господар“. А аз им думам: „Убаво, че знаете, ама от това по-леко не ми стаа“. Те ми викат: „Голема скръндза е“. „Такъв е“, думам им аз. „Таман за риформата е“, викат ми те. Това ми викат. А язе разбирам що е риформа… да пратиме тебе и друи кат тебе по дяволите и всичко, дето мирише на мърша. А ти праи що щеш сега, оти се не плаша от тебе. Пусни момчето ми и глей себе си, преди риформата да те е погнала. Това имам да ти река — заключи мистър Дъгли и с такава непоколебимост заби вилата в земята, че се затрудни да я изтегли отново.
	След тази постъпка Мънк залая силно и сякаш даде знак на мистър Брук да побегне. Той се измъкна от двора с невероятна бързина, удивен от промяната в обстановката. Никога не е бил нагрубяван на собствената си земя преди това и бе склонен да гледа на себе си като на всеобщ любимец (всички ние сме готови да смятаме така, когато много повече мислим за собствената си доброжелателност, отколкото за това, какво по всяка вероятност другите хора очакват от нас). Когато преди дванайсет години се бе скарал с Кейлъб Гарт, беше смятал, че арендаторите ще са доволни, ако господарят поеме всичко в свои ръце.
	Някои, проследили разказа за бита на мистър Дагли, могат да се зачудят от непрогледния мрак в душата му. Ала в онези времена нямаше нещо по-лесно за един подобен калибър потомствен земеделец от това, да бъде невеж, въпреки че имаше пастор в близката енория, джентълмен до мозъка на костите си, а съвсем наблизо — и викарий, чиито проповеди бяха по-възвишени от тези на пастора, а също и господар на имението, обучен във всичко и най-вече в областта на изящните изкуства и общественото развитие, а пък и светлините на Мидълмарч блестяха само на три мили разстояние. Що се отнася до лекотата, с която простосмъртните се изплъзват от знанието, пробвайте с някой средностатистически познат от интелектуалния елит на Лондон и преценете сами какъв щеше да е този човек, така добре приет на официалните приеми, ако се е учил да декламира от енорийския чиновник в Типтън или с голяма мъка е чел глава от Библията заради трудните имена там. Бедничкият Дагли четеше по няколко стиха в неделя вечер и тогава поне светът за малко му просветваше. Имаше обаче неща, които той познаваше отлично, като мудните земеделски навици, калпавото време, добитъка и реколтата във фермата Фрийманс Енд — това наименование очевидно беше иронично и загатваше, че човек е свободен да си тръгне, ако пожелае, само че трябва да е наясно, че никъде не го чака „земен рай“.


>>	Глава 40

E>
P>
	Бе верен той на своя труд,
	на земните блага.
	Не би го заменил със друг,
	ни с Бог, ни с държавни дела.
	И сътвори прекрасни плодове,
	трудът за него беше свят.
	Как инак никнат градове
	и се развива целий свят?
P$
E$

	За да се наблюдава действието дори на една електрическа батерия, често се налага смяна на мястото, както и изследването на специалната смес или група на известно разстояние от точката, откъдето започва движението, което ни вълнува. Групичката, към която се придвижвам сега, се е разположила на масата за закуска в просторната всекидневна на Кейлъб Гарт, където обектите за изследване са: бащата, майката и пет от децата. Мери си бе вкъщи в очакване на ново назначение, а Кристи, братчето, веднага след нея по възраст, се радваше на евтино обучение и ниска такса в Шотландия, защото за най-голямо разочарование на баща си той се отдаде на книгите вместо на онова свято нещо, наричано „търговия и предприемачество“.
	Бяха пристигнали писма — девет скъпи писма, за които пощаджията получи трийсет и две пени — и мистър Гарт бе забравил за чая и препечената си филийка, докато четеше писмата и ги поставяше отворени едно до друго, а от време на време поклащаше бавно глава или раздвижваше сегиз-тогиз устни в безмълвен разговор, ала все пак не забрави внимателно да откъсне голям червен печат, който Лети веднага грабна като лакомо куче.
	Разговорът между останалите членове на семейството течеше спокойно, защото никой не можеше да наруши голямата съсредоточеност на Кейлъб, освен разклащането на масата, когато самият баща започваше да пише.
	Две от общо деветте писма бяха адресирани до Мери. След като ги прочете, тя ги подаде на майка си и продължи разсеяно да седи на мястото си, докато изведнъж се стресна и поднови ръкоделието си, сложено в скута й по време на закуската.
	— О, спри да шиеш, Мери! — възкликна Бен и я дръпна за ръката. — Направи ми паун от хляб. — Той бе омесил едно топче за целта.
	— Не, не, немирнико! — добродушно възкликна Мери, като го боцна леко с иглата. — Опитай се сам да си го направиш, нали толкова пъти досега си ме гледал в ръцете. Трябва да свърша с шиенето. Това е за Розамонд Винси — тя ще се омъжва следващата седмица, а без тази кърпа не може да има никаква сватба — игриво добави тя, развеселена от последните си думи.
	— А защо да не може, Мери? — попита Лети, силно заинтригувана от загадката, като се приближи толкова близо до сестра си, че сега Мери насочи опасната игла към носа на Лети.
	— Защото това е дванайсетата и без нея ще бъдат само единайсет — отговори Мери с много сериозен вид, а Лети се дръпна назад, удовлетворена от уточнението.
	— Е, вече реши ли, скъпа моя? — попита мисис Гарт, като постави писмата на масата.
	— Ще избера училището в Йорк — отговори Мери. — Не съм толкова неспособна да преподавам в училище, както в семейство. Най обичам да преподавам в клас. Както разбираш, трябва да преподавам — няма какво друго да правя.
	— Според мене преподаването е най-прекрасната работа на света! — възкликна мисис Гарт с лек укор в гласа. — Бих разбрала възраженията ти, ако нямаше достатъчно познания, Мери, или ако не обичаше децата.
	— Смятам, че ние никога не разбираме защо на някого не харесва това, което ние харесваме — малко троснато й отговори Мери. — Не обичам класната стая. Предпочитам широкия свят. Това е един доста неприятен мой недостатък.
	— Вероятно е много скучно вечно да стоиш в класната стая на момичета — отбеляза Алфред. — В компания от мухли като например ученичките на мисис Балард, които се движат все две по две.
	— И игрите им за нищо не ги бива — добави Джим. — Хич не ги бива ни в хвърлянето, ни в скачането. Изобщо не се чудя защо на Мери не й харесва това.
	— Какво не харесва на Мери? — попита бащата, като хвърли поглед над очилата си и се поспря малко преди да отвори следващото си писмо.
	— Да бъде сред много момичета мухли — уточни Алфред.
	— На такава работа ли те канят, Мери? — меко попита бащата, като погледна към дъщеря си.
	— Да, татко, от училището в Йорк. Твърдо реших да приема тази работа. Тя е може би най-добрата. Трийсет и пет лири годишно и допълнително заплащане за уроци по пиано на най-малките.
	— Горкото дете! Предпочитам да си остане вкъщи, Сузан — заяви Кейлъб, като погледна умолително към жена си.
	— Мери няма да се чувства щастлива, ако не изпълнява дълга си — важно заяви мисис Гарт с чувство на изпълнен дълг.
	— Аз не бих се чувствал щастлив с такава гадна работа — добави Алфред, при което Мери и баща й се засмяха, но мисис Гарт добави със сериозен глас:
	— Намери по-добра дума от „гадна“, скъпи ми Алфред, за всичко, което намираш неприятно. А ако предположим, че Мери ти помогне да отидеш в училището на мистър Хамер с парите, които ще спечели, а?
	— Според мене това ще е срамота. Но тя е страхотно готина кака — заяви Алфред, като се надигна от стола и дръпна Мери назад, за да я целуне по бузата.
	Мери се изчерви и засмя, но не успя да скрие бликналите си сълзи. Кейлъб погледна над очилата с увиснали надолу вежди и върху лицето му се изписа смесица от радост и печал, когато отново започна да отваря писмата си. Дори мисис Гарт, свила устни в тихо задоволство, пропусна тази тарикатска фраза покрай ушите си, макар че Бен веднага я поде и запя в такт: „Тя е страхотно готина кака, готина кака, готина кака!“, като удряше ритмично с юмрук ръката на Мери.
	Ала сега погледът на мисис Гарт се привлече от съпруга й, който се бе задълбочил в поредното си писмо. Върху лицето му се четеше израз на печално изумление, което леко я стресна отначало, но тъй като той не обичаше да му се задават въпроси, когато чете, тя продължи да го наблюдава угрижено, докато най-накрая го видя как внезапно се разтресе от тих радостен смях, а накрая се върна към началото на писмото, погледна я над очилата и каза с тих глас:
	— Какво ще кажеш за това, а, Сузан?
	Тя стана и се приближи до него, като сложи ръка на рамото му и в тази поза заедно прочетоха писмото. То бе от сър Джеймс Четам, в което господинът предлагаше на мистър Гарт да поеме управлението на семейното имение във Фрешит и останалите места, а също така добавяше, че бил помолен от мистър Брук от Типтън да провери дали мистър Гарт е склонен отново да поднови стопанисването си на имението Типтън. Баронетът извънредно учтиво добавяше, че той самият особено много желае да види Фрешит и Типтън под едно управление, като се надява това двойно управление да отговаря на исканията от страна на мистър Гарт, с когото той с удоволствие би се срещнал във Фрешит Хол в дванайсет часа на другия ден.
	— Много хубаво пише той, нали, Сузан? — попита Кейлъб, като вдигна очи към жена си, която на свой ред вдигна ръка от рамото му и я постави на ухото му, като същевременно допря брадичка до темето му. — Брук не иска лично да ме попита, разбирам — продължи той с беззвучен смях.
	— Вижте само как почитат баща ви, деца — заяви мисис Гарт, като огледа петте чифта очи, вторачили се в родителите. — Той е поканен отново да започне работа при тези, които преди време го отстраниха. Това показва, че добре си е свършил работата и те чувстват липсата му.
	— Също като Цинцинат… ура! — извика Бен, яхнал стола си, изпълнен с радостното усещане, че в този миг строгата дисциплина е разхлабена.
	— Ще дойдат ли да го вземат от къщи, мамо? — попита Лети, като си представи кметът и управата на корпорацията в тържествени тоги.
	Мисис Гарт погали главичката на Лети и се усмихна, ала като видя, че съпругът й прибира писмата си и вероятно много скоро ще се оттегли в светая светих на своята „търговия и предприемачество“, го стисна по рамото и натъртено заяви:
	— И гледай да си поискаш прилично заплащане, Кейлъб.
	— О, да! — съгласи се той с такъв нисък тон, сякаш би било съвсем неразумно да се очаква нещо друго от него. — Ще бъде някъде около четиристотин-петстотин за двете имения заедно. — А след това сепнато се досети за нещо и добави: — Мери, изпрати отказ до училището. Остани тук да помагаш на майка си. Добре, че се сетих за това — сега съм на седмото небе от радост.
	Видът му изобщо не бе на човек, който е на седмото небе от радост, но дарбата на Кейлъб не се криеше в това, да намира точните думи, макар че много внимателно пишеше писмата си. Колкото до жена му, според него тя бе истинска съкровищница на езиково богатство.
	Сега сред децата настъпи истинска врява, така че Мери с умолителен поглед подаде батистената бродерия на майка си, за да я сложи настрана, докато момчетата я въртят в своя танц. Изпълнена с кротка радост, мисис Гарт започна да прибира чиниите и чашите, а Кейлъб се поотмести от масата, сякаш се канеше да седне на писалището, но продължи да седи все така с писмата в ръка, със замислен поглед, забит в пода и разперени пръсти на лявата ръка и като че ли си говореше наум. Най-накрая той заяви:
	— Много жалко, че Кристи не се залови с търговия и предприемачество, Сузан. Не след дълго ще ми е нужна помощ. А Алфред трябва да стане инженер… твърдо съм решил това. — После отново потъна за известно време в размисли и безмълвно красноречие с ръцете, а накрая каза: — Ще накарам Брук да изготви нови договори с арендаторите и ще въведа сеитбообращението. И се обзалагам, че ще направим чудесни тухли от глината в дерето. Трябва да се заема с това — така ще се снижи цената на ремонтите. Чудесна е тази работа, Сузан. Ако няма човек семейство, би я вършил и без пари.
	— Все пак гледай да не допуснеш подобно нещо — заканително поклати пръст жена му.
	— Няма, няма. Но е хубаво да се отвори подобна работа на човек, който е много вътре в предприемачеството и търговията. Чудесно е да ти се удаде възможност да допринесеш за напредъка на цялата страна, така да се каже, да подобриш земеделието за хората, да постигнеш добро стопанисване и стабилен строеж… за да могат сегашните и идните поколения да живеят по-добре. Предпочитам всичко това пред всякакво богатство. Смятам, че това е най-хубавата и почтена работа на света! — След тези думи Кейлъб сложи писмата на масата, пъхна пръсти между копчетата на жилетката си и стана прав, а после бавно поклати глава и заяви с тържествени нотки в гласа: — Това е дар от Бога, Сузан.
	— Така е, Кейлъб — потвърди жена му със същия пламенен тон. — И децата ти ще са честити, че са имали такъв баща, свършил подобна работа — баща, чието прекрасно дело остава завинаги, макар и името му да се забрави. — В случая тя вече не би могла да го подсети за заплащането.
	Вечерта, когато Кейлъб, уморен от работата си през деня, седеше мълчаливо с разтворено тефтерче на коляното, а мисис Гарт и Мери се занимаваха с шиене, докато Лети разговаряше шепнешком с куклата си в ъгъла, по пътеката на овощната градина, врязала се с гъстата си трева и ябълковите клони в августовската синева и сенки, внезапно се появи мистър Феърбръдър. Помним, че той бе привързан към енориашите си в семейство Гарт и бе намерил за нужно да насочи вниманието на Лидгейт към Мери. Възползвал се от задълженията си на пастор, той изобщо не се съобразяваше със социалната йерархия в Мидълмарч, като непрекъснато изтъкваше пред майка си, че мисис Гарт е най-изтънчената дама в града. И все пак, както знаете, той прекарваше вечерите си у семейство Винси, където домакинята, макар и не така изтънчена, се разпореждаше в добре осветената гостна и над масите за вист. В онези времена човешките взаимоотношения не се определяха единствено от чувството на уважение. Ала свещеникът наистина много уважаваше семейство Гарт, така че то не се изненадваше от посещенията му. И все пак Феърбръдър поясни причината за идването си още с ръкуването:
	— Аз идвам с определена задача, мисис Гарт. Идвам да ви предам нещо на вас двамата от името на Фред Винси. Всъщност горкият младеж — продължи той, като седна и огледа с блеснали очи тримата си слушатели — сподели една тревога с мене.
	Сърцето на Мери силно затупа — в този миг се запита доколко може да е дискретен Фред.
	— Не сме виждали момчето месеци наред — каза Кейлъб. — Чудех се какво става с него.
	— Беше на гости — поясни пасторът, — защото вкъщи стана много напечено за него, а Лидгейт обясни на майка му, че горкият младеж не трябва още да се захваща с учене. Но вчера той дойде при мене и си изля душата. Доволен съм, че го стори, защото го знам от четиринайсетгодишен, тъй че е израснал пред очите ми, а аз така добре се чувствам в дома им, че децата им са ми като племенници и племеннички. Но ми е трудно да им давам съвети. Както и да е, той ме помоли да дойда и да ви съобщя, че заминавал и че се чувствал толкова нещастен заради дълга си към вас и неспособността си да го плати, че не било по силите му да дойде лично дори да си вземе довиждане.
	— Кажете му, че за нас това няма ни най-малко значение — отговори Кейлъб, като махна с ръка. — Имахме материални затруднения, но всичко отмина. А сега вече ще тече като из ведро.
	— Което означава — усмихнато поясни на свещеника мисис Гарт, — че ще имаме достатъчно, за да отгледаме момчетата и да не караме Мери да работи.
	— Къде намерихте съкровището? — запита мистър Феърбръдър.
	— Ще стана управител на две имения, Фрешит и Типтън, а и на малък парцел земя в Лоуик. Всичко е по семейна линия. Щом веднъж работата потръгне, ангажиментите потичат като вода. Много съм щастлив, мистър Феърбръдър — след тези думи Кейлъб отметна леко глава и опъна ръце върху страничните облегалки на стола, — че отново ми се удава възможност да управлявам земи и да приложа две-три нововъведения. Ужасно угнетително бе, както често повтарях на Сузан, да яздиш кон и да съзираш през оградата сбъркани неща, но да не можеш да се намесиш, за да се оправят. Не мога да си представя как постъпват хората, когато се захващат с политика — направо полудявам, като видя лошо стопанисване дори само върху няколкостотин акра.
	Кейлъб рядко се впускаше в такива дълги излияния, ала щастието му го ободряваше като планински въздух — очите му блестяха, а думите се изливаха плавно.
	— Най-сърдечно ви поздравявам, Гарт — отговори пасторът. — Това е най-добрата новина, която бих могъл да занеса на Фред Винси, защото той много се тревожи заради белята, която ви е причинил със загубата на пари… той каза, че направо ви е ограбил… че парите са ви трябвали за друго. Бих искал Фред да не е такъв безделник. Той има много добри качества, но баща му е малко строг с него.
	— Закъде заминава? — попита мисис Гарт твърде хладно.
	— Възнамерява да опита да си вземе дипломата, така че заминава да учи преди започването на семестъра. Посъветвах го да направи това. Не го пришпорвам да стане свещеник… тъкмо обратното. Но ако отиде да учи, за да изкара изпитите си, това ще покаже, че има сили и воля. А той е доста объркан и не знае какво друго да прави. Засега ще изпълни желанието на баща си, а аз му обещах междувременно да накарам Винси да се примири с мисълта, че синът му ще си избере друго поприще в живота. Фред откровено си признава, че не го бива за свещеник, така че бих направил всичко по силите си, за да попреча на един човек да направи фаталната стъпка, като избере неподходяща професия. Той ми цитира вашите думи, мис Гарт… помните ли ги! (По-рано мистър Феърбръдър казваше „Мери“ вместо „мис Гарт“, но учтивостта му донякъде се дължеше на желанието да се отнася по-почтително с нея, тъй като „сама си изкарвала хляба“ според думите на мисис Винси.)
	Мери се почувства неловко, но реши да не обръща внимание на дреболии и веднага отговори:
	— Казвала съм толкова много остри неща на Фред… като деца си играехме заедно.
	— Според думите му сте заявили, че щял да стане един от онези смешни свещеници, които правели цялото духовенство да изглежда смешно. Това наистина е толкова обидно, че и аз се почувствах малко засегнат.
	Кейлъб се засмя:
	— Тя е взела твоя остър език, Сузан — заяви той с известно задоволство.
	— Само аз съм хлевоустата, татко — бързо отговори Мери, уплашена да не би майка й да се обиди. — Не е хубаво от страна на Фред да повтаря хлевоустите ми приказки пред мистър Феърбръдър.
	— Това очевидно са необмислени думи, скъпа моя — отбеляза мисис Гарт, за която всяко злословие срещу високите санове бе истинско светотатство. — Не бихме ценили по-малко нашия пастор само поради това, че в съседната енория има смешен викарий.
	— И все пак има известна истина в думите й — обади се Кейлъб, склонен да не подминава пренебрежително остроумието на Мери. — Всеки калпав представител на която и да е професия злепоставя събратята си. Нещата са взаимосвързани — добави той, взрян в пода и неспокойно потропващ с крак, сякаш чувстваше, че не му достигат думи да изрази мислите си.
	— Така е — развеселен отвърна пасторът. — Ако се държим отвратително, настройваме хората да изпитват отвращение. Аз безспорно съм съгласен с мнението на мис Гарт по този въпрос независимо дали в случая съм засегнат, или не. Но що се отнася до Фред Винси, трябва донякъде да му се прости — измамното поведение на стария Федърстоун наистина допринесе за разхайтването му. В края на краищата има нещо демонично в това да не му се остави и грош. Но Фред проявява добрия вкус да не говори за това. Най-много се тревожи, че ви е обидил, мисис Гарт. Смята, че вие никога повече няма да имате добро мнение за него.
	— Фред ме разочарова — непоколебимо отговори мисис Гарт. — Но съм готова отново да си съставя добро мнение за него, когато ми даде сериозни основания за подобно нещо.
	След тези думи Мери излезе от стаята, като взе Лети със себе си.
	— О, трябва да прощаваме на младите хора, когато се разкайват — отбеляза Кейлъб, вторачен в Мери, която затваряше вратата след себе си. — А както сам рекохте, мистър Феърбръдър, имаше нещо напълно сатанинско в онзи старец. Сега, след като Мери излезе, трябва да ви съобщя нещо… знаем го само двамата със Сузан, но вие няма да го казвате на никого. Старият негодник е карал Мери да изгори едно от завещанията му в нощта на смъртта му, когато само тя е бдяла над него, като й е предлагал пари от касата до леглото, ако изпълни желанието му. Но както разбирате, Мери не би могла да направи такова нещо… не би отворила желязната му каса и така нататък. Нали разбирате, завещанието, което настоявал тя да изгори, било последното и ако Мери бе сторила това, Фред Винси щеше да получи десет хиляди лири. Старецът наистина се е сетил за него в последния си миг. И тази мисъл много тревожи Мери. Тя не е имала друг изход… и е била напълно права да постъпи така, но смята, както сама заявява, че без да иска, е предотвратила нечие наследство и е онеправдала някого, докато е защитавала собствените си права. Съчувствам й някак си и ако можех да променя нещата за горкото момче, вместо да му имам зъб заради бедата, която ни причини, с радост бих го направил. Какво мислите вие, сър? Сузан не е съгласна с мене. Тя смята… разкажи какво смяташ, Сузан.
	— Мери не би могла да постъпи по друг начин, дори и да знаеше как би се облагодетелствал Фред — заяви мисис Гарт, като поспря да шие и погледна към мистър Феърбръдър. — А тя нищо не е подозирала. Според мене загубата, сполетяла друг заради наша правилна постъпка, не бива да лежи на съвестта ни.
	Пасторът не отговори веднага и Кейлъб добави:
	— Но неприятното чувство остава. Дъщеря ни така го усеща и аз я разбирам. Не очакваш да смажеш куче, когато дръпваш коня си назад, за да направиш път, но когато белята стане, се разстройваш.
	— Сигурен съм, че мисис Гарт ще се съгласи с вас по този въпрос — отговори мистър Феърбръдър, който по една или друга причина бе по-склонен да размишлява по въпроса, отколкото да го обсъжда. — Не би могло да се каже, че подобно чувство към Фред не е напълно естествено… не е в реда на нещата… ала никой не би могъл да предявява претенции за подобни чувства.
	— Е — възкликна Кейлъб, — това е тайна. Не казвайте на Фред.
	— Разбира се, че няма да му кажа. Но ще му съобщя другата добра новина — че паричните щети, нанесени от него, са вече без значение.
	Скоро след това мистър Феърбръдър излезе от къщата и когато зърна Мери и Лети в овощната градина, отиде при тях да се сбогува. Те представляваха прекрасна гледка на фона на залязващото слънце, което подсилваше ярките багри на ябълките, отрупали старите клони с поокапалите листа — Мери, облечена в светлолилава памучна рокля и с черни панделки, държеше кошницата, а Лети, в овехтели жълтеникави панталони, събираше падналите ябълки. Ако искате да узнаете как по-точно изглежда Мери, трябва да кажа, че мнозина биха зърнали лице като нейното по оживената улица, в случай че се вгледат в минувачите утре. Няма да я видите сред щерките на Цион, които са надменни и се движат с опнат врат, пъргав поглед и ситни стъпки. Пуснете ги да минат покрай вас и приковете поглед в някоя дребна, закръглена брюнетка със стегната, безшумна походка, която се вглежда в хората край себе, но не допуска, че някой гледа нея. Ако тя има широко лице и ъгловато чело, добре очертани вежди и къдрава тъмна коса, донякъде развеселен израз в очите, чиято тайна устата здраво стиска, а останалите й черти са доста невзрачни, приемете тази обикновена, но не неприятна особа като портрет на Мери. Ако я накарате да се усмихне, тя ще разкрие прекрасни малки зъби. А ако я разсърдите, няма да повиши глас, но вероятно ще ви изрече най-пиперливата шега, която някога сте вкусвали. Ако й направите услуга, тя никога не ще я забрави. Мери се възхищаваше от хубавия дребен пастор с добре изчетканите изтънели дрехи, както от никой друг мъж сред познатите си. Никога не го бе чула да казва глупост, макар че знаеше за някои негови неразумни постъпки — вероятно глупавите приказки бяха за нея далече по-неприятни от което и да е неразумно деяние на мистър Феърбръдър. Или поне за отбелязване е, че действителните недостатъци в свещеническия облик на мистър Феърбръдър никога не предизвикваха подобно презрение и неприязън, каквито тя бе проявявала към предполагаемите недостатъци в свещеническия облик на Фред. Смятам, че тези несъответствия по отношение на преценките се срещат и сред по-зрели хора от Мери Гарт — нашата безпристрастност обикновено се отнася до абстрактните качества и недъзи, с които не се сблъскваме пряко. Би ли могъл някой да отгатне към кого от тези напълно различни мъже Мери таеше особена женска нежност? Към този, към когото бе по-склонна да е строга, или към другия?
	— Имате ли нещо да ми предадете за стария си приятел от детството, мис Гарт? — попита свещеникът, като взе свежа ябълка от кошницата, която тя протегна към него, и я сложи в джоба си. — Нещо, което да смекчи суровата присъда? Отивам право при него.
	— Не, нямам — отговори Мери, като поклати глава и се усмихна. — Ако трябва да призная, че той няма да е смешен като пастор, бих казала, че ще е нещо далече по-лошо от смешен. Но много се радвам да чуя, че отива да се труди.
	— А от друга страна, аз много се радвам, че вие няма да се трудите. Сигурен съм, че майка ми безкрайно ще се зарадва, ако я посетите в пасторския дом. Нали знаете, че тя много обича да се среща с млади хора и да им разказва разни неща за миналите времена, които добре познава. Ще бъде много любезно от ваша страна.
	— Много ще ми е приятно, ако мога да дойда — отговори Мери. — Всичко сякаш се нарежда прекрасно за мене. Смятах, че винаги неизменно ще копнея за своя дом през живота си, а сега, когато загубих това безпокойство, чувствам празнота. Предполагам, че то изцяло ме е изпълвало вместо други усещания.
	— Мога ли и аз да дойда с тебе на гости, Мери? — прошепна Лети, много опако дете, което не пропускаше нищо. Ала Лети изпадна във възторг, когато мистър Феърбръдър я щипна по брадичката и я целуна по бузката — нещо, за което тя веднага разказа на майка си и баща си.
	Когато пасторът се отправи към Лоуик, всеки наблюдаващ го човек би забелязал, че той на два пъти сви рамене. Смятам, че англичаните, склонни на подобни жестове, не са особено строги хора — ако не ме е страх от очевиден пример за противното, бих казала, че почти никога не са такива. Обикновено те са благи по характер и проявяват разбиране към дребните хорски грешки (включително и към своите). Пасторът бе потънал във вътрешен спор — от една страна, си каза, че вероятно има нещо повече между Фред и Мери Гарт от отношенията на другарчета в детските игри, а после сам си отвърна с въпрос дали пък подобна възможна женска нагласа към един незрял млад джентълмен не е твърде извисена. В отговор последва първото свиване на раменете. А после пасторът се присмя сам на себе си за вероятната проява на ревност, сякаш бе способен да се ожени, за което, добави той, е ясно като бял ден, че не е способен. И тогава последва второто свиване на раменете.
	А какво ли можеха двама мъже, толкова различни един от друг, да намерят в една „кафява кръпка“, както самата Мери се наричаше? Очевидно не бе обикновената й външност, която ги привличаше (и нека всички обикновени млади дами да внимават, когато обществото твърде опасно ги насърчава да признаят собствената си липса на красота). В тази наша древна нация всяко човешко същество е една прекрасна съвкупност, творение на бавни взаимодействащи влияния. А чарът се състои от примесването на две величини — умението да обичаш и да бъдеш обичан.
	Докато седяха двамата заедно, Кейлъб каза:
	— Сузан, познай за какво си мисля.
	— За сеитбообращението — усмихнато му отговори мисис Гарт, вдигнала поглед от плетката си — или за задните врати в къщите на арендаторите в Типтън.
	— Не позна! — сериозно й отговори Кейлъб. — Смятам, че мога да предизвикам голяма промяна у Фред. Кристи ни напусна, Алфред скоро ще ни напусне, а на Джим му трябват още пет години, преди да може да се залови с търговия и предприемачество. Аз ще се нуждая от помощ, а Фред би могъл да дойде, да научи как стоят нещата и да действа под мое ръководство, така че от него може да излезе полезен човек, ако се откаже да бъде пастор. Какво ще кажеш за това?
	— Мисля, че нищо друго не би могло да предизвика по-силни възражения от страна на семейството му — убедено отговори мисис Гарт.
	— Хич не ме е грижа за възраженията им! — възкликна Кейлъб с пълната непоколебимост, каквато бе склонен да проявява при твърди решения. — Момчето е пълнолетно и трябва да си изкарва само` хляба. Той е достатъчно разумен и схватлив. Обича земеделската работа и според мене бързо би усвоил търговията и предприемачеството, ако вложи душа в тях.
	— Въпросът е дали би вложил душа. Баща му и майка му искат да направят от него изискан джентълмен, а според мене и той желае същото. Те гледат на нас отвисоко. И ако предложението дойде от тебе, сигурна съм, че мисис Винси ще си каже, че искаме Фред за Мери.
	— Жалко нещо ще е животът, ако трябва да се ръководим от подобни глупости — отговори с отвращение Кейлъб.
	— Да, но има и гордост, нещо, което е съвсем в реда на нещата, Кейлъб.
	— Що за нелепа гордост е това, ако нечии глупашки представи ти попречат да свършиш добро дело. Никаква работа — разпалено продължи Кейлъб, като протегна ръка и я размаха, за да наблегне на казаното — не може да се свърши добре, ако обръщаш внимание на глупашки мнения. Трябва да си вътрешно убеден, че планът ти е правилен, и да действаш.
	— Няма да се противопоставя на никакъв план, който си си наумил, Кейлъб — отговори мисис Гарт, която бе решителна жена, ала добре съзнаваше, че в някои отношения кроткият й мъж е още по-решителен. — И все пак като че ли вече е уговорено Фред да се върне в колежа. Няма ли да е по-добре да изчакаш, за да видиш какво ще избере да прави самият той след това? Не е лесно да налагаш нещо против волята на човека. А пък и ти още не си сигурен за службата и заплащането, което ще поискаш.
	— Ами наистина е по-добре да изчакам малко. Но що се отнася до това, че ще имам работа за двамина, нямам никакви съмнения. Непрекъснато съм претрупан с какви ли не работи и все изниква нещо ново. Ами че вземи например вчера… за бога, май не ти казах!… много странно е, че двама души поотделно се обърнаха към мене да направя една и съща оценка. И кои мислиш, че бяха те? — попита Кейлъб, като извади енфието си и го задържа в ръка, сякаш то бе част от разказа му. Кейлъб обичаше от време на време да си подсмърква, когато му хрумнеше, но обикновено забравяше, че може да си позволи тази малка радост.
	Жена му пусна плетката и внимателно го погледна.
	— Ами оня Риг, или по-точно Риг Федърстоун бе единият. Но Булстроуд го превари, така че ще го направя за Булстроуд. Дали го искат за ипотекиране, или за продан, още не знам.
	— Нима този човек е решил да продава земята, която съвсем наскоро наследи… и за която получи фамилното име?
	— Дявол знае! — възкликна Кейлъб, който никога не приписваше безчестните дела на някаква по-висша сила от дявола. — Но Булстроуд от доста време иска да докопа парче хубава земя… знам добре. Но в нашето графство това е много трудна работа.
	Кейлъб внимателно поръси тютюневия прах, вместо да го смръкне, а после добави:
	— Странно нещо са внезапните обрати! Ето например земите, които всички очакваха, че ще се дадат на Фред, но старецът, изглежда, никога не е възнамерявал да му даде и педя земя, а вместо това ги остави всичките на извънбрачен син, когото е държал в тайна. Очевидно е искал да го изтъпанчи тук, за да дразни роднините, както самият той би ги дразнил, ако още беше жив. Смятам, че ще е странно в края на краищата земята да попадне в ръцете на Булстроуд. Старецът го мразеше и никога не държеше парите си в неговата банка.
	— Че какви основания е имал този нещастник да мрази човек, с когото е нямал нищо общо? — попита мисис Гарт.
	— Хммм! Как можеш да питаш за хорските основания? Щом душата на човека — заговори Кейлъб с дълбокия глас и тържественото поклащане на главата, към които винаги прибягваше, когато употребеше последната спомената фраза, — щом душата на човека загние напълно, тя ражда най-различни отровни гъби и никой не знае откъде се е взело семето им.
	Една от странностите на Кейлъб беше, че когато е затруднен да изрази мислите си, винаги прибягваше до откъслечни сентенции, които свързваше с най-различни гледни точки или душевни състояния. А когато го обземаше чувство на благоговение, му хрумваха всякакви библейски фрази, макар че трудно би изрекъл цял точен цитат.


>>	Глава 41

E>
P>
	Чрез самохвалство не прокопсах,
	а дъждът вали ли, вали.*191
	[*191 Думите са на шута в комедията на Шекспир _„Дванайсета нощ“_, V, 1. — Б.пр.]
P$
E$

	Сделките, за които Кейлъб Гарт спомена, че текат между Булстроуд и Джошуа Риг Федърстоун относно земите към имението Стоун Корт, бяха довели до размяната на едно-две писма между въпросните особи.
	Кой би могъл да каже до какво води едно писмо? Ако случайно е изсечено върху камък, макар и да лежи от памтивека с лицето надолу на някой запустял морски бряг или кротко да стои сред барабанните звуци и набезите в различни завоевания, най-накрая то би могло да ни въведе в тайните на нашествията или в други имперски скандали, които се разнасят векове наред, тъй като този свят е един огромен разсадник на интриги. Подобни случаи са подробно описвани през прозаичния ни живот. Също както камъка, подритван от цели поколения плебеи, чрез редица странни дребни обстоятелства би могъл да попадне пред погледа на някой учен, чиито изследвания най-накрая биха определили точната дата на нашествията или разгадали различни религии, така и някой къс изписана с мастило хартия, който дълго е служил за обвивка или запушалка, най-накрая може да се разгърне пред очите на човек, богат на спомени, за да я превърне в начало на истинско бедствие. За Юриел*192, който представя разгръщането на планетарната история от слънцето, всяко наблюдение би могло да последва от една или друга случайност.
	[*192 Герой от творбата на Джон Милтън (1608–1674) „Изгубеният рай“. — Б.пр.]
	След като направих тази доста извисена съпоставка, вече съм спокойна да насоча вниманието ви към съществуванието на недостойни люде, чиято намеса — независимо дали я харесваме, или не — твърде много определя хода на събитията в света. Безспорно би било добре, ако с нещо допринесем за намаляването на броя им и вероятно нещичко би могло да се постигне, като не им даваме лекомислено възможност за съществуванието им. От гледна точка на обществените порядки Джошуа Риг, общо взето, би бил обявен за излишен човек. Ала хора, от които също като от Питър Федърстоун никога не се е изисквало тяхно подобие, най-малко биха могли да очакват молби в проза или стихове. Подобието в случая имаше по-голяма външна прилика с майката, защото при жените жабешките черти, съчетани със свежи бузи и добре закръглена фигура, не са лишени от известна доза чар в очите на даден вид ухажори. Понякога следствието е мъжка рожба с жабешки черти, която, естествено, не е приемлива за никоя порода интелигентни същества. Особено когато внезапно е изкарана на показ, за да разбие надеждите на други хора — това е най-низката роля, в която един социално излишен човек може да се прояви.
	Ала всички низки черти на мистър Риг Федърстоун имаха трезв, безалкохолен характер. От ранни зори до късни доби той неизменно бе все така хлъзгав, пригладен и студен като жаба, на каквато приличаше, така че старият Питър тайничко се кискаше, че му се е паднала такава издънка, едва ли не по-пресметлива и много по-невъзмутима от самия него. Към горното описание ще добавя, че ноктите на Риг бяха винаги добре поддържани и че той възнамеряваше да се ожени за образована млада дама (още ненамерена), добра по природа, чиито здрави връзки със стабилната средна класа са неоспорими. Така че по отношение на ноктите и скромността си той не отстъпваше на никой джентълмен, макар че амбициите му се подхранваха само от възможностите на чиновник и счетоводител из малки търговски фирми на пристанищен град. Според него провинциалните представители на рода Федърстоун бяха смешни и простовати хора, а те от своя страна възприемаха израстването му в пристанищен град като чудовищна притурка към образа на брат им Питър и най-вече към имота му.
	Градината, както и чакълестата пътека, наблюдавани от двата прозореца в облицованата с дърво гостна в Стоун Корт, никога не са изглеждали така поддържани, както сега, когато изправеният мистър Риг Федърстоун, скръстил ръце отзад, ги съзерцаваше в качеството си на техен господар. Съвсем не бе сигурно обаче дали той гледа навън, за да се радва на гледката, или за да обърне гръб на човек, застанал прав в средата на стаята, с ръце в джобовете на панталоните и доста разкрачен — мъж, напълно различен от пригладения и хладен Риг. Това бе човек, очевидно малко под шейсетте, много червендалест и космат, с едро тяло, опнало до скъсване дрехите му, с вид на самохвалко, който би се опитвал да се набие в очите дори и на бляскаво представление, защото смята, че неговите подмятания относно играта на актьорите са вероятно по-интересни от самото представление.
	Казваше се Джон Рафълс и понякога шеговито добавяше към подписа си У.А.Г.*193, като в такива случаи разправяше, че едно време е бил обучаван от някой си Ленърд Агнев от Финсбъри, който добавял Б.А.*194 след името си, а той, Рафълс, измислил хитрината да нарича преподобния директор Ба-Агнев. Такива бяха външният вид и душевната нагласа на мистър Рафълс, от когото сякаш се носеше спарената миризма на хотел за търговци от онази епоха.
	[*193 _WAG_ (англ.) — шегобиец, шегаджия, но също и негодник. — Б.пр.]
	[*194 _BA_ — английско съкращение за бакалавърска степен. — Б.пр.]
	— Хайде, хайде, Джош — каза господинът с плътен боботещ глас, — погледни на всичко от тази страна: разбери, че бедната ти майка е в залеза на живота си, а ти сега можеш да й предложиш нещо хубаво, за да я накараш да се почувства добре.
	— Не и докато ти си жив. Нищо не би я накарало да се чувства добре, докато ти си жив — отговори Риг с хладния си висок тон. — Всичко, което й дам, ще вземеш ти.
	— Имаш ми зъб, Джош, знам това. Но хайде, нека да си поговорим по мъжки… без празни приказки… Малък капитал може да ми помогне да превърна магазина си в първокласен. Търговията с тютюн се разраства. Ще си умра от мъка, ако не постигна най-доброто в този отрасъл. Ще се вкопча като пиявица в него. Винаги ще съм на първа линия. Нищо друго не може да направи майка ти толкова щастлива. Приключих с щуротиите… станах на петдесет и пет. Искам вече да се задържа на едно място и да се свия на завет. А щом веднъж съм се заловил с търговията на тютюн, за да разцъфти, сега вече мога да вложа опит и нюх, които току-така не се намират лесно. Не искам непрекъснато да те безпокоя, а веднъж завинаги да оправя нещата. Помисли си за това, Джош… съвсем по мъжки… а и бедната ти майка ще е обезпечена до края на живота си. Винаги съм обичал тази жена, Бог ми е свидетел.
	— Свърши ли вече? — запита мистър Риг, без да откъсва очи от гледката през прозореца.
	— Да, свърших — отговори Рафълс, като грабна шапката си, която бе пред него на масата, и я удари с ораторски замах.
	— Чуй тогава какво ще ти кажа. Колкото повече говориш, толкова по-малко ти вярвам. Колкото повече настояваш да направя нещо, толкова по-голямо основание имам да не го направя. Нима смяташ, че искам да забравя как ме риташе като дете, как изяждаше всичко и лишаваше от свястна храна нас двамата с майка ми? Нима смяташ, че съм забравил как непрекъснато идваше вкъщи, за да вземеш и продадеш всичко, което намериш, а после си отиваше и ни зарязваше в пълна нищета? Ще се радвам да видя как те налагат с камшици и те влачат. Майка ми беше глупачка да не те разбере що за стока си. Тя нямаше никакво право да ми води пастрок вкъщи и Господ я наказа за този грях. Сега ще получава седмичната си издръжка и нищо повече. А и това ще спре, ако отново прекрачиш този праг или отново се появиш в този край да ме търсиш. Следващия път, когато стъпиш тук, ще те наложат с камшици и ще те прогонят с кучета.
	След като изрече последните думи, Риг се обърна и втренчи в Рафълс изцъклените си студени очи. Контрастът помежду им бе толкова силен, какъвто вероятно е бил преди осемнайсет години, когато Риг е бил доста неприятно момче, подлагано на ритници, а Рафълс е приличал на някой набит Адонис*195, подвизаващ се из баровете и вътрешните приемни. Ала сега Риг имаше предимство и дочулите този разговор вероятно биха предположили, че Рафълс ще се оттегли с вид на бито куче. Нищо подобно. Той направи гримаса, напълно свойствена за него, в случай че е надвит в играта, а после се усмихна и извади шише за бренди от джоба си.
	[*195 _Адонис_ — красив младеж в гръцката митология. — Б.пр.]
	— Хайде, Джош — заговори той с любезен тон, — налей ми глътка бренди и ми дай една жълтица, за да се прибера, и ще си тръгна. Честна дума! Ще се изстрелям оттук като куршум, за бога!
	— И внимавай! — каза Риг, като извади връзка ключове. — Ако отново те видя, няма дори да ти продумам. Точно толкова те признавам за родственик, колкото и някоя гарга. А ако ти ми се пишеш за такъв, нищо друго няма да получиш освен хубав урок за това, което си… зъл, нагъл, жесток негодник.
	— Много жалко, Джош — възкликна Рафълс, като си даде вид, че се чеше по главата и бърчи вдигнатите си вежди от учудване. — Аз много те обичам, честна дума, наистина. А от всичко най-много обичам да те тормозя… ти си досущ като майка си. А сега трябва да се откажа от това. Но само срещу бренди и някоя жълтица.
	Той бутна шишето напред, а Риг се приближи с ключовете до едно хубаво старо дъбово писалище. Ала в този миг Рафълс изведнъж забеляза, че шишето му опасно се движи в кожената си калъфка, и като зърна един сгънат лист, паднал до решетката пред камината, го взе и го пъхна, за да не е хлабаво шишето.
	Междувременно Риг се върна с пълна бутилка бренди, напълни шишето и връчи на Рафълс жълтицата, без дори да го погледне или да му проговори. След като заключи отново писалището, той се приближи до прозореца и се загледа навън все така невъзмутимо, както бе гледал в началото на разговора, а Рафълс вбесяващо бавно пийна глътка от шишето, затвори го и го сложи отново в страничния си джоб, като направи гримаса зад гърба на заварения си син.
	— Сбогом, Джош… вероятно завинаги! — каза Рафълс, като се обърна да отвори вратата.
	Риг го видя как излезе от къщата и пое по алеята. Мрачният ден бе преминал в лек дъждец, който освежаваше живия плет и тревните площи покрай страничните пътеки и пришпорваше селските стопани по-бързо да натоварят последните снопове жито. Рафълс се движеше с тромавата походка на градски отпускар, принуден да се разходи пеша из селото, и изглеждаше толкова не на място сред това влажно провинциално спокойствие и трудолюбие, сякаш бе някакъв орангутан, избягал от менажерия. Ала наоколо нямаше кой да го види освен отдавна отбитите телета, нито пък кой да се подразни от появата му освен водните плъхове, които шумно се изпокриха, щом се приближи.
	Когато излезе на главния път, за щастие го застигна дилижансът и го закара до Брасинг. Оттам той се качи на новопостроената железница, като отбеляза пред спътниците си, че сега тя била добре обезопасена след случилото се с Хъскинсън*196. В повечето случаи мистър Рафълс обичаше да показва, че е с академично образование и че може, стига да реши, навсякъде да се представи добре. Всъщност за него не съществуваше човек, на когото да не може да се присмее или да го подразни, като същевременно бе напълно убеден, че по този начин забавлява останалата част от компанията.
	[*196 _Уилям Хъскинсън_ — английски държавник от страната на торите, нелепо загинал в инцидент при откриването на железопътната линия Манчестър–Ливърпул през 1830 г. — Б.пр.]
	Сега той се държеше така, сякаш пътуването му е било извънредно успешно, така че много често надигаше шишето. Листът, с който го бе укрепил, бе писмо, подписано от Николас Булстроуд, ала поне засега вероятно Рафълс нямаше никакви намерения да се откаже от полезното му предназначение.


>>	Глава 42

E>
P>
	Как бих презрял тогова, да не бях
	обвързан от духа на милостта!
@	Шекспир, Хенри VІІІ*197
	[*197 Цитат от ІІІ, 2. Превод Валери Петров. — В: Шекспир. Събрани съчинения, том 6: Исторически драми, изд. Захарий Стоянов, 2010, с. 1136. — Б.пр.]
P$
E$

	Една от професионалните визити на Лидгейт скоро след завръщането му от сватбеното пътешествие беше в имението Лоуик Манор в отговор на писмена молба да определи час за посещението си.
	Мистър Късобан никога не бе поставял въпроси пред Лидгейт относно естеството на болестта си, а дори и пред Доротия не бе издавал каквото и да е безпокойство доколко е вероятно това страдание да сложи край на живота и заниманията му. В този случай, както и във всички подобни на него, той се опасяваше от прояви на състрадание. И ако подозрението за някакво състрадание относно негови проблеми, за които се правеха догадки или се знаеха със сигурност, въпреки пълното му мълчание, да бе мъчително, мисълта сам да предизвика силно съчувствие чрез открито признаване на беда или тревога бе направо непоносима. Всеки горд човек донякъде разбира подобни чувства и навярно те могат да се преодолеят само чрез човещина, при това толкова голяма, че всички опити за уединение да изглеждат дребнави и жалки вместо възвишени.
	Ала сега мистър Късобан размишляваше върху нещо, заради което въпросът за здравето и живота му витаеше в мълчанието му с много по-голяма и мъчителна натрапчивост, отколкото мисълта за есенната му незрялост като автор. Вярно е, че въпросът за авторството бе най-голямата му амбиция. Ала има и такива видове авторство, които водят главно до тревожна уязвимост, напластена в гънките на авторовото съзнание — също като в реката, където някоя жила се крие сред дълго утаявана неприятна кал. Такъв бе и случаят с неуморните интелектуални занимания на мистър Късобан. Най-същественият резултат от тях не бе „Ключът към всички митологии“, а болезненото съзнание, че хората не му отреждат мястото, което сам не си е извоювал по безспорен начин, а също и постоянната подозрителна догадка, че мнението за него не е ласкателно, както и печалната липса на дълбока страст в усилията му да успее, от една страна, и страстната съпротива да признае, че не е постигнал нищо, от друга.
	Така че интелектуалните стремежи, които според околните го бяха изцяло погълнали и пресушили, всъщност не представляваха никаква защита срещу ударите и най-малко срещу тези, нанесени му от Доротия. А сега той бе започнал да си изгражда представи за бъдещето, които донякъде бяха по-мъчителни от всичко, което си бе представял досега.
	Той бе напълно безсилен пред някои неща: пред самото съществувание на Уил Ладисло, пред предизвикателното му заселване в близост до Лоуик и пренебрежителното му отношение към истинското въплъщение на висока ерудиция. Безсилен бе и пред самата природа на Доротия, която винаги се стремеше към някакъв нов вид пламенна дейност, а дори когато изглеждаше мълчалива и смирена, таеше страстни кроежи, за които бе неприятно дори да се помисли. Не по-малко безсилен бе и пред някои нейни представи и предпочитания, обсебили съзнанието й относно теми, които бе невъзможно да обсъжда с нея. Не можеше да се отрече, че Доротия е най-добродетелната и прекрасна млада дама, за която би могъл да се ожени, ала същевременно бе и жена, оказала се доста по-своенравна, отколкото си бе представял. Тя бдеше над здравето му, четеше му на глас, предугаждаше желанията му и се съобразяваше с чувствата му. Ала същевременно съпругът й бе обзет от твърдата увереност, че го преценява отстрани и че съпружеската й вярност е нещо като изкуплението на неверница и че проявява склонност да прави сравнения, в резултат на които той самият, както и действията му, ясно се открояват като част от общото цяло. Подобно на водна пара недоволството му премина през всичките й нежни прояви на любов и се обви около външния свят, неспособен да оцени достойнствата му, свят, който тя бе само приближила до него.
	Горкият мистър Късобан! Още по-трудно бе да се понесе подобно страдание, защото сякаш ставаше дума за предателство — младото същество, което го бе боготворило с пълна преданост, бързо се бе превърнало в критична съпруга. А ранните примери на критика и недоволство оставяха следи, каквито по-късно никаква нежност или покорство не можеха да заличат. Според подозрителните му тълкувания сега мълчанието на Доротия изглеждаше като потиснат бунт, някоя нейна случайна забележка, каквато не бе очаквал, бе проява на осъзнато превъзходство, кротките й отговори криеха неприятна предпазливост, а когато изразеше съгласие, това бе самодоволна проява на отстъпчивост. Упорството, с което той се опитваше да прикрие тази вътрешна драма, го караше да чувства драмата още по-осезателно. Също както чуваме по-остро това, което не желаем другите да чуят.
	Вместо да се чудя на нещастието, обзело мистър Късобан, аз го намирам за твърде нормално. Нима малкото петно пред очите ни не би закрило цялата прелест на външния свят и не би оставило контур? Не знам друго петно, по-пакостливо от вътрешното аз. И ако мистър Късобан изложеше своите огорчения, като и подозренията си, че в обожанието, проявявано към него, се прокрадва и порицание, кой би отрекъл, че те са напълно основателни? Напротив, може да се добави още едно сериозно основание, което господинът не бе осъзнал — а именно, че самият той не е напълно достоен за обожание. Мистър Късобан обаче подозираше това, както подозираше и други неща, без сам да ги признава, и като всички нас си мислеше колко спокоен би бил, ако има до себе си партньор, който не би усещал недостатъците му.
	Тази болезнена уязвимост спрямо Доротия се бе проявила напълно още преди завръщането на Уил Ладисло в Лоуик, а случилото се след това беше изострило неимоверно способността на мистър Късобан да прави подозрителни умозаключения. Към всички познати факти той добавяше и въображаеми, които се отнасяха до миналото и бъдещето, но ставаха много по-реални за него, защото предизвикваха по-силна неприязън и по-обсебващо огорчение. Подозрение и ревност спрямо намеренията на Уил Ладисло, подозрение и ревност спрямо чувствата на Доротия — това бяха чувствата, които непрестанно обгръщаха всичките му мисли. Бихме били несправедливи към него, ако допуснем, че бе в състояние да стигне до грубо подценяване на Доротия — собствената му мисловна нагласа и поведението му, също както и откритата възвишеност в нейната природа го спасиха от подобна грешка. Това, което предизвикваше ревността му, бяха нейните възгледи, извисяването на пламенната й природа и съжденията й, както и евентуалните последици от всичко това. Що се отнася до Уил, макар до последното му предизвикателно писмо мистър Късобан да не разполагаше с нещо определено, заради което формално да отправи упреци към него, той имаше всички основания да мисли, че Уил е способен на всякакви подвизи, в състояние да възпламенят бунтовническия дух и устремните пориви на една девойка. Той бе напълно убеден, че тъкмо Доротия е причината за връщането му от Рим, както и за твърдото му намерение да се засели в този край. И бе достатъчно проницателен да си представи, че по най-невинен начин Доротия го е поощрявала за това. Беше ясно като бял ден, че тя е напълно готова да се привърже към Уил и да се поддаде на внушенията му: досега двамата не бяха имали tête-à-tête, след което тя да не се преизпълни с нови дръзки намерения, а последният им разговор, предусетен от мистър Късобан (при завръщането си от Фрешит Хол за пръв път Доротия не спомена за срещата си с Уил), бе довел до сцена, предизвикала у съпруга по-гневно чувство от всякога. Излиянията на Доротия в нощния мрак относно представите й за парични взаимоотношения не бяха довели до нищо друго освен до ужасни предчувствия в съзнанието на съпруга й.
	А сега той бе непрекъснато печално обладан от мисълта за неотдавнашния срив в здравето си. Безспорно състоянието му доста се подобри и той напълно възвърна обичайната си трудоспособност. Всъщност болестта може да се дължи просто на преумора и твърде вероятно бе той да има пред себе си още двайсетина години на плодотворен труд, които да оправдаят трийсетгодишната му подготовка. Прокрадващото се чувство на отмъстителност, породено от преждевременното злорадство на Карп & Сие, придаваше сладост на подобна перспектива, защото дори когато мистър Късобан се движеше със свещ в ръка сред надгробните плочи на миналото, тези негови съвременни хулители затулваха слабата светлина и пречеха на добросъвестните му изследвания. Да убеди Карп, че е допуснал грешка, и да го накара да си вземе думите назад и да се задави с тях, би било огромно постижение, което не можеше да се пренебрегне дори при мисълта за безсмъртна слава на земята и вечен покой на небето. След като дори предвкусването на непреходното блаженство не можеше да потисне у мистър Късобан острите пристъпи на силна ревност и отмъстителност, никак не е чудно, че представата за земните блага на някои хора около него, когато самият той се радва на безсмъртна слава, не можеше да му носи никаква наслада. Всъщност ако наистина е вярно, че отвътре го руши коварна болест, твърде вероятно е смъртта му да предизвика голяма радост у някои. И ако един от тях е Уил Ладисло, възраженията на мистър Късобан бяха толкова силни, че вероятно негодуванието му би помрачило дори небесното му блаженство.
	Това е твърде общо, поради което и непълно представяне на случая. Човешката душа се лута из най-различни дебри, а мистър Късобан, както знаем, притежаваше чувство за справедливост и бе горд да изпълнява повелите на честта, така че тези добродетели го заставиха да потърси други основания за поведението си вместо ревността и желанието за мъст. Той представяше случая по следния начин:
C>
	„С женитбата си за Доротия аз поех грижата за благосъстоянието й след смъртта ми. Ала благосъстоянието съвсем не се свежда до самостоятелно притежание на голямо имущество. Тъкмо обратното, могат да възникнат обстоятелства, при които подобно притежание да я изложи на още по-големи опасности. Тя е удобна плячка за всеки мъж, който умее ловко да спекулира както с пламенната й любвеобилност, така и с жаркия й алтруизъм. А един мъж вече е застанал до нея точно с такива намерения в душата — мъж, лишен от всякакви други цели освен удовлетворяването на моментните си прищевки, който, убеден съм в това, изпитва дълбока ненавист към мене, подхранвана от съзнанието за собствената му неблагодарност, като излива тази ненавист чрез постоянен присмех, в което изобщо не се съмнявам, все едно сам да съм го чул с ушите си. Дори и да продължа да живея, няма да ме напусне безпокойството относно опитите му да действа подмолно чрез косвеното си влияние. Този човек е спечелил доверието на Доротия и тя се вслушва в думите му. Очевидно е успял да й внуши, че има по-големи права от предоставените му досега. Ако аз умра — а той непрекъснато дебне наоколо в очакване на това, — той ще я убеди да се омъжи за него. Това ще е истинско нещастие за нея и победа за него. Но тя няма да го приеме като бедствие. Той ще успее да я убеди в какво ли не. Тя проявява склонност към неимоверно дълбоко привързване и вътрешно ме упреква, че не й отвръщам със същото, така че съзнанието й вече е обсебено от неговата съдба. Той мечтае за лесна победа, за да заеме мястото ми. Но аз ще му попреча на това! Подобна женитба би била пагубна за Доротия. Нима той е проявил постоянство в нещо друго освен в противоборството? Колкото до познанията си, винаги се е перчил на дребно. А що се отнася до религията, когато му скимне, той се превръща в ехо на съмненията й. Нима дилетантството не върви винаги ръка за ръка с разхайтеното поведение? Изобщо не вярвам в неговата нравственост и мой дълг е по всякакъв начин да попреча на кроежите му.“
C$
	Предприетите действия по време на женитбата му даваха възможност сега да приложи силни мерки, ала като размишляваше върху тях, съзнанието му неизбежно се насочваше към вероятността да живее дълго, така че желанието да има съвсем точна представа за нещата го подтикна да преодолее горделивата си сдържаност и да се допита до Лидгейт относно естеството на заболяването си.
	Той спомена пред Доротия, че се е уговорил с Лидгейт да го посети в три и половина, а когато тя разтревожено го попита дали не е болен, каза:
	— Не, само искам да чуя мнението му относно някои обичайни симптоми. Ти няма защо да се срещаш с него, скъпа моя. Ще наредя да го изпратят при мене на тисовата алея, където ще се разхождам, както винаги.
	Когато Лидгейт стигна до тисовата алея, той видя напред да се мержелее фигурата на мистър Късобан, с обичайно скръстени на гърба ръце и наклонена напред глава. Следобедът бе превъзходен. Листата от величествените липи се ронеха безшумно върху строгите вечнозелени храсти. Не се чуваше никакъв друг звук освен граченето на гарваните, което за привикналото ухо бе като приспивна песен или поне като тази най-последна тържествена песен, погребалната. Лидгейт, изпълнен с усещането за здраво тяло в своя пълен разцвет, изпита известно състрадание, когато човекът, към когото се приближи, изведнъж се обърна и се насочи към него, при което по-ясно от всякога се забелязаха признаците на преждевременна старост — приведените рамене на кабинетния човек, изтънелите нозе, както и печалните гънки на устата. „Бедничкият човечец! — каза си Лидгейт. — Някои хора на неговата възраст са здрави като бикове. И нищо друго не издава възрастта им освен пълната им зрелост.“
	— Мистър Лидгейт — заговори мистър Късобан с неизменната си любезност. — Безкрайно съм ви благодарен за точността. Ако нямате нищо против, ще водим разговора, като се разхождаме нагоре-надолу.
	— Надявам се, че желанието да ме видите не е свързано с нова проява на неприятни симптоми — каза Лидгейт, за да наруши настъпилото мълчание.
	— Не пряко… не. За да обясня желанието си, трябва да спомена… нещо, което иначе не би било необходимо… а именно че животът ми, във всяко второстепенно отношение незначителен, придобива евентуална значимост поради незавършените изследвания, продължили през всичките ми зрели години. Накратко казано, отдавна работя върху труд, който не бих бил склонен да оставя в такова състояние, че да се предложи за издаване от… други хора. Ако съм уверен, че това е максималното, което с пълно основание бих могъл да очаквам, тази увереност би довела до ограничаване на усилията ми, като това съответно ще повлияе в положителен и отрицателен смисъл на заниманията ми.
	След тези думи мистър Късобан замълча, дръпна едната си ръка от гърба и я пъхна между копчетата на едноредовото си сако. За човек, добре запознат с човешката участ, едва ли би могло да има нещо по-интересно от вътрешната борба, загатната в това високопарно обръщение, което бе изречено с обичайната напевност и поклащане на главата. Нещо повече, нима се срещат множество случаи, по-величествено трагични от душевната борба да се отхвърли труд, който е бил от най-съществено значение през целия живот на човека — значение, което течащата вода на битието бързо ще отмие? Ала на околните хора нищо не би могло да се стори величествено в личността на мистър Късобан, така че Лидгейт, който изпитваше известно презрение към безсмислените изследвания, изпита лек присмех, примесен със състрадание. В настоящото си положение той все още не се бе сблъскал с нещастието, за да може да разбере трагичната участ, в която страстният егоизъм на страдалеца се извисява над всяка драма.
	— Имате предвид вероятните здравословни затруднения, нали? — попита той в желанието си да улесни задачата на мистър Късобан, който сякаш бе възпрепятстван от вътрешни колебания.
	— Да. Вие с нищо не ми загатнахте, че симптомите, които трябваше да изложа… и вие най-внимателно проследихте, са симптоми на пагубна болест. Но ако наистина е така, мистър Лидгейт, бих искал да знам цялата истина, така че настоявам за точно излагане на заключенията ви — моля ви за това като за приятелска услуга. Ако можете да ми кажете, че животът ми не е застрашен от нищо и имам само най-обикновени оплаквания, ще се радвам поради изтъкнатите преди малко причини. А ако не можете, истината за състоянието ми е още по-важна за мене.
	— В такъв случай не трябва да имам никакви колебания — отговори Лидгейт. — Но първото нещо, на което искам да ви обърна внимание, е, че моите заключения не са категорични в двоен смисъл — не само поради евентуална некомпетентност, но и поради това, че извънредно трудно се правят окончателни прогнози за сърдечните болести. Във всеки случай човек трябва да е наясно, че животът е твърде несигурно нещо.
	При тези думи мистър Късобан силно трепна, но се поклони дълбоко.
	— Смятам, че това, от което страдате, е затлъстяване на сърцето, една болест, която неотдавна за първи път е открита и изследвана от Ленек*198, лекарят, който ни съоръжи със стетоскопа. Необходими са доста опити, както и… по-продължителни наблюдения… върху тази болест. Но след казаното от вас мой дълг е да ви съобщя, че често пъти смъртта при това заболяване е неочаквана. В същото време обаче това не може да се предскаже със сигурност. При доста здравословен начин на живот в това състояние бихте могли да живеете още петнайсетина години и дори повече. Не бих могъл да добавя нищо повече към тази информация освен някои анатомически или медицински подробности, които не биха могли да променят заключението ми.
	[*198 _Рене Теофил Ленек_ (1781–1826) — френски лекар кардиолог. — Б.пр.]
	Лидгейт бе достатъчно съобразителен да разбере, че ясното изложение без всякакво предпазливо усукване ще се възприеме от Късобан като проява на уважение.
	— Благодаря ви, мистър Лидгейт — каза мистър Късобан след кратка пауза. — Искам да ви питам още нещо — съобщили ли сте това, което току-що ми казахте, и на мисис Късобан?
	— Отчасти… искам да кажа, за евентуалното развитие — Лидгейт тъкмо се канеше да обясни защо бе казал на Доротия, ала мистър Късобан, изпълнен с несъмненото желание да сложи край на разговора, махна леко с ръка и добави едно „Благодаря“, след което продължи да говори за извънредната прелест на деня.
	Лидгейт, убеден, че пациентът му иска да остане сам, скоро си тръгна. А черната фигура с ръце на гърба и наклонена напред глава продължи да се разхожда по алеята, където тъмните тисови дървета бяха безмълвни свидетели на унинието му, а леките сенки на птици или падащи листа, които потрепваха в слънчевите процепи между дърветата, се отдръпваха безмълвни, сякаш усетили присъствието на дълбока печал. Това бе човек, който сега за пръв път поглеждаше смъртта в очите — той изживяваше един от онези редки мигове в съществуванието ни, когато се сблъскваме с дълбоката истинност на баналното съждение и разбираме, че то е много различно от реалното осъзнаване, също както бистрите потоци по земята са различни от мержелеещия се поток в бълнуванията ни, който не може да утоли парещата ни жажда. Когато баналното съждение „Ние всички ще умрем“ изведнъж прерасне в ясната мисъл „Аз ще умра, и то скоро“, тогава смъртта ни стиска за гушата с жестока хватка. По-късно тя може и да ни прегърне в обятията си като грижовна майка и нашият последен земен миг навярно ще прилича на първия. Сега мистър Късобан се чувстваше така, сякаш внезапно се е озовал на тъмен речен бряг, откъдето дочува само плисъка на приближаващите се гребла, без да ги вижда, в очакване да бъде призован. В такива мигове съзнанието не променя предишната си нагласа, а я запазва докрай, за да я пренесе в отвъдното, като внимателно се обръща назад — вероятно с божественото спокойствие на пълната добродетелност или с дребнавата загриженост за себеутвърждаването. Можем да разберем каква бе нагласата на мистър Късобан от самите му дела. Що се отнася до оценката на настоящето и надеждите за бъдещето, той се смяташе за праведен християнин (само с някои малки задръжки на учения). Ала това, което се стремим да постигнем, макар и да назоваваме далечна надежда, е съвсем непосредствено желание — бъдещото достижение, заради което човек се бъхти по стръмните пътища, вече присъства във въображението и любовта му. Но непосредственото желание на мистър Късобан не бе божествено причастие или светлина, без сянка от земни мъки. Страстните копнения на горкия човек се тулеха ниско из сенчести мъгляви кътчета.
	Доротия усети, че Лидгейт пришпори обратно коня си, и излезе в градината с намерението веднага да отиде при съпруга си. Ала се подвоуми от страх да не го раздразни, като натрапи присъствието си. Защото свойствената й пламенност, непрестанно отблъсквана, ведно с добрата й памет само подсилваха опасенията й, също както отклонената деятелност прераства в уплаха. И така, тя се поразходи бавно сред ниските дървета наблизо, докато зърна мъжа си да се прибира. И тогава тя се отправи към него и би могла да прилича на изпратен от Бога ангел, появил се с обещанието, че останалите броени часове ще са изпълнени с предана любов, още по-силна заради осъзнатата скръб. В отговор на взора й погледът му стана студен и тя усети как плахостта й се засили. И все пак се приближи и го хвана под ръка.
	Мистър Късобан продължаваше да държи ръцете си отзад, така че гальовната й ръка увисна безпомощно на стегнатия му лакът.
	Доротия усети ужасна тръпка при допира си до твърдия безчувствен лакът. „Ужасна“ е силна дума, но не кой знае колко силна. Именно в подобни прозаични случки завинаги се пропиляват семенцата на радостта, а простосмъртните мъже и жени поглеждат с изтерзани лица предизвиканото от самите тях опустошение и си казват: „Земята никога не ражда благодат“, и приемат като житейско познание собствения си пропуск. Вероятно бихте попитали защо мъж като мистър Късобан се държа така в този случай. Представете си, че той има нагласата да се плаши от състраданието. При подобна нагласа не сте ли забелязвали угнетяващото подозрение, че това, което обсебва съзнанието с дълбока скръб, може да предизвиква задоволство — в настоящия миг или занапред — у някого, дръзнал да нанесе обида със състраданието си? Освен това мистър Късобан знаеше твърде малко за чувствата на Доротия и никога не се бе замислял, че в подобни случаи като настоящия тези чувства могат да се сравнят със собствените му терзания, предизвикани от нападките на Карп.
	Доротия не отдръпна ръката си, но не се осмели да изрече ни дума. Мистър Късобан не каза „Искам да съм сам“, но мълчаливо се отправи към къщата и когато те влязоха през източната стъклена врата, Доротия го пусна и се позабави на прага, за да бъде мъжът й свободен в действията. Той влезе в библиотеката и се затвори, останал сам в скръбта си.
	Тя се качи в будоара си. През отворения еркерен прозорец нахлуваше ведрото следобедно сияние от алеята, където липите хвърляха дълги сенки. Ала Доротия бе сляпа за гледката. Тя се хвърли в едно кресло, без да съзнава, че сяда на силен припек — ако мястото й причинява неприятно усещане, как би могла да разбере, че това не е само част от общото й душевно страдание?
	Обзета бе от вълна на гневен бунт, по-силен от всякога през брачния й живот. Вместо сълзи напираха думи:
	— Какво съм сторила… каква всъщност съм аз… за да се отнася с мене по този начин? Той никога не знае какво точно изпитвам… и му е напълно все едно. Каква полза има от всички мои действия? Той иска изобщо да не се е женил за мене.
	Доротия започна да чува собствените си думи и изведнъж замлъкна. Като изморен пътник, загубил пътя си, тя продължаваше да седи все така, докато изведнъж зърна ясно пътеката на моминските си надежди, която бе безвъзвратно загубила. А после в обзелия я мрак също тъй ясно зърна собствената си самота и самотата на мъжа си — те се движеха поотделно, така че тя можеше да го наблюдава. Ако я бе притеглил към себе си, нямаше да го наблюдава отстрани, нямаше да се пита „Струва ли нещо животът му?“, а щеше просто да го усеща като част от нейното битие. Сега тя горчиво си каза: „Той има вина, а не аз“. В дълбочините на съзнанието й съчувствието бе отритнато. Нима е нейна вината, че му е вярвала… вярвала е в достойнствата му?… А какъв всъщност е той?… Можеше достатъчно добре да го прецени… тя, която разтреперана очакваше мил поглед от него, която бе заключила в затвор своята душевност и само сегиз-тогиз я посещаваше, за да е достатъчно смирена и да му угоди. В такива повратни мигове някои жени започват да мразят.
	Слънцето вече залязваше, когато Доротия реши да не слиза повече долу, а само да изпрати съобщение на мъжа си, че не се чувства добре и предпочита да остане в стаята си. Никога досега съзнателно не си бе позволявала негодуванието да я обсеби по този начин, ала в този миг разбра, че не би могла отново да застане пред него, без да му каже какво точно изпитва, но все пак трябваше да изчака, за да може да изрече всичко без всякакво запъване. Той може да се зачуди или да се обиди от съобщението й. Ще е добре, ако наистина се зачуди или се обиди. Гневът й прошепваше, както често се случва, че Бог е на нейна страна, че небесата, макар и да са изпълнени с множество ангели, които ги наблюдават, са на нейна страна. Тя взе решението да позвъни, когато изведнъж се дочу леко потропване на вратата.
	Мистър Късобан бе пратил прислугата да й съобщи, че ще вечеря в библиотеката. Искал да бъде съвсем сам тази вечер, защото бил много зает.
	— В такъв случай няма да вечерям, Тантрип.
	— О, мадам, позволете ми да ви донеса нещо малко.
	— Не, не. Не съм добре. Подготви всичко в съблекалнята ми, но не ме безпокой повече.
	Доротия седеше почти неподвижна по време на душевната си битка, докато вечерта бавно напредна и премина в нощ. Ала тази вътрешна битка непрекъснато се променяше, както обикновено се случва, когато желанието да се опълчиш срещу нещо постепенно стихне. Силата, която би те тласнала към злодеяние, всъщност не надхвърля непреодолимия порив към осъзнато подчинение, когато великодушието на душата отново надделява. Прежната тревога, с която Доротия бе излязла да посрещне съпруга си — а именно убеждението, че той е искал да разбере дали няма да му секне работата, а отговорът го е съкрушил, — не можеше да не я обземе отново и да не предизвика тъжна представа за него като печална сянка, приела с укор гнева й. Последва представа за надвиснали беди, както и беззвучни ридания и уверения, че тя може да е опора в тези беди, ала решението за осъзнато подчинение отново се завърна. Така че когато къщата напълно утихна и приближи часът, в който тя знаеше, че съпругът й обикновено си ляга, Доротия отвори тихо вратата и го зачака навън в мрака да се изкачи нагоре по стълбите със свещ в ръка. Ако не се появеше скоро, реши сама да слезе долу, като дори рискува да си причини поредна болка. Вече никога няма да очаква нещо повече. Ала сега тя дочу как вратата на библиотеката се отвори и светлинката се прокрадна нагоре по стълбите без никакъв шум от стъпки по килима. Когато съпругът й застана насреща й, тя забеляза, че лицето му е още по-измъчено. Той леко се стресна, когато я забеляза, а Доротия безмълвно го погледна с умолителен поглед.
	— Доротия! — възкликна той с нежна изненада в гласа. — Мене ли чакаш?
	— Да, не исках да те безпокоя.
	— Ела, скъпа, ела. Ти си съвсем млада и нямаш нужда да удължаваш живота си с нощни бдения.
	Щом добронамерената тиха печал в гласа му погали слуха й, обзе я нещо като благодарност, която често се надига у нас, когато на косъм сме се разминали с намерението да нараним някое клето създание. Тя пъхна пръсти в ръката на съпруга си и двамата тръгнаха заедно по широкия коридор.


>	Книга пета
>	Мъртва хватка

>>	Глава 43

E>
P>
	Таз статуетка е с цена висока,
	с любов изваяна от слонова кост.
	В крак с модата не е,
	ала благородните и чисти женски линии
	прилягат за всички времена.
	Това е също скъпа стока,
	порцелан с изкусен дизайн
	за наслада на мъжко око.
	Усмивката е прелестна,
	прекрасна като фин фаянс,
	чудесен орнамент за маса.
P$
E$

	Доротия рядко излизаше от къщи без съпруга си, ала понякога отиваше до Мидълмарч с каретата заради дребни покупки или благотворителна дейност, каквато се полага на всяка заможна дама, която живее на три мили от даден град. Два дни след разговора на тисовата алея тя твърдо реши да се възползва от възможността да се срещне с Лидгейт и да научи от него дали съпругът й наистина бе почувствал някакво влошаване на симптомите, което крие от нея, или просто е настоял да научи истината за състоянието си. Изпитваше чувство на вина, че търси сведения за мъжа си от друг човек, но ужасът да не разполага с никакви данни — ужасът от неведението, поради което да се прояви като несправедлива и сурова — прогони всякакви угризения. Тя не се съмняваше, че мъжът й бе преживял някаква душевна криза — още на другия ден той възприе нов начин за подреждане на книжата и за пръв път я посвети в изпълнението на задачите си. На горката Доротия й бе нужно да се въоръжи с огромно търпение.
	Беше около четири часът, когато каретата й спря пред къщата на Лидгейт, Лоуик Гейт, и като се зачуди дали ще го завари у дома, Доротия съжали, че не му е писала предварително. Всъщност той наистина не си бе вкъщи.
	— А мисис Лидгейт тук ли е? — попита Доротия, която, доколкото си спомняше, никога не бе виждала Розамонд, но в този миг се досети за сватбата им. Да, мисис Лидгейт е тук.
	— Ще вляза да поговоря с нея, ако ми разреши. Може ли да я попитате дали ще ме приеме… дали ще приеме мисис Късобан за няколко минути?
	Когато слугата отиде да предаде съобщението, Доротия дочу музика през един отворен прозорец — мъжки глас изпя няколко ноти, последвани гръмко от звука на пиано. После пианото изведнъж замлъкна, след което слугата се върна и съобщи, че мисис Лидгейт ще се радва да срещне мисис Късобан.
	Щом се отвори вратата на гостната и Доротия влезе, тя сякаш внесе някакво различие, често срещано в провинциалния живот по онова време, където привичките на различните социални слоеве не се бяха примесили като днес. Нека тези, които знаят, да кажат от каква материя бе дрехата, която Доротия бе облякла в този приятен есенен ден — тя бе от тънък бял вълнен плат, мек за ръката и окото. Винаги беше като току-що изпрана, с ухание на свежа зеленина, винаги бе с кройка на горна дреха с широки ръкави, не в крак с модата. И все пак, ако Доротия се бе изправила пред някоя омагьосана публика в ролята на Имогена или щерката на Като*199, дрехата би изглеждала напълно подходяща. Изяществото и достолепието й се криеха в ръцете и шията. А наред със скромно разделената й на път коса и прямите й очи, голямата кръгла шапка, каквато тогава бе на мода сред жените, не изглеждаше много по-странно от златно сияние, което наричаме ореол. За настоящата публика, която се състоеше само от двама души, никоя драматична героиня не би могла да предизвика такъв интерес като мисис Късобан. За Розамонд тя представляваше едно от тези божества в графството, които изобщо не общуват с простосмъртните в Мидълмарч, но чиито най-дребни признаци на благороднически обноски и облекло заслужават да се разучат. А освен това Розамонд не бе лишена от задоволството, че на мисис Късобан ще й се удаде възможност да разучи и нея. Че каква полза има да си изискана, ако не те видят най-добрите ценители? А тъй като Розамонд бе обсипана с огромни ласкателства в имението на сър Годуин Лидгейт, тя бе напълно уверена, че прави добро впечатление на хората със знатен произход. Доротия протегна ръка с обичайната си скромна приветливост и погледна с възхита прекрасната съпруга на Лидгейт, като същевременно смътно усети, че недалеч встрани от нея е застанал и един костюмиран джентълмен. Този господин бе твърде зает с присъствието на една от дамите, за да забележи различието помежду им — различие, което би било твърде очевидно за спокойния наблюдател. И двете бях високи, така че погледите им бяха на едно и също ниво. Ала само си представете по детски русата коса на Розамонд и прекрасната й корона от плитчици в съчетание с бледосинята й рокля, която беше с такава прелестна кройка и модел, че никоя шивачка не би могла да я зърне, без да възкликне. Добавете към всичко това и голямата яка, избродирана с очакването всеки познавач да отгатне цената й, както отрупаните й с пръстени ръчички, а също и добре овладяното й премерено поведение, което е скъп заместител на естествената непринуденост.
	[*199 _Имогена_ е героиня от Шекспировата пиеса „Цимбелин“ (1609), а _щерката на Като_ е героиня от творбата „Като“ (1713) на Джоузеф Адисън (1672–1719), английски поет и есеист. — Б.пр.]
	— Благодаря ви, че ми позволихте да прекъсна заниманията ви — мигновено каза Доротия. — Много бих искала да видя мистър Лидгейт, ако е възможно, преди да се прибера вкъщи. Надявах се, че вие ще можете да ми кажете къде да го намеря или дори да ми разрешите да го изчакам, ако смятате, че ще се прибере скоро.
	— Той е в новата болница — отговори Розамонд. — Не съм сигурна кога точно ще се прибере вкъщи. Но мога да изпратя да го повикат.
	— Ще ми разрешите ли да ида и да го доведа? — запита Уил Ладисло, като излезе напред. Той вече си бе взел шапката преди влизането на Доротия. Тя се изчерви от изненада, но подаде ръка с безспорно радостна усмивка, като каза:
	— Не видях, че сте вие. Не очаквах да ви срещна тук.
	— Мога ли да отида до болницата и да кажа на мистър Лидгейт, че желаете да го видите? — попита Уил.
	— По-бързо ще е да изпратим каретата да го доведе — поясни Доротия, — ако бъдете така добър да предадете съобщението на кочияша.
	Уил се насочи към вратата, но Доротия, която мигом си припомни най-различни неща, се обърна към Уил и каза:
	— Аз лично ще ида при него, благодаря. Трябва час по-скоро да се прибера вкъщи. Ще отида с каретата до болницата и ще се срещна с мистър Лидгейт. Моля да ме извинете, мисис Лидгейт. Много съм ви благодарна.
	Очевидно в този миг тя бе обзета от някаква внезапна мисъл, защото излезе от стаята, без да съзнава нищо — дори не забеляза, че Уил й отвори вратата и й предложи ръка, за да я заведе до каретата. Тя го хвана, но не пророни и дума. От своя страна Уил се чувстваше раздразнен и разстроен и не намери какво да й рече. Мълчаливо я настани в каретата, казаха си довиждане и Доротия отмина.
	През петминутното пътуване до болницата тя имаше достатъчно време за някои съвсем нови за нея размишления. Решението да си тръгне и обърканото й състояние, когато излезе от стаята, дойдоха от внезапната мисъл, че би било донякъде измама, ако сама допусне разговор с Уил, за който не би могла да съобщи на съпруга си, а освен това и намерението й да се срещне с Лидгейт също бе тайно. Тези мисли бяха на първо място в съзнанието й, но смътно я глождеше и нещо друго. Сега, когато бе сама в каретата, Доротия ясно чу изпетите от мъж ноти, а акомпаниментът на пианото, който не бе доловила преди, сега изплува в главата й. Усети как с учудване си помисли, че Уил Ладисло прекарва времето си с мисис Лидгейт в отсъствието на съпруга й. И тогава веднага си спомни, че той бе прекарвал известно време и с нея при сходни обстоятелства и в такъв случай какво нередно има в това? Ала Уил бе родственик на мистър Късобан, човек, с когото тя бе длъжна да се държи любезно. И все пак имаше признаци, които вероятно тя би трябвало да долови, а именно, че на мистър Късобан не се нравят посещенията на братовчед му в негово отсъствие. „Може би бъркам за много неща“, каза си Доротия, а сълзите й потекоха и тя трябваше бързо да ги избърше. Чувстваше се необяснимо нещастна, а образът на Уил, толкова ясен преди, сега се смрачи. И тогава каретата спря пред портата на болницата. Много скоро след това Доротия вече се разхождаше около тревните площи с Лидгейт, възвърнала твърдата си решителност, която я бе подтикнала към този разговор.
	А междувременно Уил Ладисло се чувстваше покрусен, като много ясно съзнаваше причините за това. Възможностите да среща Доротия бяха ограничени, а ето че за първи път се бе удала такава възможност, която обаче го постави в неблагоприятно положение. Младата жена не само съвсем не мислеше единствено за него, както смяташе досега, но го бе заварила и при обстоятелства, при които можеше да се допусне, че и той не мисли единствено за нея. Уил усети, че още повече се е отдалечил от Доротия, озовал се е сред жителите на Мидълмарч, които бяха извън нейния живот. Ала това не бе по негова вина — естествено, след като си бе наел квартира в града, той завърза извънредно много познанства, тъй като общественото му положение налагаше да познава всичко и всички. Лидгейт бе най-личният му познат сред всички в околността, а се оказа също, че има и жена, доста музикална, която си струва да посетиш. Това беше всичко в сцената, когато Диана*200 неочаквано слезе от небесата и се изправи пред своя обожател. Покрусата бе голяма. Уил съзнаваше, че не би се заселил в Мидълмарч, ако не беше Доротия. Ала възникваше опасността поетият тук пост да издигне помежду им стена от обичайното неразбирателство, по-неблагоприятно за човешките взаимоотношения, отколкото е разстоянието между Рим и Великобритания. Много е лесно да се възправиш срещу социалните и йерархическите предразсъдъци в едно тиранично писмо, написано от мистър Късобан, ала всички тези предразсъдъци всъщност имат двойствен характер, непроменлив, но и неуловим като при ухаещите предмети — непроменлив като пирамидите, ала и неуловим като двайсетия ек на ехото или като спомена за зюмбюлите, изпълнили с ухание мрака. А Уил имаше нагласата да усеща ясно неуловимите неща — човек с по-груби сетива не би доловил като него, че за пръв път в съзнанието на Доротия се бе появила догадката, че в отношенията им не би могла да съществува пълна свобода, а когато я отведе до каретата, усети дори студенина в нея. Вероятно в своята омраза и ревност Късобан е втълпявал на Доротия, че Уил е паднал на по-ниско стъпало от нея. По дяволите Късобан!
	[*200 Богиня, зърнала младеж да я наблюдава по време на къпането. — Б.пр.]
	Уил влезе отново в гостната, взе шапката си и като се обърна към мисис Лидгейт с раздразнен вид, каза:
	— Прекъсването на музиката и стиховете винаги има фатални последици. Мога ли да дойда друг път, за да разучим „Lungi dal caro bene“*201?
	[*201 _„Lungi dal caro bene“_ (ит.) — „Далече от любимата“, ария от италианската опера „Джулио Сабино“ (1781) от Джузепе Сарти. — Б.пр.]
	— Ще съм много щастлива да я науча — отговори Розамонд. — Трудно може да се отрече, че пречката беше твърде хубава. Направо ви завиждам за познанството с мисис Късобан. Много ли е умна тя? Поне така изглежда.
	— Не съм мислил за това — навъсено отговори Уил.
	— Точно така ми отговори и Тършиъс, когато за пръв път го попитах дали е хубава. За какво всъщност си мислите вие, мъжете, когато сте с мисис Късобан?
	— За самата нея — отговори Уил, не напълно лишен от желанието да подразни очарователната мисис Лидгейт. — Когато човек срещне съвършената жена, не мисли за качествата й… а осъзнава само присъствието й.
	— Ще ревнувам, когато Тършиъс ходи в Лоуик — каза Розамонд с ефирна лекота, като пусна в действие трапчинките си. — После ще се връща и няма да ми обръща внимание.
	— Засега тя сякаш не му е оказвала подобно въздействие. Мисис Късобан е твърде различна от другите жени, за да се правят каквито и да е съпоставки.
	— Виждам, че сте й верен поклонник. Предполагам, че често я виждате.
	— Не е така — отговори Уил едва ли не раздразнено. — Поклонничеството обикновено се свежда до теория, а не до практика. Ала в момента прекалено съм се отдал на практиката… и трябва да вървя.
	— Моля ви, елате пак някоя вечер. Мистър Лидгейт ще е доволен да чуе песента, а аз без него не мога напълно да й се насладя.
	Когато съпругът й се завърна, Розамонд застана пред него, хванала с две ръце реверите му, и каза:
	— Тук беше мистър Ладисло и двамата пеехме, когато пристигна мисис Късобан. Той изглеждаше раздразнен. Смяташ ли, че на него му е било неприятно да го заварят в нашата къща? Очевидно твоето положение е дори по-високо от неговото, каквито и да са му роднинските връзки със семейство Късобан.
	— Не, не! За нещо друго е бил раздразнен. Ладисло е донякъде чергарин. Той не мисли за санове и постове.
	— Като изключим музиката, невинаги се държи приятно. Харесваш ли го?
	— Да, мисля, че е свестен човек. Доста разностранен е, малко пада специалист по всичко, но е приятен.
	— Знаеш ли, смятам, че той обожава мисис Късобан.
	— Горкият човек! — възкликна Лидгейт, като се усмихна и щипна ухото на жена си.
	Розамонд почувства, че е започнала да научава извънредно много за света, особено когато откри — нещо, което в моминството й се струваше напълно немислимо, освен като мъглява трагедия, изпълнена в старовремски одежди, — че жените дори и след сватбата могат да имат своите завоевания и да покоряват мъже. По онова време младите госпожици от провинцията, даже и обучените в училището на мисис Лемън, малко четяха френска литература след Расин, а пресата още не бе хвърлила подобна ярка светлина върху житейските скандали. Ала все пак, когато суетата изцяло обсеби съзнанието, както и времето на една жена, тя би могла свободно да гради въздушни кули по всякакъв най-малък повод и най-вече около догадката за възможните безкрайни завоевания. Колко прекрасно е да имаш пленници в нозете си, когато седиш върху високия трон на брака, като съпругът ти е престолонаследникът до тебе, също твой поданик, а пленниците долу са напълно отчаяни, загубили завинаги покой, а още по-добре е, ако са загубили и апетит! Ала засега романсът на Розамонд кръжеше главно около престолонаследника и на нея й бе достатъчно да се радва на сигурното му поданство. Когато той възкликна „Горкият човек!“, тя го запита с игриво любопитен тон:
	— Защо горкият?
	— Че как защо! Какво да прави един мъж, щом се е хванал на въдицата да обожава сирена? Само зарязва работата си и трупа големи сметки.
	— Уверена съм, че ти не зарязваш работата си. Вечно стоиш в болницата, преглеждаш пациенти или размишляваш върху някакви докторски препирни. А после вкъщи вечно искаш да се взираш в микроскопа и стъклениците си. Признай, че предпочиташ тези неща пред мене.
	— Нима нямаш амбицията мъжът ти да е нещо повече от някакво си докторче в Мидълмарч? — запита Лидгейт, като отпусна ръце върху раменете на жена си и я погледна с разнежено сериозни очи. — Ще те накарам да научиш любимия ми стих от древен поет:
P>
	Защо се толкоз кахърим
	да бъдем и да ни забравят?
	А има ли други блага
	от дарбата да пишеш, да четеш
	и да се радваш на света?*202
	[*202 _Самюел Даниел. Мусофилус: обща защита на образованието_ (1599). — Б.пр.]
P$
	Това, което искам, Рози, е да имам „дарбата да пиша“ и да опиша откритото от мене. Един мъж трябва да работи, за да постигне това, миличка.
	— Разбира се, аз искам ти да направиш открития! Никой не би желал повече от мене ти да получиш висок пост в по-хубав град от Мидълмарч. Не би могъл да кажеш, че някога съм ти пречила да работиш. Но не можем да живеем като отшелници. Не си недоволен от мене, нали, Тършиъс?
	— О, не, напротив. Извънредно доволен съм.
	— А какво искаше да те пита мисис Късобан?
	— Само да се осведоми за здравето на съпруга си. Но смятам, че тя ще е много великодушна към новата ни болница. Мисля, че ще ни дава по двеста лири годишно.


>>	Глава 44

E>
P>
	Няма да се влача по брега,
	а ще поря в откритото море,
	воден от звездите.
P$
E$

	Когато Доротия, разхождайки се заедно с Лидгейт покрай засадените с лаврови храсти площи в новата болница, разбра от него, че няма признаци за промяна във физическото състояние на мистър Късобан освен признаците на психическа тревога относно болестта му, младата съпруга замълча за миг, зачудена дали не е казала или направила нещо, за да събуди подобна тревога. Лидгейт, който не искаше да изпусне благоприятната възможност, за да спомогне за постигането на важна цел, се осмели да каже следното:
	— Не знам дали нуждите на нашата нова болница досега са привличали вашето внимание или вниманието на мистър Късобан. Поради възникналите обстоятелства може и да изглежда доста егоистично от моя страна да повдигам въпроса, но аз нямам вина. Причината е в това, че другите медици се опълчиха срещу болницата. Смятам, че, общо взето, се вълнувате от подобни неща, защото, когато имах удоволствието да ви срещна за пръв в Типтън Грейндж преди сватбата, вие ми зададохте няколко въпроса относно въздействието на нехигиеничните жилища върху здравето на бедните хора.
	— Да, така беше — възкликна Доротия, като видимо се оживи. — Много ще съм ви благодарна, ако ми кажете какво мога да направя, за да помогна поне малко. Откакто се омъжих, забравих за тези неща. Искам да кажа — добави тя след леко колебание, — че хората в нашата енория са прилично задоволени, а съзнанието ми бе твърде заето с други работи, за да се интересувам особено много. Ала тук… в град като Мидълмарч вероятно има доста да се прави.
	— Безкрайно много има за правене — отговори Лидгейт с внезапно обзело го въодушевление. — Болницата е огромно постижение и изцяло се дължи на усилията от страна на мистър Булстроуд, а до голяма степен и на парите му. Но един човек не може да постигне всичко в подобен проект. Разбира се, той потърси помощ. Но в града срещу начинанието сега се подклажда една долна недостойна съпротива от някои хора, които искат то да се провали.
	— А какви основания могат да имат за това? — с наивно удивление попита Доротия.
	— Поначало най-вече очевидната непопулярност на банкера. Половината град би се едва ли не напънал, само и само да му попречи. В този нелеп свят повечето хора не могат да разберат, че едно нещо наистина си струва, ако се постигне от самите тях. Не съм имал никакви връзки с Булстроуд преди идването ми тук. Гледам на него съвсем безпристрастно и виждам, че той има идеи… че полага основите на неща… които аз от своя страна мога да направя много полезни за общността. Ако голям брой от добре образованите хора се хванат за работа с убеждението, че техните съвети могат да допринесат за реформата на медицинската теория и практика, скоро ще видим промяна за добро. Така виждам аз нещата. Твърдя, че ако откажа да работя за мистър Булстроуд, ще загърбя благоприятната възможност да направя своята професия по-полезна за много хора.
	— Напълно съм съгласна с вас — заяви Доротия, внезапно очарована от положението, описано й от Лидгейт. — Но какви ли са възраженията срещу мистър Булстроуд? Знам, че чичо ми му е приятел.
	— Хората не харесват религиозните му възгледи — добави Лидгейт, но веднага спря.
	— Това е още по-сериозна причина за отхвърляне на тези възражения — отбеляза Доротия, като си помисли за нагласите в Мидълмарч от гледна точка на големите религиозни преследвания.
	— Ако трябва съвсем честно да представя нещата, те имат възражения срещу него самия… той е властен, доста необщителен и се занимава с търговия, която поражда друго недоволство, но аз не съм запознат с тази страна. Но какво общо има всичко това с въпроса дали не е хубаво тук да се основе нова болница, по-добра от всяка друга в графството? Непосредствената причина за тези възражения обаче е, че Булстроуд предаде медицинското управление на мене. Разбира се, аз съм доволен от това. То ми дава възможност да върша полезна работа… но разбирам, че трябва да оправдая избора му. Ала крайният резултат е, че всички медицински лица от Мидълмарч са се изправили със зъби и нокти срещу болницата, като не само отказват да сътрудничат, но се стараят да очернят цялата работа и да попречат на даренията.
	— Колко дребнаво от тяхна страна! — възкликна възмутено Доротия.
	— Предполагам, че човек трябва да се бори — нищо не може да се постигне без борба. А невежеството на хората в този край е направо смайващо. Не мога да изтъкна нещо друго освен това, че приложих някои методи, които не се използват от всички. Но не е възможно да се преглътне обстоятелството, че си млад, че си пришълец и че случайно знаеш малко повече от някои кореняци. И все пак ако вярвам, че мога да въведа по-добър метод на лечение… ако вярвам, че мога да продължа с някои наблюдения и изследвания, които може да се окажат траен принос за медицинската практика, ще бъда долен страхливец, ако позволя лични съображения за благоденствие да ми попречат. А пътят е още по-ясен и поради това, че в случая не става дума за никаква заплата, която да придаде на работата двусмислен характер.
	— Радвам се, че ми казахте всичко това, мистър Лидгейт — заговори най-сърдечно Доротия. — Убедена съм, че мога да помогна донякъде. Имам малко пари, но не знам какво да правя с тях… това често е неприятна мисъл за мене. Смятам, че мога да отделя двеста лири годишно за такава важна цел като тази. Колко ли щастлив се чувствате да знаете неща, за които вярвате, че ще представляват голямо благо! Бих искала да се събуждам с подобно усещане всяка сутрин. Но по света сякаш има толкова грижи, че човек не може да помисли за нищо добро!
	Гласът на Доротия прозвуча с печална напевност, когато изрече последните думи. Ала тя веднага добави с по-весел тон:
	— Моля ви, елате в Лоуик да ни разкажете повече по този въпрос. Ще спомена за тези неща пред мистър Късобан. А сега трябва бързо да се прибера вкъщи.
	Тя наистина спомена за разговора пред съпруга си, като добави, че желае да отпуска по двеста лири годишно — личният й годишен доход, определен още при женитбата, бе седемстотин лири годишно. Мистър Късобан не възрази, а само мимоходом подхвърли, че сумата може и да е несъразмерна в сравнение с други по-благородни цели, ала когато тя в своето неведение отхвърли предположението, съпругът й замълча. Самият той не се вълнуваше от харченето на пари и не се скъпеше да дава. Ако изобщо някога е вземал доста присърце въпроса с парите, това е било продиктувано от друга страст, а не от любов към материалното благополучие.
	Доротия му каза, че се е срещнала с Лидгейт, като му предаде основното в разговора им относно болницата. Мистър Късобан не й зададе повече въпроси, но бе вътрешно убеден, че тя е искала да разбере за какво са си говорили двамата с Лидгейт. „Сега знае това, което и аз знам“, заяви неуморният му вътрешен глас. Ала нарастването на несподелената осведоменост не доведе до засилване на доверието помежду им. Той се съмняваше в нейната обич, а коя самотност е по-самотна от съмнението?


>>	Глава 45

E>
	Нагласата на много хора е да възхваляват времето на прадедите си и да хулят пълната безнравственост на настоящето. Те обаче не могат да правят второто без средствата и сатирата на миналото. Като ругаят срещу злините на своето време, служейки си със средствата на миналото, те разкриват общото между злините на епохите. Следователно Хораций, а също Ювенал и Персий не са били пророци, макар че хулите им сочат към съвремието.
@	Сър Томас Браун
E$

	Тази съпротива срещу новата болница за лечение на треска, която Лидгейт накратко представи на Доротия, може като всяка друга съпротива да се разглежда в най-различна светлина. Според Лидгейт тя беше смесица от завист и тъпашки предразсъдъци. Мистър Булстроуд обаче съзираше в нея не само медицинска завист, но и твърдото желание да го провалят, като този стремеж идваше от омраза към онази жизнеустойчива религия, чийто влиятелен представител се бе опитвал да бъде той, без да е свещеник. Но това бе и омраза, предизвикана освен от религията и по други причини, лесни за посочване в плетеницата на човешките взаимоотношения. Възгледите на Булстроуд биха могли да се нарекат свещенически. Ала всеки вид съпротива залага на неизчерпаем запас от силни възражения, които не се ограничават от полето на познанието, а непрекъснато се подхранват от дълбините на невежеството. Това, което се изричаше срещу новата болница и администрацията й от противниците в Мидълмарч, твърде много приличаше на ехо, защото Бог се е погрижил не всеки човек да е първоизточник. Така че съществуваха множество различия, твърде показателни за социалното разслоение в града — мнения, изричани с изисканата умереност на доктор Минчин, до смразяващите твърдения на мисис Долъп, стопанката на кръчмата „Халбата“ на улица „Скотобойна“.
	Мисис Долъп все повече се убеждаваше в собствените си тържествени уверения, че доктор Лидгейт искал, ако не да отрови хората, то поне да ги остави да умрат в болницата, за да може после да ги среже — със или без предварително разрешение от пациента. Защото всички знаели, че той искал да среже мисис Гоби, порядъчна жена като всяка друга от „Парли Стрийт“, която имала пари под попечителство преди сватбата — въобще много жалка история за един доктор, който, ако го бивало изобщо за нещо, трябвало да знае какво ти е, преди да умреш, а не да иска да гледа вътрешностите ти чак след като си умрял. Ако това не е основание, здраве му кажи, казваше мисис Долъп. Ала мнозина, чули мнението й, смятаха, че то е истинска преграда срещу подобни престъпления и ако се отхвърлеше, щеше да падне голямо рязане на трупове, какъвто бе случаят с Бърк и Хеър*203 — последвалото бесене не бе желателно в Мидълмарч.
	[*203 _Бърк и Хеър_ — известни убийци, продавали телата на жертвите си за медицински изследвания. Бърк е обесен през януари 1829 г. — Б.пр.]
	И нека да не се смята, че мненията, изразявани в „Халбата“, не са важни за медиците. Старата, истинска по рода си кръчма „Халбата“, първоначално известна като „При Долъп“, бе седалище на големия Благотворителен клуб, който само преди няколко месеца бе поставил на гласуване въпроса дали дългогодишният почетен лекар на клуба д-р Гамбит да не бъде изместен от „новия“ д-р Лидгейт, който можел да прилага най-изумителни начини на лечение, както и да спасява пациенти, отписани от другите доктори. Ала гласовете срещу Лидгейт надделяха с двамина членове, които по лични съображения смятаха, че умението да се съживяват почти умрели хора било съмнителна препоръка, която можела да предизвика небесните сили. Само след една година обаче настъпи промяна в обществените нагласи, като за нея несъмнено говореше и единомислието в кръчмата.
	Преди доста повече от година, още преди да се знае нещо определено за уменията на Лидгейт, мненията за способностите му бяха, разбира се, противоречиви, в зависимост от предположенията, възникнали вероятно в стомаха или в епифизната жлеза, които водеха до различни умозаключения, но безспорно показваха пълна липса на точни данни. Пациенти с хронични болести или с отдавна мъждукащ живот, като този на мистър Федърстоун, бяха готови веднага да опитат с Лидгейт. А също и мнозина, на които не им се плащаше на собствените доктори, мислеха благосклонно за възможността да си открият сметка при новия доктор и без всякакви задръжки да го повикват, ако поведението на децата налага успокоителни средства, с други думи, в случаи, когато семейните им лекари не проявяват разбиране. Така че всички пациенти с нагласата да се обърнат към Лидгейт допускаха, че той вероятно е способен лекар. А някои дори смятаха, че младият доктор можел да постигне повече от другите, когато „се обаждал черният дроб“ — или поне нямало да навредят няколкото шишенца „лек“, препоръчани от него, защото ако те не помогнели, възможно било веднага да вземеш очистителните хапчета, които ти поддържат живота, макар и да не премахват жълтината ти. Ала тези пациенти не притежаваха особена тежест. Разбира се, добрите семейства в Мидълмарч няма току-така да сменят домашния си лекар без всякаква причина. А всички, които са били лекувани от мистър Пийкок, не се смятаха за длъжни да приемат нов доктор само защото бил негов заместник, като изтъкваха, че „било малко вероятно да е добър като Пийкок“.
	Ала не мина много време от заселването на Лидгейт в града, когато се натрупаха достатъчно чути подробности за лечението му, за да възникнат определени очаквания и да се оформят два враждуващи лагера. Някои от подробностите бяха направо смайващи, но с неясен смисъл, като например статистическите данни, без съпоставка с нормата, изричани с възклицание накрая. Да кажем, количеството кислород в кубически мерки, поглъщано от зрял човек годишно — представяте ли си какъв потрес е предизвикала подобна статистика сред някои кръгове в Мидълмарч! „Кислород ли! Че какво ли пък е това… нищо чудно, че холерата е стигнала чак до Данциг? А още има хора, дето разправят, че карантината не била нужна!“
	Една от подробностите, бързо разнесена из града, бе, че Лидгейт не раздавал лекарства. Това бе неприятно както за докторите, чиято добра репутация сякаш бе застрашена, така и за аптекарите, с които докторът си сътрудничеше. А само до неотдавна застрашените можеха да разчитат на това, законът да ги защити срещу човек, който, без да може да се нарече лондонски възпитаник, се осмелява да очаква отделно заплащане за прегледа, а не само за дадените лекарства. Ала Лидгейт не бе достатъчно опитен, за да прецени, че подобно нововъведение би било дори по-неприятно за пациентите. И беше твърде неблагоразумен да изложи припряно пред мистър Момзи (важен бакалин на главния пазар, който, макар и да не бе негов пациент, добродушно го разпита по този въпрос) обичайното си обяснение за нововъведението — той заяви на мистър Момзи, че авторитетът на домашните лекари много ще падне, а пациентите непрекъснато ще са ощетявани, ако единственият начин на докторите да получават заплащане за труда си е, като предлагат дълги рецепти за сиропи, хапове и мехлеми.
	— Тъкмо по този начин усърдно работещият доктор може да стане почти толкова нечестен, колкото и шарлатанинът — доста безразсъдно обясни Лидгейт. — За да си изкарват прехраната, лекарите трябва да предозират лекарствата на кралските поданици, а това е направо държавна измяна, мистър Момзи, защото пагубно подкопава здравето.
	Мистър Момзи бе не само църковен надзирател, загрижен за подпомагане на бедните (всъщност тъкмо заради такива помощи бе заговорил с Лидгейт), но и астматик, както и човек с непрекъснато нарастващо семейство, така че от медицинска гледна точка и според собствената си преценка той наистина бе важна личност — прическата му приличаше на огнена пирамида, а почтителността му на дребен бакалин бе непринудена и сърдечна, шеговито ласкателна, но господинът доста се въздържаше да разкрива широтата на мисленето си. Тъкмо приятелската шеговитост във въпросите му подтикна Лидгейт да отговори по този начин. Ала нека благоразумните да внимават с готовността си да отговорят изчерпателно — подробните отговори засилват възможността за грешки и равносметката може да е твърде печална.
	След като даде пълен отговор, Лидгейт се усмихна и пъхна крак в стремето, а от своя страна мистър Момзи се засмя по-силно, отколкото би се засмял, ако знаеше какво точно означава „кралски поданици“, и изрече своето „Довиждане, сър, довиждане“ с такъв вид, сякаш всичко му е било съвсем ясно. Ала всъщност мислите му бяха доста объркани. Години наред бе плащал сметки за точно посочени лекарства, като бе сигурен, че срещу всяка половин крона и осемнайсет пени получава съответната стока на тази цена. Извършвал бе подобни покупки със задоволство, като ги смяташе за част от задълженията си на съпруг и баща, а по-дългата рецепта възприемаше като оказана чест, с която си струва да се похвалиш. Нещо повече, освен като добавка към важната грижа за „себе си и семейството“, той бе изпитвал и удоволствието съвсем точно да преценява непосредственото въздействие на лекарствата, за да даде разумно обяснение на въпроса защо е избрал тъкмо мистър Гамбит за семеен лекар — доктор на малко по-ниско ниво от Ренч или Толър и особено ценен като акушер (за чиито способности в това отношение мистър Момзи имаше по-лошо мнение в сравнение с останалите), ала като лекуващ лекар, както обичаше да добавя Момзи шепнешком, Гамбит стоеше над всички останали доктори.
	Това бяха основания, много по-сериозни от лековатите приказки на някакъв пришълец, които дори започнаха да изглеждат още по-повърхностни в гостната над магазина, където бакалинът ги предаде на мисис Момзи — жена, свикнала със славата на плодовита майка, най-често обслужвана от мистър Гамбит, като само някои по-особени пристъпи налагаха намесата на мистър Минчин.
	— Да не би мистър Лидгейт да иска да каже, че няма никаква полза от вземането на лекарства? — запита мисис Момзи, която имаше лека склонност да говори провлечено. — Бих искала да ми отговори как бих могла да родя по време на панаира, ако не бях вземала укрепващи лекарства цял месец преди това? Помисли си само с какво трябваше да снабдявам прииждащите клиенти, скъпи мой!… Голям пай с телешко месо… пълнено филе, говежди бут… шунка, език и така нататък, и така нататък! Но най-добре ми се отразява розовият сироп, а не кафявият. Чудя ти се, мистър Момзи, че при този твой опит си имал търпението да стоиш и да го слушаш! Аз веднага бих го скастрила, като му кажа, че по-добре ги разбирам тия работи.
	— Не, не, не! — възкликна мистър Момзи. — Нямах никакво намерение да излагам мнението си. Чуй всичко и прецени сам — това е моето верую. Ама той не знаеше с кого разговаря. Нямаше да се оставя да ме метне. Хората често си дават вид, че уж ми съобщават нещо, а всъщност ми викат: „Момзи, ти си глупак“. Но аз само се усмихвам. Правя се, че не забелязвам слабото им място. Ако церовете са навредили на мене и семейството ми, досега да съм го разбрал.
	На другия ден на мистър Гамбит бе съобщено как Лидгейт разправял, че церовете не помагали.
	— Така ли! — възкликна докторът, като вдигна вежди, сдържано учуден. (Той бе едър плещест мъж с голям пръстен на безименния си пръст.) — Че как тогава лекува пациентите си?
	— И аз се питам същото — отговори мисис Момзи, която обикновено придаваше тежест на речта си, като наблягаше на местоименията. — Да не би той да си въобразява, че хората ще му плащат само за да идва и да седи при тях, а после да си тръгва?
	Мисис Момзи бе свикнала с честите престои на мистър Гамбит при нея, когато той най-подробно й разказваше за собственото си физическо състояние и най-различни други неща. Ала, разбира се, докторът бе сигурен, че няма никакъв намек в забележката й, тъй като той никога не е вземал пари за прекараното свободно време при нея или за разказването на личните си истории. Така че сега отговори съвсем шеговито:
	— Е, Лидгейт е хубав млад мъж, нали така.
	— Не и такъв, какъвто аз бих викнала — отговори мисис Момзи. — Другите да правят, каквото щат.
	И така, мистър Гамбит можеше да си тръгне от дома на главния бакалин без всякакъв страх от конкуренция, ала у него се прокрадна мисълта, че Лидгейт е един от онези лицемери, които се стремят да очернят другите, като изтъкват своята честност, така че си струва някой да му покаже едно-друго. Ала мистър Гамбит имаше задоволителна практика, доста наситена с миризмите на бакалски стоки, което недвусмислено говореше за това, че е заменил плащането в брой с търговска сметка. И затова докторът смяташе, че не си струва сам да показва на Лидгейт едно-друго, преди да е научил със сигурност как точно да го стори. Всъщност мистър Гамбит нямаше кой знае какво образование и му се бе наложило да се пребори с доста голям присмех от страна на колегите си, за да пробие. Ала той съвсем не бе лош акушер само поради това, че нарича апарата за дишане „духало“.
	Другите доктори се чувстваха далече по-способни. Мистър Толър имаше най-голямата клиентела в града, а освен това произхождаше и от стар род в Мидълмарч: представители на фамилията се срещаха сред адвокатите, както и във всяка друга сфера над нивото на търговията на дребно. За разлика от сприхавия ни приятел Ренч, той бе най-търпеливият човек на света и съвсем спокойно приемаше неприятни за него неща, тъй като бе много възпитан, приятно закачлив човек, с хубав дом, а също така много обичаше да спортува сегиз-тогиз, бе много близък с мистър Холи, но силно враждебен към мистър Булстроуд. Може да изглежда доста странно, че човек с подобни приятни навици проявява склонност към такива насилнически начини на лечение като кръвопускане, предизвикване на изприщване и строги диети, при това, без да се тревожи за репутацията си. Ала този рязък контраст само засилваше одобрението на качествата му от страна на пациентите, които обикновено заявяваха, че мистър Толър бил муден, но лечението му било колкото си щеш интензивно — никой друг доктор, твърдяха те, не вдигал толкова високо нивото на лекарската професия. Вярно, че малко се бавел при посещенията си, ала щом се появял, вършел чудеса. Мистър Толър бе любимецът на колегите си и ако загатнеше нещо неприятно за някого, то пускаше здрав корен заради нехайно ироничния му тон.
	Разбира се, мистър Толър се умори да се усмихва леко и да възкликва „Така ли!“, когато му казваха, че наследникът на мистър Пийкок няма намерения да продава лекарства. А когато мистър Хакбът, с чаша вино в ръка, спомена за това на една обща сбирка, мистър Толър отвърна през смях:
	— В такъв случай Дибитс ще захвърли застоялите се лекарства. Много обичам дребния Дибитс… Радвам се на късмета му.
	— Разбирам накъде биеш, Толър — отговори мистър Хакбът, — и напълно споделям мнението ти. Възползвам се от случая да кажа какво мисля по този въпрос. Един доктор трябва да носи отговорност за качеството на лекарствата, давани на пациентите. Точно това е смисълът на системата за заплащане на лекаря, която съществуваше досега. И нищо друго не е така възмутително, както парадирането с реформа, която не предлага никакви подобрения.
	— Парадиране ли, Хакбът? — насмешливо запита мистър Толър. — Аз не виждам нещата по този начин. Човек не може да парадира с нещо, в което никой не вярва. Тук няма никаква реформа. Всичко се свежда само до това, дали печалбата от дадените лекарства да се плаща на доктора от аптекаря, или от пациента и дали да има отделно заплащане за направения преглед.
	— Да бе, да! Един от проклетите нови варианти на старата шарлатания — заяви мистър Холи, като подаде каната с вино на мистър Ренч.
	Мистър Ренч, обикновено въздържател, често си пийваше доста винце на тези събирания, от което съответно ставаше още по-раздразнителен.
	— Колкото до шарлатанията, Холи — заговори той, — лесно е да се подхвърлят подобни думи. Но аз съм решително против начина, по който медицински лица мърсят собственото си гнездо, като вдигат врява из цялата страна, сякаш един семеен лекар, даващ лекарства, не може да е джентълмен. С пълно презрение отхвърлям подобни намеци. Според мене най-непочтеният номер, на какъвто е способен човек, е да тръсне пред собствените си колеги нововъведения, които позорят една уважавана стара практика. Това е моето мнение и съм готов да го защитавам срещу всеки, опълчил се срещу мене.
	— Не съм съгласен с тебе, Ренч — заяви мистър Холи, като пъхна ръце в джобовете на панталоните си.
	— Скъпи приятелю — с помирителен глас заговори мистър Толър, насочил поглед към Ренч, — поначало лекарите са били настъпвани много повече, отколкото сме ние сега. А щом става дума за достойнство, обърнете се към Минчин и Спраг.
	— А законите в медицината не предлагат ли нищо срещу подобни посегателства? — попита мистър Хакбът с най-безкористното желание да добави нещо и от себе си. — Какво казва законът по този въпрос, а, Холи?
	— Нищо не може да се направи — отговори Холи. — Проверих това, за да съобщя на Спраг. Само можем да си счупим главата с някое решение на проклет съдия.
	— Пфу! Няма нужда от никакви закони! — отбеляза мистър Толър. — Що се отнася до самата система, подобен опит би бил нелеп. На ни един пациент няма да хареса… със сигурност не на пациентите на Пийкок, които са свикнали с кръвопускането. Подай виното!
	Предсказанието на мистър Толър донякъде се сбъдна. Щом мистър и мисис Момзи, които изобщо не възнамеряваха да се обръщат към Лидгейт за лечение, бяха смутени от предполагаемото му противопоставяне срещу лекарствата, неизбежно бе тези, които го викаха вкъщи, да бъдат нащрек дали той наистина използва „всички възможни средства“ при лечението на случая. Дори добродушният мистър Паудърел, който с цялата добронамереност в преценките си бе склонен да уважава още повече мистър Лидгейт заради нещо, дето приличало на добросъвестно преследване на по-висша цел, бе обзет от тревожни съмнения по време на боледуването на жена му от екзема, така че не се въздържа да не спомене пред мистър Лидгейт, че при подобен случай мистър Пийкок давал редица хапчета, като за тях определено можело да се каже, че оказали невероятно въздействие върху мисис Паудърел и тя се съвзела малко преди Архангеловден от болестта, започнала още през невероятно топлия август. А най-накрая, измъчван от раздвоение поради желанието си да не обиди Лидгейт, от една страна, и загрижеността си да се използват всякакви „средства“, от друга, той тайно накара жена си да взема очистителните хапчета на Уиджън, уважаван лек в Мидълмарч, който още в началото пресичаше всяка болест поради мигновеното си въздействие върху кръвта. За тази допълнителна мярка обаче не трябваше да се споменава пред Лидгейт, а пък и мистър Паудърел не разчиташе кой знае колко на нея, но все пак се надяваше тя да доведе до благополучен край.
	Ала през тази съмнителна фаза в утвърждаването на Лидгейт той бе подпомогнат от онова, което ние, простосмъртните, прибързано наричаме късмет. Предполагам, че никой доктор досега не се е озовавал на ново място без най-изненадващо да излекува болен и това да не смае никого — подобно лечение би могло да се нарече свидетелство за късмет, което заслужава не по-малко внимание от написаните или напечатаните документи. Много пациенти оздравяха вследствие на лечение от Лидгейт, като някои дори бяха с много опасни заболявания. И така се стигна до мълвата, че с новите си методи новият доктор имал поне качеството да привдига хора, изправили се пред прага на смъртта. Глупостите, изричани в такива случаи, извънредно много дразнеха Лидгейт и му създаваха точно такова име, каквото би искал да има един неук и безскрупулен човек, а освен това той бе сигурен, че в засилващата се неприязън към него останалите доктори го упрекват, че сам раздухва невежествената реклама. Ала самият той много скоро спря да опровергава неверните слухове, когато разбра, че е толкова безсмислено да се бориш с невежествените тълкувания, колкото да се опитваш да гониш вятъра. Така че „късметът“ му продължи да зависи от тези тълкувания.
	Когато мисис Ларчър най-благородно се загрижи за обезпокоителните симптоми у чистачката си, тя помоли д-р Минчин при посещението му веднага да види жената и да й даде бележка за лечебницата, при което той след прегледа описа случая с диагнозата тумор и препоръча на болната Нанси Наш да бъде приходящ пациент. Нанси, отбила се вкъщи по пътя към лечебницата, разреши на въжаря и жена му, на чийто таван живееше, да прочетат болничния лист от доктор Минчин, като по този начин по-късно тя стана предмет на най-съчувствени разговори в близките магазини на „Чърчярд Лейн“ в качеството й на болна с тумор, който отначало бе обявен като голям и твърд колкото паче яйце, а с напредването на деня стигна до големината на юмрук. Повечето участници в разговора се съгласиха, че туморът трябва да се изреже, ала някой спомена за олио, а друг за кохинил*204 като подходящи средства, които можели да разтопят или смалят всякаква бучка в тялото, при положение че се вкарва достатъчно количество — от олиото бучката постепенно омеквала, а кохинилът я стопявал.
	[*204 _Кохинил_ — червена боя за храна, която се извлича от яйчен жълтък или изсушени насекоми. — Б.р.]
	А междувременно, когато Нанси се появи в лечебницата, случи се така, че това бе един от дните за дежурство на д-р Лидгейт. След като я разпита и прегледа, Лидгейт тихо рече на колегата си хирург: „Това не е тумор, а схващане“. Той й препоръча превръзка и едно мазило, като й нареди да си отиде вкъщи и да си почива, а също така й даде и бележка за мисис Ларчър, която според нея била най-добрата работодателка и щяла да разбере необходимостта от добра храна.
	Ала лека-полека Нанси се почувства на своя таван невъобразимо зле, като въпросният тумор наистина се повлия от превръзката, но само се премести на друго място с още по-влудяваща болка. Жената на въжаря отиде да извика Лидгейт, така че той близо две седмици продължи да наблюдава Нанси в дома й, докато в резултат на лечението тя напълно се оправи и тръгна отново на работа. Но случаят продължи да се представя като тумор на „Чърчярд Лейн“ и другите улички — нещо повече, представяше се така дори и от самата мисис Ларчър, защото, когато се спомена за забележителното лечение на Лидгейт пред д-р Минчин, той, естествено, не пожела да каже: „Случаят не беше тумор и аз сбърках в диагнозата“, а отговори следното: „Така ли! О, видях, че е хирургически случай, но не от злокачествено естество“. Докторът обаче бе вътрешно много раздразнен, когато попита в лечебницата за жената, изпратена от него известно време преди това, и хирургът, младок, който нямаше нищо против да подразни Минчин, му разказа какво точно се бе случило. Минчин вътрешно реши, че е неприлично един лекар по обща медицина така открито да оспорва диагноза, поставена от специалист, а по-късно напълно се съгласи с Ренч, че Лидгейт по много неприятен начин не се придържа към медицинската етика. Лидгейт не се възползва от случая, за да се самоизтъква, а още по-малко да укори Минчин, защото подобни поправки в диагностицирането често се срещат сред еднакво добри специалисти. Ала мълвата поде този удивителен случай на тумор, който не беше категорично разграничен от рака и бе възприеман като още по-ужасен, понеже се движел, докато най-накрая много от предубежденията срещу отношението на Лидгейт към лекарствата бяха преодолени, след като той сам бе доказал прекрасните си умения чрез бързото възстановяване на Нанси Наш, превивала се от болки заради тумор, едновременно твърд и упорит, ала все пак принуден да отстъпи.
	Какво можеше да направи самият Лидгейт? Обидно е да заявиш на една жена, изразила възхищение от уменията ти, че греши и е много глупава да се възхищава. А да се впусне в обяснения за естеството на болестите, би означавало да подсили нарушението на медицинската етика. И така, той трябваше да се примири с обещанията за успех, подхранвани от подобни невежествени хвалебствия, които подминават истинските професионални качества.
	При по-нагледния случай с друг пациент, мистър Бортроп Тръмбъл, Лидгейт съзнаваше, че се е проявил като нещо повече от най-обикновен лекар, макар че и тук постигнатият успех бе доста съмнителен. Красноречивият уредник на търгове бе повален от пневмония и макар да е бил пациент на мистър Пийкок, повика мистър Лидгейт, тъй като бе решил да го подкрепя. Мистър Тръмбъл бе здрав човек, подходящ пациент, за да се изпробва теорията на очакванията — сиреч да наблюдаваш развоя на интересна болест, като не се намесваш в протичането й, така че да се очертаят ясно отделните й фази като бъдещо ръководство в лечението. А от начина, по който Тръмбъл описваше усещанията си, Лидгейт предположи, че той с охота би се съгласил лекарят да го посвети в намеренията си, за да може сам да участва в собственото си излекуване. Без каквото и да е удивление, уредникът на търгове чу, че има много здрав организъм, който (при необходимото наблюдение) би могъл да се остави сам на себе си, така че да даде прекрасен пример за болест с ясно очертани отделни фази, а също така чу, че вероятно има силния дух, за да изпробва доброволно една практическа процедура, като по този начин превърне собственото си смущение на дихателните функции в общодостъпно благо за обществото.
	Мистър Тръмбъл веднага се съгласи, като си даде ясна сметка, че неговата болест съвсем не е обикновен случай за медицината.
	— Не се безпокойте, сър, вие не разговаряте с човек, който е невеж относно vis medicatrix*205 — отбеляза той с обичайния си приповдигнат стил, който изглеждаше малко нелеп поради затрудненото му дишане.
	[*205 _Vis medicatrix (naturae)_ (лат.) — лечебната сила на природата. — Б.пр.]
	Така че без да му мигне окото, той премина през фазата на въздържане от лекарства, като високият му дух се поддържаше от много неща — от честото използване на термометъра (нещо, което подсказваше значимостта на температурата му), от усещането, че предоставя материал за работа с микроскопа, както и от научаването на много нови думи, сякаш напълно достойни да опишат телесните му секрети. Всъщност Лидгейт бе достатъчно проницателен и често развличаше пациента си с някой друг медицински термин.
	Както можете да си представите, мистър Тръмбъл се надигна от леглото с намерението да тръби навсякъде за болест, по време на която е проявил сила на духа, както и на тялото. При това бе достатъчно извисен да изтъква заслугата на лекаря, осъзнал достойнствата на пациента, когото трябвало да лекува. Уредникът на търгове съвсем не бе невеликодушен човек и обичаше да отдава дължимото на хората, с пълното съзнание, че може да си позволява подобни жестове. Той бе научил термина „теория на очакванията“ и направо се изпълваше с възторг при изговора на подобни заучени фрази, като по този начин искаше да подкрепи твърденията си, че Лидгейт „знаел едно-друго повече от останалите доктори… и че бил много по-посветен в тайните на професията от повечето си колеги“.
	Всичко това се бе случило преди заболяването на Фред, случай, при който враждебността на мистър Ренч към Лидгейт придоби съвсем личен характер. Пришълецът вече заплашваше да се превърне в професионален съперник и дразнител, защото безспорно извънредно много дразнеше с отправяните критики и наблюдения относно по-възрастните си „назадничави“ колеги, които всъщност имали достатъчно друга работа, за да се занимават с разни неизпробвани теории. Практиката му се беше разраснала в една или друга посока, а и още в началото мълвата за благородническия му произход бе довела до покани от всички страни, така че другите лекари трябваше да го срещат по вечери из най-знатните домове, но както знаем, необходимостта да срещаш човек, който ти е неприятен, не води до взаимна симпатия. В медицинските среди рядко се е стигало до такова единомислие, както в случая — всички бяха на мнение, че той е самонадеян млад човек, който в името на собственото си издигане е готов на пълно раболепие пред Булстроуд. Обстоятелството, че мистър Феърбръдър, чието име бе знаме сред противниците на Булстроуд, винаги защитава Лидгейт и другарува с него, се обясняваше с непонятната склонност на Феърбръдър да се числи едновременно към двата враждуващи лагера.
	Много неща се бяха вече натрупали, преди да избухне негодуванието на медиците, когато мистър Булстроуд обяви изготвените от него правила за управление на новата болница — правилата бяха безкрайно възмутителни, защото не допускаха каквато и да е възможност за противопоставяне срещу волята и желанията на банкера, тъй като всички с изключение на Медликоут бяха отказали да спомогнат за строежа на болницата под предлог, че предпочитали да дадат помощи за старата лечебница. Мистър Булстроуд бе посрещнал сам множеството разходи, но престана да съжалява за това и дори се радваше, че купува правото да осъществи идеите си за подобряване на здравеопазването без пречки от страна на недоброжелателни сътрудници. Ала обстоятелствата наложиха да се харчат огромни суми, така че строежът се осуети. Кейлъб Гарт се бе наел с работата, но стигна до задънена улица и още преди да започне вътрешното оборудване, се оттегли от предприемачеството. Ала когато споменаваше за новата болница, често казваше, че колкото и да ръмжал Булстроуд при натиск, все пак той харесвал солидната дърводелска работа и зидарията, а пък и разбирал както от водосточни тръби, така и от комини. Всъщност мисълта за болницата бе изцяло обсебила Булстроуд, така че той с готовност би отделял големи суми годишно, за да може еднолично да я управлява без настоятелство. Ала той имаше и друга голяма цел, която изискваше много средства за постигането й — искаше да закупи земи в околностите на Мидълмарч и поради тази причина желаеше да получи големи странични вложения за поддръжката на болницата. А междувременно кроеше и плана за управлението й. Болницата трябва да е предназначена за лечение на треската във всичките й разновидности. Лидгейт ще е главният управител медик, за да има необходимите условия да извършва съпоставителните си изследвания, чиято важност бе осъзнал по време на обучението си, и то най-вече в Париж, а другите медици само ще посещават болницата в качеството си на консултанти, без право на намеса в окончателните решения на Лидгейт. А общото управление на цялата болница ще се предостави в ръцете на петима директори, пряко подчинени на мистър Булстроуд, които да определят акциите си чрез гласуване, като това изпълнително тяло може само да попълва освободените места, без да се допускат дребни вложители до акциите от управлението.
	Мигновено всички медици от града до един отказаха да посещават болницата за лечение на треска в качеството си на консултанти.
	— Добре тогава — каза Лидгейт на мистър Булстроуд, — имаме насреща си прекрасен хирург, както и фармацевт, много разумен сръчен човек. Ще вземем и Уеб от Крабсли, чудесен лекар по обща медицина, не по-лош от тукашните, който ще идва два пъти седмично. А в случай на спешна операция ще дойде и Протеро от Брасинг. А аз ще трябва да работя още по-усилено, това е, нали и без това се отказах от службата в лечебницата. Планът ни ще успее напук на всички и тогава ще искат да дойдат при нас. Нещата не може да продължават така — много скоро ще има реформи в различни области и тогава младите хора ще са доволни да идват тук, за да се учат — заяви Лидгейт разпалено.
	— Аз няма да се огъна, запомнете това, мистър Лидгейт — отговори мистър Булстроуд. — Докато ви гледам с какво въодушевление преследвате високите си цели, можете да разчитате на пълната ми подкрепа. А аз изпитвам скромната увереност, че божата благословия, която досега винаги е съпътствала усилията ми в борбата срещу злото в този град, няма да секне. Не се съмнявам, че ще успея да осигуря подходящи директори, за да ми помагат. Мистър Брук от Типтън вече даде съгласието си, а също и обеща да отпусне годишна подкрепа. Не определи точно сумата… вероятно няма да е голяма. Но той ще е много полезен член на управителното тяло.
	Може би „полезен член“ означаваше човек, който няма да се намесва в нищо, но винаги ще подкрепя с гласа си Булстроуд.
	Негодуванието на медиците срещу Лидгейт вече стана съвсем открито. Нито д-р Спраг, ни д-р Минчин твърдяха, че имат нещо против познанията на Лидгейт или склонността му да обнови лечението. Те не одобряваха неговата самонадеяност, която никой не можеше да отрече напълно. Загатваха, че е нагъл, самомнителен, а също така и отдаден на някакво безумно новаторство само за да вдига шум около себе си и да парадира, което впрочем се свежда до истинско шарлатанство.
	Щом веднъж думата „шарлатанин“ бе изречена, тя вече не можеше да изчезне. По онова време думата се употребяваше навсякъде във връзка със странните занимания на мистър Джон Лонг*206, „благородник и джентълмен“, който бе заявил, че е изтеглил течност, подобна на живак, от слепоочието на пациент.
	[*206 _Джон Лонг_ (1798–1836) — медицински шарлатанин, осъден след смъртта на двама от пациентите му. — Б.пр.]
	Един ден мистър Толър усмихнато заяви пред мисис Тафт, че „оня Булстроуд е намерил в Лидгейт подходящия човек — шарлатанинът в религията непременно търси някакъв друг вид шарлатанин“.
	— Така е наистина, и аз така мисля — съгласи се мисис Тафт, като междувременно непрекъснато си повтаряше внимателно наум, че бодовете й са трийсет на брой. — Срещат се толкова много такива. Спомням си например мистър Чешир с неговите вериги, който се опитваше насила да направи хората порядъчни и изправени, а то Господ ги бе създал гърбави.
	— Не, не, за друго става дума — поправи я мистър Толър. — Чешир си бе съвсем наред… честен и порядъчен. Но гледай ти оня свети Джон Лонг… на такъв човек се вика шарлатанин, който препоръчва лечебни средства, неизвестни на никого. Това е човек, който вдига шум около себе, като си дава вид, че се задълбочава в нещата повече от другите. Онзи ден заявил, че уж потупал мозъка на някого и извадил живак оттам.
	— Боже мой! Каква ужасна игра с тялото на хората — възкликна мисис Тафт.
	А след това започна да се говори на разни места, че Лидгейт си играел даже и с телата на порядъчни хора, като бе твърде вероятно в шантавите си опити да реже болничните пациенти дори на четвъртинки и половинки. Предполагаше се, както твърдеше съдържателката на „Халбата“, че той най-хладнокръвно може да среже труповете им. Защото след като известно време бе лекувал мисис Гор, която очевидно почина от сърдечна недостатъчност с не много изявени симптоми, той твърде дръзко поискал разрешение от родствениците й да отвори тялото й, така че тази мълва бързо се разнесе извън пределите на „Парли Стрийт“, където госпожата бе дълго живяла със съвсем прилични доходи, така че всякакви съпоставки с жертвите на Бърк и Хеър биха били явна обида за паметта й.
	Състоянието на нещата беше в точно тази фаза, когато Лидгейт заговори за болницата пред Доротия. Както виждаме, той приемаше твърде спокойно очевидната враждебност и погрешните тълкувания, като съзнаваше, че те донякъде са причинени и от постигнатите му успехи.
	— Няма да ме прогонят — заяви той в откровен разговор с мистър Феърбръдър в кабинета на пастора. — Тук ми се откриват добри възможности за постигане на най-важните ми цели. А съм и уверен, че ще получавам достатъчен доход, за да задоволяваме нуждите си. Постепенно ще се съсредоточа в заниманията си — сега вече нямам никакви изкушения извън дома и работата си. И съм все повече убеден, че ще е възможно да докажа хомогенния състав на всички тъкани. Распе*207 и останалите също са се насочили натам, а аз изоставам.
	[*207 _Франсоа Венсан Распе_ (1794–1878) — френски радикален политик, лекар и химик. — Б.пр.]
	— В това отношение не съм в състояние нищо да предрека — каза мистър Феърбръдър, който замислено бе пушил лулата си, докато Лидгейт говореше, — но що се отнася до тази враждебност в града, ти ще устоиш само ако си благоразумен.
	— В какъв смисъл да съм благоразумен? — попита Лидгейт. — Върша това, което ми се налага да правя. Нищо не бих могъл да сторя по отношение на хорското невежество и злоба, както не е могъл и Весалий*208. Не е възможно да се съобразявам в действията си с непредвидими твърдения.
	[*208 _Андреас Весалий_ (1514–1564) — фламандски анатом, чийто труд „De Humani Corporis Fabrica“ (1543) поставя основата на съвременната анатомия. Осъден на смърт от Инквизицията, но впоследствие помилван. — Б.пр.]
	— Така е. Не исках да кажа това. Имах предвид само две неща. Едното е да стоиш колкото може по-настрана от Булстроуд. Разбира се, ти ще продължиш да вършиш полезната си работа с негова помощ, но не се обвързвай с него. Вероятно е твърде лично усещане да твърдя подобно нещо… а това до голяма степен е точно така, признавам… но личното усещане невинаги е погрешно, щом става дума за наблюдения, които превръщат усещането ти в убеждение.
	— Булстроуд не означава нищо повече за мене — нехайно заяви Лидгейт — извън обществените поръчки. И ако става дума за тясно сближаване, не го харесвам достатъчно за подобно нещо. А какво е другото, което имаш предвид? — попита Лидгейт, който удобно бе опънал нозе и не се нуждаеше особено много от съвет.
	— Ами следното. Внимавай, experto crede*209, да не се забъркаш в дългове. Разбирам това, което ми подхвърли веднъж, че не одобряваш картоиграчеството ми за пари. Напълно си прав в това отношение. Но внимавай да не вземаш назаем малки суми, от които се нуждаеш. Може би е излишно да ти казвам всичко това. Но човек се опитва да се издигне в собствените си очи, като посочва собствените си грешки и отправя наставления.
	[*209 _Experto crede_ (лат.) — „Вярвай на изпатилия“, цитат от „Енеида“ на Вергилий. — Б.пр.]
	Лидгейт прие предупрежденията на мистър Феърбръдър много сърдечно, макар че едва ли би изтърпял подобно нещо от друг човек. В този миг беше невъзможно да не си спомни, че неотдавна наистина бе взел назаем, ала това сякаш беше неизбежно, а и той възнамеряваше занапред да живее съвсем скромно. Мебелите, заради които бе задлъжнял, няма скоро да се сменят, нито пък запасите с вино скоро ще свършат.
	Много представи го радваха по това време, и то с пълно основание. Човек, обзет от ентусиазма да постигне високи цели, превъзмогва дребнавата враждебност с мисълта за великите умове, които са се опитвали да се наложат не без страдания и които витаеха в съзнанието му като безмълвно насърчаващи го светци. След като се прибра вкъщи след прекараната вечер в разговор с мистър Феърбръдър, той зае любимата си поза за размисъл — легна на канапето с опънати нозе и отметна глава върху сплетените ръце, като през това време Розамонд изпълняваше на пианото най-различни мелодии, за които съпругът й единствено съзнаваше (нали беше емоционален като мечок), че съответстват на настроението му, също като мелодичен морски бриз.
	В погледа на Лидгейт в този миг проблясваше нещо особено възвишено, така че всеки, зърнал го сега, би бил склонен да се обзаложи убедено за постиженията му. В тъмните му очи, както и в извивката на устните и веждите се долавяше такова спокойствие, което идва само от дълбоките размисли — всъщност съзнанието не търсеше, а съзерцаваше целта и от това погледът изглеждаше удовлетворен.
	Сега Розамонд стана от пианото и седна на един стол близо до канапето, досами лицето на съпруга си.
	— Достатъчна ли ви е тази музика, господарю мой? — попита тя, като скръсти ръце пред себе си и прие поза на смирение.
	— Да, скъпа, ако си уморена — нежно отговори Лидгейт, като извърна очи и я погледна, без да помръдва тялото си.
	Присъствието на Розамонд не засили кой знае колко усещането му за пълнота и тя веднага почувства това с безпогрешен женски инстинкт.
	— За какво си се замислил така? — попита тя, като се наведе напред и приближи лице до неговото.
	Той вдигна ръце и нежно обви раменете й.
	— Мисля за един човек, който преди триста години е бил на около моята възраст, но вече е открил нова ера в анатомията.
	— Не мога да се сетя кой — каза тя, като поклати глава. — Някога в училището на мисис Лемън провеждахме игри за отгатване на исторически личности, но не и анатоми.
	— Ще ти кажа. Името му е Весалий. И единственият начин, по който можел да изучи анатомията подробно, бил, като крадял трупове нощем от гробищата и местата за екзекуции.
	— О! — възкликна Розамонд с израз на отвращение върху красивото си лице. — Много съм доволна, че ти не си Весалий. Според мене е можел да намери не толкова ужасен начин като този.
	— Не, не е можел — отговори Лидгейт, твърде вглъбен в мислите си, за да обърне внимание на възклицанието й. — Той можел да сглоби цялостен скелет, като вземал трупа на престъпника от бесилото, заравял го, а после тайно вадел костите една по една посред нощ.
	— Надявам се, че не е един от големите ти герои, на които се възхищаваш? — попита Розамонд с полушеговит, полузагрижен тон. — Иначе ще те гледам как ставаш посред нощ и се отправяш към църквата „Сейнт Питър“. Сам ми призна колко гневни са били хората относно мисис Гоби. Вече имаш достатъчно врагове.
	— Имал ги е и Весалий, Рози. Нищо чудно, че медицинските фурии в Мидълмарч проявяват такава ревност, щом дори великите медици по онова време са били толкова гневни на Весалий, тъй като са вярвали на Гален*210, а той им е доказал, че Гален греши. Те го наричали лъжец и чудовище, което отравя хорската вяра. Но той бил прав за човешкото тяло. И така ги победил.
	[*210 _Гален_ — древногръцки лекар, авторитет в областта на анатомията и физиологията. — Б.пр.]
	— И какво станало с него след това? — попита Рози заинтригувана.
	— О, той се е борил мъжки до последно. А по едно време те така го вбесили, че го принудили да изгори голяма част от изследванията си. А после претърпял корабокрушение точно когато се връщал от Йерусалим, за да заеме голям пост в Падуа. Умрял е като нещастник.
	Последва кратко мълчание, преди Розамонд да проговори:
	— Знаеш ли какво, Тършиъс, често ми се иска да не си медик.
	— Не, Рози, не казвай това — заяви Лидгейт, като я притегли към себе си. — Все едно да твърдиш, че би искала да си се омъжила за друг мъж.
	— Съвсем не е така. Ти си доста умен и те бива за всичко. Лесно би могъл да станеш нещо друго. А братовчедите ти в Куолингам до един смятат, че си паднал по-ниско от тях при избора на професия.
	— Братовчедите ми в Куолингам да вървят по дяволите! — презрително възкликна Лидгейт. — Проявили са обичайната си наглост, като са ти казали подобно нещо.
	— И все пак — продължи Розамонд — не мисля, че това е хубава професия, скъпи.
	Вече знаем, че тя е склонна да проявява кротко, но твърдоглаво упорство в мненията си.
	— Това е най-великолепната професия на света, Розамонд — със сериозен глас заяви Лидгейт. — А да твърдиш, че ме обичаш, без да обичаш медика у мене, е все едно да твърдиш, че обичаш праскова, но не харесваш вкуса й. Не ми казвай повече подобни неща, скъпа, защото ме нараняват.
	— Добре тогава, доктор Дълбокомислен — отговори Рози, като пусна в действие трапчинките си. — Занапред ще твърдя, че много си падам по скелетите, крадците на трупове и разните там неща в епруветки, както и по кавгите с всички наоколо, които в края на краищата водят до смъртта ти като нещастник.
	— Не, не, не чак дотам — отговори Лидгейт, като се отказа от упреците и сдържано я помилва.


>>	Глава 46

E>
P>
	Pues no podemos haber aquello que queremos,
	queramos aquello que podremos*211.
	[*211 _След като не можем да имаме каквото харесваме, нека да харесваме каквото можем да имаме._ — Б.пр.]
@	Испанска поговорка
P$
E$

	Докато Лидгейт, благополучно оженен и зает с управлението на болницата, се бе наел да се бори с Мидълмарч за реформи в здравеопазването, през това време Мидълмарч все по-ясно осъзнаваше националната борба за друг вид реформи.
	Преди още мерките на лорд Джон Ръсел*212 да започнат да се обсъждат в Камарата на общините, в Мидълмарч се долови ново политическо оживление, както и ново самоопределение на партиите, което би могло да доведе до решителна промяна в нагласите при нови избори. Срещаха се и такива хора, които вече предричаха подобни събития, като заявяваха, че настоящият Парламент не би одобрил нов законопроект. Точно тези причини изтъкна Уил Ладисло пред мистър Брук като повод за поздравления, че възрастният човек още не е опитал силите си на изборната трибуна.
	[*212 _Джон Ръсел_ (1792–1878) — английски държавник и министър-председател (1846–1852, 1865–1866). Води кампанията за приемане на законопроекта за парламентарна реформа през 1832 г., която слага край на малките („гнилите“) избирателни райони, увеличава броя на местата в Парламента, както и броя на гласоподавателите. — Б.пр.]
	— Нещата ще се разрастват и съзряват, сякаш е година на кометата — заяви Уил. — Обществените нагласи ще се нажежат неимоверно много сега, когато се поставят въпроси за парламентарна реформа. Вероятно не след дълго ще има нови избори, а дотогава Мидълмарч ще е възприел множество нови идеи. Това, върху което трябва да работим, са вестникът „Пайъниър“ и политическите събрания.
	— Точно така, Ладисло. Ще предизвикаме нови настроения тук — отговори мистър Брук. — Само че искам да се държа встрани от реформите, нали разбираш? Не желая да отивам твърде далече. Искам да следвам линията на Уилбърфорс*213 и Ромили*214 и да работя за еманципацията на негрите, за наказателния закон… и други такива неща. Но разбира се, че ще подкрепя Грей.
	[*213 _Уилям Уилбърфорс_ (1759–1833) — английски филантроп, радетел за забраната на търговията с роби, отказал се от мястото си в Камарата на общините през 1825 г. — Б.пр.]
	[*214 _Сър Самюел Ромили_ (1757–1818) — английски реформатор на наказателния закон, завършил живота си със самоубийство. — Б.пр.]
	— Ако възнамерявате да поддържате принципите на реформата, трябва да сте готов да приемете това, което обстоятелствата налагат — поясни Уил. — Ако всеки застане срещу всеки, за да преследва своята истина, нещата ще се провалят.
	— Да, да, съгласен съм с тебе… приемам подобно становище. По този начин ще се изразя. Ще подкрепя Грей, нали разбираш? Но аз не искам да нарушавам равновесието в конституцията и не смятам, че Грей би искал.
	— Но това го иска цялата страна — възкликна Уил. — Иначе няма смисъл да съществуват разни политически съюзи и други движения, които добре знаят към какво се стремят. Страната иска Камара на общините, където да не преобладават представители на поземлената аристокрация, а хора от други среди. Да се желае нещо по-малко от това, би означавало да очакваш съвсем слаба лавина, когато тя вече тътне и гърми.
	— Много добре, Ладисло, точно такива изрази са нужни. Запиши ги веднага. Сега трябва да изготвяме материали за напиращите чувства в страната, за чупенето на машините и общото недоволство.
	— Що се отнася до материали — отговори Уил, — един лист ще побере достатъчно. Само от няколко поредици цифри може ясно да се разбере степента на нищетата, а друга поредица ще показва бързината, с която нараства политическата воля на народа.
	— Чудесно! Разтегни всичко туй малко повечко, Ладисло. Това е прекрасна идея и я помести в „Пайъниър“. Сложи цифрите и изчисли нищетата, после сложи другите цифри и изчисли… и така нататък. Много те бива да изразяваш настроенията. Е, Бърк*215… като си мисля за Бърк сега, не мога да не желая да се намери някой, който да те дари с малък избирателен район, Ладисло. Иначе няма да те изберат за депутат, нали разбираш? А ние винаги ще се нуждаем от таланти в Парламента. Каквото и да говорим за реформи, винаги ще се нуждаем от таланти. Това за лавината и тътненето е наистина малко като Бърк. Такива работи ми трябват на мене… не идеи, нали разбираш, а начин на изразяване.
	[*215 _Едмънд Бърк_ (1729–1797) — политически теоретик и държавник от вигите, влязъл в Парламента като кандидат от малък („гнил“) избирателен район. — Б.пр.]
	— Избирателният район би бил чудесно нещо — каза Ладисло, — стига да попадне в подходящи ръце, а и винаги може да се намери някой Бърк.
	Уил не бе недоволен от хвалебствената съпоставка, дори да беше изречена от мистър Брук. Защото е много мъчително за човешката природа, когато някой съзнава, че се изразява по-добре от другите, ала никой друг не забелязва това и при тази очевидна оскъдица от похвали за дарбите ти, дори и случайното, но навременно одобрително възклицание е доста насърчително. Макар и да съзнаваше, че, общо взето, литературните му умения надхвърлят способността на хората в Мидълмарч да ги оценят по достойнство, той бе започнал извънредно много да харесва работата си, за която в началото си бе казал доста унило: „А защо пък не?“. Така че се впусна да изучава политическата обстановка с такава пламенност, каквато бе проявявал към поезията или Средновековието. Нямаше никакво съмнение, че ако не беше пожелал да остане в близост до Доротия и не бе се чудил с какво точно да се захване тук, сега Уил нямаше да размишлява върху нуждите на английския народ или да критикува държавническата политика в Англия. Вероятно щеше да скита из Италия и да нахвърля бележки върху няколко драми, да изпробва силите си в областта на прозата и да я намери твърде безинтересна, после в областта на поезията и да я намери твърде изкуствена, да започне да възпроизвежда детайли от картините на стари майстори, като ги изостави, защото „не струват“, а накрая да стигне до извода, че самообразованието е основната цел. Що се отнася до политиката, винаги горещо би подкрепил свободата и изобщо прогреса. Чувството ни за дълг често ни кара да очакваме, че ще се захванем с някаква дейност, която ще измести дилетантството, и ще ни даде възможност да почувстваме, че не можем да проявяваме безразличие към заниманията си.
	Сега той бе приел напълно този вид работа, макар тя съвсем да не бе онова неопределено възвишено дело, което някога бе виждал в мечтите си като единствено достойно за неуморен труд. Природата му лесно пламваше в допира с проблеми, здраво свързани с живота и активната деятелност, а лесно разгарящият се бунт в душата му съдействаше за разпалването на обществените настроения. Въпреки съществуването на мистър Късобан и изгонването му от Лоуик, Ладисло се чувстваше доста щастлив, тъй като трупаше множество нови познания, усвоени по съвсем непосредствен начин и насочени към практически цели, като правеше „Пайъниър“ достъпен чак в Брасинг (не обръщайте внимание на ограничения обхват, защото списването не беше по-лошо от онова, което стига до четирите краища на света).
	От време на време държанието на мистър Брук бе влудяващо, ала раздразнението на Уил се уталожваше поради това, че делеше времето си между Типтън Грейндж и квартирата си в Мидълмарч, което внасяше разнообразие в живота му.
	„Да се позавъртят малко бурмите — казваше си той, — и току-виж мистър Брук влязъл в кабинета, а аз стана заместник-министър. Това е обикновеният ход на нещата. Големите вълни се състоят от множество малки и са еднакви по строеж. По-добре се чувствам сега, отколкото в калъпа, в който би ме сложил мистър Късобан — там всичко ще ми е предначертано и всяка съпротива от моя страна ще е невъзможна. А и не държа на славата или парите.“
	Както Лидгейт беше казал за него, той бе някакъв чергарин, доста щастлив да не принадлежи към никоя класа. Долавяше известна романтика в положението си, а имаше и приятното усещане, че предизвиква леко учудване, където и да се появи. Това чувство на наслада обаче изчезна, когато долови ново отчуждение между него и Доротия при неочакваната им среща в дома на Лидгейт, и тогава раздразнението му се насочи към мистър Късобан, показал му преди време, че Уил е загубил правата си. „Аз никога не съм имал права“, би рекъл той, ако подобна присъда се произнесеше пред него, като кръвта му щеше да кипне и стихне като потрепваща вена в бледата му кожа. Ала едно е да харесваш предизвикателството и съвсем друго е да търпиш последствията.
	А междувременно мненията в града относно новия редактор на „Пайъниър“ по-скоро клоняха към преценките на мистър Късобан. Връзката на Уил с тази височайша особа не служеше като полезна препоръка, както в случая с аристократичния произход на Лидгейт, защото ако се споменеше, че младият Ладисло е племенник или братовчед на мистър Късобан, веднага се добавяше, че „мистър Късобан не иска да има нищо общо с него“.
	— Наел го е Брук — заяви мистър Холи, — защото никой нормален човек не би сторил подобно нещо. Късобан е имал страхотно сериозни основания, бъдете сигурни в това, да обърне гръб на млад човек, за чието образование е платил. Но това е съвсем в стила на Брук — напълно вятърничава история.
	А някои странности на Уил, най-вече поетически, сякаш потвърждаваха думите на мистър Кег, редактора на „Тръмпет“, който твърдеше, че ако трябва да се каже истината, Ладисло не е само полски емисар, но и смахнат човек, което обяснява противоестествената бързина и словоохотливост в речите му, когато се покачва на трибуната всеки път щом му падне, и говори така хлевоусто, че хвърля петно върху името на сериозните англичани. Според Кег било отвратително да видиш как един къдрокос келеш се изправя и дърдори с часове срещу институции още от времето, когато е бил в пелени. А в уводна статия на „Тръмпет“ Кег представи една реч на Ладисло в защита на реформите, като „гневен изблик на ревнител… нещастен опит да се скрие под пушилката на блестящи остроумия наглостта на безотговорни държавници, както и оскъдни елементарни познания, придобити съвсем наскоро“.
	— Статията вчера бе страхотна, Кег — заяви д-р Спраг със саркастичен тон. — А какво значи „ревнител“?
	— О, този термин се е появил още по време на Френската революция — отговори Кег.
	Бунтовническата нагласа на Ладисло странно контрастираше с други привички, които биваха подлагани на обсъждане. Той изпитваше голяма слабост (донякъде поради артистичната си природа, а донякъде и съвсем непосредствено) към децата — колкото по-малки бяха те, едва-що проходили, и колкото по-странно облечени, толкова по` се радваше Уил да ги изненадва и да им доставя удоволствия. Спомняме си, че в Рим той обичаше да се скита сред бедните хора, така че не се отказа от тези си привички и в Мидълмарч.
	По някакъв начин бе събрал тайфа забавни дечица — гологлави момченца с изтъркани панталонки и провиснали ризки, момиченца, които тръсваха коса, за да открият очи и да го погледнат, както и големите им седемгодишни батковци. Уил водеше тази тайфа на скитнически пътешествия из гората Халсел, когато орехите узряваха, а настъпеше ли студ, ги завеждаше в ясен ден да събират съчки, за да запалят огън на някое закътано място, където ги черпеше със сладки или им разиграваше куклен театър с парцалени кукли. Това беше една негова странност. Друга негова особеност бе, че в къщите, където се чувстваше близък, имаше навика, докато говори, да се просне в цял ръст върху килимчето на пода, така че в такава поза често го заварваха случайни посетители, и бе твърде вероятно тази негова чудатост да подсилва мълвата за смесената му кръв и общата му разхайтеност.
	Ала съвсем естествено бе със статиите и речите си той да печели благоразположението в такива семейства, които според новото партийно разграничение бяха на реформаторската страна. Уил бе канен и в дома на Булстроуд, ала там не можеше да лежи на килимчето, а пък и мисис Булстроуд бе на мнение, че начинът, по който Уил говори за католическите страни, сякаш вече е сключено примирие с Антихрист, е пример за това, че поначало интелектуалците винаги са склонни да проявят неблагоразумие.
	Но в семейството на мистър Феърбръдър, попаднало поради странността на събитията в един и същ лагер с Булстроуд в общонационалното движение, Уил стана любимец на дамите, и по-специално на дребничката мис Нобъл — така че друга негова странност бе всеки път, когато я срещнеше на улицата с кошница в ръка, да й подава лакът пред очите на всички и да я придружава неотстъпно, докато тя прави кратките си посещения, за да раздава дребните си заделяния от полагаемите й се лакомства.
	Ала домът, който най-често посещаваше и където най-много се изтягаше върху килимчето, бе този на Лидгейт. Двамата мъже изобщо не си приличаха, но въпреки всичко много се спогаждаха. Лидгейт бе прям, но не и раздразнителен и не обръщаше особено внимание на прищевките у здравите хора. От своя страна Ладисло не проявяваше болезнената си чувствителност пред хора, на които тя не правеше никакво впечатление. Ала пред Розамонд проявяваше своенравие и навъсеност, дори нещо повече — често не отправяше никакви похвали към нея, което я изненадваше. Но постепенно Уил стана важна фигура в забавленията й със своето партниране в музиката, с разностранните си разговори и с това, че не бе напълно обсебен от някакви занимания — въпреки цялата нежност и внимание на съпруга й поведението му често не й се нравеше и само засилваше недоволството й от професията на медика.
	Лидгейт, склонен да проявява сарказъм към фанатичната вяра на някои хора в ефикасността на „законопроекта“, докато същевременно никой не се вълнуваше от лошото състояние на патоанатомията, понякога нападаше Уил с неприятни въпроси. През една мартенска вечер Розамонд, във вишневочервена рокля, украсена с лебедов пух около шията, седеше до масичката за чай, а Лидгейт, уморен от обиколките си, бе седнал отстрани в едно кресло близо до камината, преметнал крак през облегалката, леко навъсил чело, като погледът му шареше из колонките на „Пайъниър“. Забелязала, че мъжът й е доста разстроен, Розамонд избягваше да го гледа и вътрешно благодареше на Бога, че самата тя не е склонна да изпада в лоши настроения. Уил Ладисло се бе проснал върху килимчето, забил разсеян поглед в корниза на пердето, и тихичко си тананикаше песента „Когато за пръв път зърнах лицето ти“, а домашната болонка, също просната върху крайчеца от килимчето, попоглеждаше между лапите си към нашественика с безмълвно, но силно неодобрение.
	Когато Розамонд подаде на Лидгейт чаша чай, той захвърли вестника и се обърна към Уил, който бе станал и се бе приближил до масата:
	— Няма защо да помпаш Брук и да го представяш като земевладелец реформатор, Ладисло. Само още повече го разпердушинват в „Тръмпет“.
	— Това няма значение. Тези, които четат „Пайъниър“, не четат „Тръмпет“ — отговори Уил, като изпи чая си и се пораздвижи наоколо. — Да не би да смяташ, че хората четат, за да променят възгледите си? Тогава ще се получи страхотно сборище — „Смесете се, смесете се, смесете се, смесете се. Всички вие се смесете!*216“… и никой няма да знае на коя страна да застане.
	[*216 Популярна песен от пиесата на Томас Мидълтън „Вещицата“. — Б.пр.]
	— Феърбръдър твърди, че не вярва Брук да бъде избран, ако се удаде такава възможност. Самите хора, които твърдят, че го подкрепят, в решителния момент ще извадят друг човек.
	— Няма нищо лошо в това да се опита. Хубаво е да има местни хора.
	— А защо? — попита Лидгейт, доста склонен да изрича троснато тази думичка.
	— Те по-убедително представят местната глупост — през смях отговори Уил, като тръсна къдрици. — И се придържат към добро поведение в графството. Брук не е лош човек, а и направи някои подобрения в имението си, които никога не би направил, ако не беше парламентарната стръв.
	— Той не е подходящ човек за общественик — заяви Лидгейт презрително. — Ще разочарова всеки, който е залагал за него. Виждам как се проявява и в болницата. Само че там Булстроуд държи юздите и го насочва.
	— Зависи от това, какви представи имаш за общественика — отговори Уил. — За случая го бива. Когато хората избират, както сега, те не залагат толкова на човека… а на правото си да гласуват.
	— Така става при вас, политическите наблюдатели, Ладисло — шумите около някаква мярка, сякаш тя е лек за всичко, като в същото време шумите и около човек, който представлява болестта, подлежаща на лечение.
	— Че защо пък не? Някои хора, без да съзнават, могат сами да спомогнат лечението, като изчезнат от лицето на земята — отговори Уил, който, дори когато не е мислил предварително по даден въпрос, бе в състояние в движение да изтъкне доводи.
	— Туй не е оправдание за разпалване на фанатично пресилени надежди относно една определена мярка, като при това шумотевицата ще погълне всичко и ще изпрати до урните гласуващи пуяци, които за нищо друго не ги бива, освен да прокарат тази мярка. Ти се обявяваш срещу „гнилите“ избирателни райони, но няма нищо по-гнило от това, да караш хората да вярват, че обществото може да се излекува чрез политически фокуси.
	— Много добре, скъпи приятелю. Но това лечение трябва да започне отнякъде и запомни, че хиляди неща, които терзаят населението, не могат да се реформират без въвеждането на тази конкретна реформа. Гледай какво заяви Станли*217 онзи ден… че Парламентът от доста време се мотае с незначителни въпроси за подкупи, като разследва дали този или онзи избирател е получил някоя друга златна монета, а всички до един знаем, че депутатските места са продадени на едро. Надявай се да видиш мъдрост и съвест от страна на обществените фигури… глупости! Единственото, на което можем да залагаме, е огромното усещане за несправедливост у една класа, като най-добрата стратегия е да се предложат разумни искания. За това става дума в моята статия… Коя страна е онеправдана? Подкрепям човека, който подкрепя исканията на онеправданите, а не благородния поддръжник на насилниците.
	[*217 _Едуард Станли_ (1799–1869) — английски държавник, отговарящ за Ирландия (1830–1833). — Б.пр.]
	— Общият разговор за конкретен случай сам предразполага към задаване на въпроси, Ладисло. Когато заявявам, че подкрепям лечебната доза, това съвсем не значи, че предлагам опиум при случай на подагра.
	— Тук всъщност става дума за следното — дали да не започваме нищо, докато не сме намерили безупречните хора, които ще свършат работата? Ти би ли приел подобна позиция? Ако насреща си имаш човек, който ще осъществи медицинската ти реформа, както и друг, категорично против нея, ти ще вземеш ли да разпитваш кой от двамата има по-добри намерения, или дори кой има по-добър ум?
	— О, разбира се — възкликна Лидгейт, като видя, че е матиран с ход, често използван от самия него, — ако някой не работи с хората, които са му подръка, нещата ще стигнат до задънена улица. Ако предположим, че и най-лошата догадка в града относно Булстроуд е вярна, това ни най-малко не променя обстоятелството, че той има желанието и способността да направи нещо неотложно според мене в областта, която най-добре познавам и най-много лежи на сърцето ми. Но само в това отношение го подкрепям — гордо добави Лидгейт, като си спомни за предупрежденията на мистър Феърбръдър. — Извън това той нищо повече не означава за мене. И няма да го възхвалявам като човек… Далече съм от подобно нещо.
	— Да не би да искаш да кажеш, че аз възхвалявам Брук като човек? — раздразнено попита Уил Ладисло, като се извърна рязко. За първи път той се почувства засегнат от Лидгейт, вероятно не по-малко и заради това, че не би допуснал да го разпитват подробно относно близостта в отношенията му с мистър Брук.
	— Съвсем не — отговори Лидгейт. — Просто обяснявах своите действия. Исках да кажа, че човек може да работи за осъществяването на някаква цел с други хора, чиито цели са съмнителни, само когато е сигурен в собствената си независимост, а също и в това, че не работи за лични облаги — служба или пари.
	— В такъв случай защо не приложиш свободомислието си и към другите? — попита Уил, все още раздразнен. — Чувството ми за независимост е също така важно за мене, както и за тебе. Нямаш никакви основания да смяташ, че имам очаквания от Брук за лични облаги, както и аз нямам основания да мисля, че имаш подобни очаквания от Булстроуд. Мотивите са въпрос на чест, предполагам… и никой не може да ги докаже. Но що се отнася до пари и обществено положение — добави Уил, като тръсна глава, — смятам за напълно очевидно обстоятелството, че не се ръководя от подобни подбуди.
	— Грешиш, Ладисло — каза Лидгейт, усетил, че е прекалил. Той беше обзет от желанието да се защити и не се бе сетил, че Ладисло може да отнесе случая към себе си. — Извинявам се, че без да искам, те раздразних. Всъщност по-скоро бих ти приписал романтическо пренебрежение към собственото ти положение в обществото. А що се отнася до политическия въпрос, имах предвид само интелектуалната пристрастност.
	— Колко неприятни сте и двамата тази вечер! — възкликна Розамонд. — Не виждам защо трябваше да се намесват и парите. Политиката и медицината са достатъчно неприятни теми за караници. И двамата можете да продължите да се карате с целия свят, както и помежду си по тези две теми.
	Розамонд изглеждаше някак си безучастна, когато изрече това, а после стана да позвъни на звънеца и отиде до масичката с ръкоделието й.
	— Горкичката Рози! — възкликна Лидгейт, като протегна ръка към нея, когато мина покрай него. — Споровете не са развлекателни за херувимите. Посвири малко. Помоли Ладисло да попее с тебе.
	Когато Ладисло си отиде, тя попита съпруга си:
	— Какво те раздразни толкова тази вечер, Тършиъс?
	— Мене ли? Ладисло беше раздразнен. Много кибритлия е той.
	— Имам предвид преди това. Нещо те бе раздразнило още преди да се прибереш, беше кисел на вид. И затова започна да спориш с мистър Ладисло. Много ме нараняваш, когато си такъв, Тършиъс.
	— Така ли? В такъв случай съм говедо — отговори Лидгейт, като я погали с разкаян вид.
	— Какво те ядоса?
	— О, външни неща… работата.
	Всъщност ставаше дума за писмо, в което се настояваше да се заплати сметката за мебелите. А Розамонд очакваше бебе и Лидгейт искаше да й спести всякакви притеснения.


>>	Глава 47

E>
P>
	Не е напразна любовта,
	защото те възражда тя.
	Не расне у дома в саксии,
	а сред природните стихии.
	В небесен кът и чуден час
	покълва цветето тогаз
	и пуска корен в земна твърд,
	но с поглед към небе обърнат.
P$
E$

	Беше събота вечер, когато Уил Ладисло проведе този кратък разговор с Лидгейт. Ала въздействието върху него бе такова, че когато се прибра в квартирата си, седя буден до среднощ, като поради предишното си раздразнение премисли наново всичките си основания, за да се засели в Мидълмарч и да се обвърже с мистър Брук. Колебанията, преди да предприеме стъпката, бяха довели до известна уязвимост спрямо всяка догадка, че щеше да е по-разумно, ако не я бе предприел. Не изглеждаше ли отстрани пълен глупак?… при това точно когато е по-сигурен от всякога, че далече не е глупак? И каква му бе целта?
	Е, нямаше определена цел. Вярно, имаше мъгляви представи за всякакви възможности. Няма на света човешко същество, изпълнено едновременно със страсти и мисли, което да не разсъждава за своите страсти, което да не съзира в съзнанието си образи, вдъхващи надежда или вселяващи страх. Ала това, което се случва на всички нас, се случва на някои хора по съвсем различен начин, а Уил не бе от тези, дето вървят по отъпкания път. Той разполагаше със свои странични пътечки и по тях изживяваше малки радости, каквито господата, поели по широкия път, биха сметнали за доста нелепи. Пример за това е умението му да извлича щастие от чувствата си към Доротия. Може и да изглежда странно, но е напълно вярно, че баналната пошла представа, каквато мистър Късобан подозираше, че той таи у себе си — а именно, че Доротия може да овдовее и събуденият у нея интерес към Уил да я накара да го приеме за свой съпруг, — не го омайваше и изкушаваше. Той не живееше с мечтата за подобно събитие, както всички ние възприемаме химерната благодатна възможност като земен рай. И не само поради това, че не искаше да храни надежди, които биха могли да се окачествят като недостойни, или защото вече се чувстваше неловко поради необходимостта да се брани от обвинения в неблагодарност. Смътното усещане за множество други прегради, които съществуваха между него и Доротия извън наличието на съпруг, го бе накарало изобщо да не мисли по въпроса, какво ще се случи с мистър Късобан. А наред с това имаше и други причини. Както вече знаем, Уил не можеше да понесе мисълта за някаква пукнатина в кристала си — бе едновременно разстроен и очарован от достолепната освободеност, с която Доротия го гледаше или разговаряше с него, и имаше нещо толкова изящно в тази негова представа за нея, че той изобщо не копнееше за промяна, която неуловимо да я направи различна. Та нима ние не се стряскаме, когато дочуем на улицата грубо тананикане на изящна мелодия? Или не се плашим, като разберем, че някой божествен предмет — брилянт или навярно гравюра, — който сме съзерцавали с болката, че трябва все пак да откъснем очи от него, всъщност съвсем не е нещо необикновено и може да се използва за ежедневна употреба? Усещането ни за блаженство зависи от естеството и размаха на чувствата ни. А за Уил, същество, което въобще не се вълнуваше от материалните неща в живота, а от неуловимите усещания, бе истински дар от съдбата да изпитва подобни чувства към Доротия. Това, което други биха нарекли несподелена страст, допълнително подхранваше въображението му — усещаше у себе си въодушевление и подем и сякаш животът му се превръщаше във възвишената любовна поема, отдавна обсебила въображението му. Доротия, както непрекъснато си повтаряше той, завинаги се е възкачила на трон в съзнанието му и всички останали жени ще коленичат пред нея. И ако можеше да опише в безсмъртен стих въздействието й върху него, по примера на стария Дрейтън*218 би се похвалил, че кралиците ще са щастливи да получат излишеството от похвалите към нея.
	[*218 _Майкъл Дрейтън_ (1563–1631) — английски поет, създал оди, сонети и пасторали. — Б.пр.]
	Ала кой знае дали би написал такъв стих. А какво друго би могъл да стори за Доротия? И какво означава за нея предаността му? Невъзможно бе да каже. Ала той никога няма да се отдалечи от нея. Не виждаше сред близките й човек, с когото тя да разговаря с онова непринудено доверие, каквото проявяваше към него. Веднъж му бе казала, че ще се радва, ако остане в Мидълмарч. И той ще остане въпреки бълващите огън дракони, които може да вилнеят край него.
	Това бе крайното заключение във всички колебания на Уил. Но дори решенията му не бяха лишени от вътрешни противоречия и бунтарски настроения. Понякога се дразнеше, както същата тази вечер, от подхвърлен намек, че обществените му усилия под ръководството на мистър Брук съвсем не изглеждат така героични, както би му се искало. А това усещане неизбежно се свързваше и с другата причина за раздразнение — че въпреки пренебрегването на достойнството си заради Доротия, той едва ли би я видял отново. Следователно след като не можеше да отрече тези неприятни обстоятелства, той се отрече от голямата си пристрастност и заяви: „Аз съм глупак“.
	И все пак, тъй като размишленията му неизбежно се въртяха около Доротия, както и друг път, той ободри духа си с ясната представа какво въздействие би му оказало нейното присъствие. И като си спомни изведнъж, че следващият ден е неделя, реши да посети църквата в Лоуик, за да я види.
	Заспа с тази идея в главата, ала когато се обличаше на другия ден в трезвата утринна светлина, Възражението възкликна:
	„Това ще е истинско предизвикателство спрямо забраната на мистър Късобан да посещаваш Лоуик, а и Доротия ще е недоволна.“
	„Глупости! — възрази Намерението. — Би било прекалено чудовищно от негова страна да ми забранява да посетя хубава черквичка в прекрасен пролетен ден. А Доротия ще се зарадва.“
	„За мистър Късобан ще е ясно, че си отишъл или за да го дразниш, или за да видиш Доротия.“
	„Не е вярно, че отивам да го дразня, а пък защо да не отида да видя Доротия? Нима той трябва винаги да има всичко и никога нищо да не го тревожи? Нека малко да се обезпокои, както често се случва на хората. Винаги много съм харесвал тази странна черква и паството. Освен това познавам семейство Тъкър. Ще седна на тяхната пейка.“
	След като с убедителни доводи застави Възражението да замлъкне, Уил отиде пеша до Лоуик, сякаш измина пътя до рая — той прекоси общинската мера Халзел, мина покрай горичките, където слънчевите лъчи падаха свободно под нацъфтелите клони, като озаряваха красивия мъх, лишея и свежата трева, пробила кафявата пръст. Сякаш всичко наоколо бе наясно, че е неделя, и одобряваше разходката му до църквата в Лоуик. Когато нищо не помрачаваше настроението му, бе лесно за Уил да се почувства весел. Междувременно мисълта да подразни мистър Късобан му се стори доста забавна и лицето му се разтегна в щастлива усмивка, приятна за окото като слънчев лъч, прорязал водната шир — макар и случаят да не бе най-подходящ. Ала повечето от нас са склонни да приемат, че човекът, изпречил се на пътя ни, е отвратителен, и нямат нищо против да му причинят поне малко от неприятното усещане, което самият той предизвиква у нас. Уил вървеше с книжка под мишница, пъхнал ръце в джобовете си, като изобщо не се спираше да почете, а си тананикаше тихичко, като мислено си представяше сцените, които ще последват в църквата и на излизане от нея. Пробваше различни мелодии към собствено стихотворение, като опитваше ту с позната песничка, ту измисляше нова. Думите не бяха някакъв химн, но безспорно подхождаха на неделното му настроение:
P>
	О, боже, този блед светлик,
	що храни любовта —
	лъч, шепот, бледен лик
	и недокосната ръка.
	Копнеж стаен за топъл зов,
	за ехо в горестна душа
	и за признание в любов,
	така безкрай далеч сега.
	О, болка от сподавен вик,
	и от несбъдната мечта.
	О, боже, този блед светлик,
	що храни любовта.
P$
	От време на време, когато сваляше шапка и тръсваше назад коса, при което се открояваше дългата му шия, той бе също като въплъщение на пролетта, изпълнила въздуха с присъствието си — слънчево същество, обзето от неясни очаквания.
	Звънците още дрънчаха, когато Уил пристигна в Лоуик и се настани върху скамейката на викария, преди още някой да е седнал там. Ала той продължаваше да е сам на мястото си, когато паството лека-полека се събра. Скамейката на викария беше точно срещу тази на пастора, на самия вход пред олтара. За известно време Уил се обезпокои да не би Доротия да не дойде. Огледа се наоколо и видя сред боядисаните в бяло стени и тъмните скамейки група селяни, които години наред съставляваха паството и почти не се променяха — също като клоните на дърво, пропукало се тук-там от старост, но все пак пуснало нови клонки. Жабешкото лице на мистър Риг бе ново и странно, ала въпреки тази необяснима промяна на скамейките седяха един до друг членовете на семейство Уол, както и селските родственици на фамилията Паудърел. Бузите на отец Самюел бяха все така закръглени и морави, а трите поколения благопристойни арендатори пристигнаха, както винаги изпълнени с чувство на благодарност към всички висшестоящи в обществото. Вероятно дечицата гледаха на мистър Късобан, облечен в черна мантия и покачен най-високо, като на най-главния сред всички висшестоящи, който би бил най-страшен, ако някой го засегне. Дори и през 1831 г. в Лоуик бе съвсем спокойно, като жителите тук точно толкова се вълнуваха от реформите, колкото и от тържествения тенор на неделния проповедник. Паството бе свикнало да вижда Уил в църквата и преди, така че никой не му обърна особено внимание освен хористите, които сметнаха, че той непременно ще се изяви в пеенето.
	Най-накрая Доротия се появи в тази необичайна среда и бързо премина по късата пътечка, облечена в сива наметка и с бяло касторено боне, каквито носеше във Ватикана. Тъй като при влизането й погледът й бе насочен към олтара, тя съзря Уил дори с късогледите си очи, ала по никакъв друг начин не изрази чувствата си, освен че леко пребледня и почтително се поклони, като мина край него. За свое най-голямо учудване Уил изведнъж се почувства неловко и не посмя да погледне отново към нея, след като се поклониха един на друг. След две минути, когато мистър Късобан излезе от църковната канцелария и зае мястото си, обърнат с лице към Доротия, Уил усети, че е напълно скован. Нямаше накъде другаде да гледа освен към хора на малкия балкон над вратата на канцеларията. Доротия вероятно се е притеснила, а той бе направил груба грешка. Вече не му беше забавно да дразни мистър Късобан, който вероятно имаше предимството да го наблюдава, както и да забележи, че не смее да си извърне главата. Защо не си бе представил всичко това предварително? Ала той не бе очаквал да стои тук сам, без успокоителното присъствие на семейство Тъкър, което очевидно завинаги е напуснало Лоуик, защото сега имаше нов свещеник. И все пак той наричаше себе си „глупак“, защото не бе съобразил, че ще е невъзможно да гледа към Доротия — нещо повече, че тя може да възприеме появата му като проява на дързост. Нямаше как обаче да се измъкне от този капан. И той намираше съответните пасажи, вторачен в книгата, подобно на някоя даскалица, като същевременно усещаше, че утринната проповед никога не е била толкова нескончаемо дълга, а също така, че е напълно смешен, ядосан и нещастен. Дотам стига човек, като боготвори красотата на една жена! Псалтът с учудване забеляза, че мистър Ладисло не се включи в песнопението, и реши, че е настинал.
	Мистър Късобан не ръководеше богослужението тази сутрин и положението на Уил ни най-малко не се промени, докато най-накрая благословията не бе изречена и всички не станаха от местата си. Ритуалът в Лоуик бе първо да излязат висшестоящите в обществото. С внезапното намерение да наруши обзелата го скованост Уил погледна право към мистър Късобан. Ала господинът бе свел поглед и като направи път на Доротия да мине, веднага я последва, без изобщо да вдигне очи. Погледите на Уил и Доротия се срещнаха за миг и тя отново се поклони, ала този път изглеждаше разстроена, сякаш едва потиска сълзите си. Уил излезе след тях, но те се отправиха към малката вратичка, водеща към имението им, и изобщо не се обърнаха.
	Невъзможно бе да ги последва и на Уил не оставаше нищо друго, освен по обяд да поеме тъжен по същия път, който бе изминал сутринта, изпълнен с надежди. Всички светлини сега бяха угаснали за него — както отвътре, така и отвън.


>>	Глава 48

E>
P>
	Безспорно дните златни
	веч сивеят. И танци не ги блазнят,
	не тичат и не пеят.
	Аз виждам бели къдри да се веят.
	Сбръчкано лице е взряно в мене,
	което бурята го носи и отвява.
P$
E$

	Безпокойството на Доротия при излизането от черквата дойде главно от това, че мистър Късобан твърдо реши да не говори на братовчед си, така че появата на Уил само потвърди представата за отчуждението помежду им. Идването на Уил й се струваше оправдано, нещо повече, според нея то бе напълно приятелски ход за помирение, каквото Доротия доста отдавна желаеше. Вероятно също като нея Уил бе очаквал, че ако двамата с мистър Късобан се срещнат непринудено, непременно ще се ръкуват и приятелското общуване може да се възстанови. Ала сега Доротия усети, че тази надежда й е отнета. В случая Уил бе отхвърлен по-решително от всякога, защото навярно мистър Късобан е бил много раздразнен от натрапеното присъствие, категорично забранено от него.
	Тази сутрин той не се чувстваше добре поради затруднено дишане и затова не бе изнесъл проповедта. Така че тя никак не се изненада, че съпругът й почти не проговори по време на обяда, а още по-малко от това, че изобщо не промълви и дума за Уил Ладисло. От своя страна младата жена чувстваше, че никога повече не може да спомене за младежа. Обикновено в неделя двамата съпрузи прекарваха сами времето между обяда и вечерята — мистър Късобан главно дремеше в библиотеката, а Доротия имаше навика да се занимава с любимите си книги в будоара. На масата до еркерния прозорец бе струпана малка купчина най-различни книги — като се започне с труд на Херодот, който се опитваше да чете заедно с мистър Късобан, до стария й познайник Паскал, а също и „Християнска година“ от Кебъл*219. Днес тя ги отвори една след друга, ала не можеше да се съсредоточи върху никоя. Всичко й се струваше мрачно — знамението преди раждането на Сирус*220… староеврейските антики… Боже мой!… Божествените псалми… свещената мелодичност на любимите химни… всички й звучаха тягостно провлечени. Дори пролетните цветя и зелената трева изглеждаха помръкнали в сянката, хвърляна от следобедните облаци, които от време на време закриваха слънцето. Дори най-съкровените й мисли, станали й навик, сякаш бяха белязани от еднообразието на дългите дни занапред, когато ще продължава да живее с тях като с единствени събеседници. За друго, по-пълно общуване бе жадувала горката Доротия и тази нейна жажда се бе задълбочавала поради непрестанните усилия, налагани й от брака. Тя непрекъснато се опитваше да бъде такава, каквато съпругът й желае да бъде, и никога не можеше да се отпусне, насърчена от удоволствието му, че е това, което е. Сякаш завинаги бе лишена от любимите си неща, от всичко, за което дълбоко копнееше, защото даже и те да й бяха предоставени, щом не можеше да ги сподели със съпруга, все едно не съществуваха за нея. Що се отнася до Уил Ладисло, още в началото между нея и мъжа й се появиха дрязги, ала по-късно им се сложи край, защото мистър Късобан сурово бе отхвърлил настоятелните молби на Доротия да се даде на младежа част от семейното наследство — тя бе твърдо убедена, че е права, а съпругът й греши, но беше напълно безпомощна да направи нещо. Този следобед чувството й за безпомощност бе по-тягостно от всякога. Копнееше за хора край себе си, близки до сърцето, както и тя да е близка за тях. Копнееше за работа, която да е благотворна като дъжда и слънцето, ала сега й се струваше, че занапред все повече ще живее като в истинска гробница, където ще кипи черен труд, но плодовете му никога няма да видят слънцето. Днес сякаш се бе изправила пред вратата на гробницата и зърнала как Уил Ладисло, извърнал лице към нея, се отдалечава в недостижимия свят на кипяща дейност и човешка близост.
	[*219 _Джон Кебъл_ (1792–1866) — английски свещеник, известен със сборник религиозни стихове, един от вдъхновителите на Оксфордското движение. — Б.пр.]
	[*220 _Сирус_ — персийски крал, основател на Персийската империя, описан от Херодот. — Б.пр.]
	Книгите бяха безполезни. Мисленето беше безполезно. Неделя бе, но тя не можеше да се качи в каретата и да отиде при Силия, която наскоро беше родила бебе. Никъде не можеше да намери спасение от духовната празнота и вътрешната неудовлетвореност, така че Доротия трябваше да изтърпи лошото си настроение, както се изтърпява главоболие.
	След вечеря, точно по времето, когато тя обикновено започваше да чете на глас, мистър Късобан предложи да отидат заедно в библиотеката, където по негово нареждане бяха запалени светлините и камината. Той сякаш се бе поободрил и мислеше доста съсредоточено.
	Доротия забеляза, че в библиотеката той е подредил записките си върху писалището, и сега вдигна и сложи в ръката й добре познат ръкопис, който включваше заглавията на всичките му материали.
	— Много ще съм ти задължен, скъпа — заяви той, след като седна, — ако вместо да ми четеш тази вечер, минеш през всичко това на глас, с молив в ръка, като отбелязваш с кръстче нещата, които ти посоча. Това е първата крачка в процеса на пресяването, който отдавна съм замислил, а докато вървим подред, ще мога да ти посочвам някои основни принципи в подбора, в резултат на което, надявам се, ще можеш по интелигентен начин да участваш в начинанието ми.
	Това предложение беше само поредният измежду многото признаци, появили се след паметния разговор с Лидгейт, че първоначалната неохота на мистър Късобан да разреши на Доротия съвместна работа е отстъпила пред съвсем противоположната склонност, а именно да очаква задълбочен интерес и усърдие от нейна страна.
	След като тя чете и съответно отбелязва в продължение на два часа, той каза:
	— Ще качим ръкописа горе… а също и молива, ако обичаш. И вместо да четем през нощта, ще вършим това. Надявам се, че не е уморително за тебе, Доротия?
	— Винаги предпочитам да чета туй, което ти желаеш да чуеш — отговори Доротия, която всъщност казваше самата истина. Това, от което се опасяваше, бе да не би да се изтощи от четене и мъжът й да бъде лишен от всякакви радости.
	Твърде показателно за вярата на хората край Доротия в някои нейни неизменни качества бе обстоятелството, че съпругът й, въпреки голямата си ревност и подозрения, не се съмняваше в способността й да изпълнява обещаното и да се отдава изцяло на това, което смята за правилно и почтено. Напоследък той бе започнал да смята, че тези нейни достойнства са напълно негово притежание, и поиска да се възползва от тях.
	Наистина последва нощно четене. Ала налегната от младенческа умора, скоро след това Доротия заспа дълбоко. Събуди се от усещане за светлина, която отначало й се стори като внезапно грейнал залез, съзерцаван от висок стръмен връх, където се е изкачила. Отвори очи и видя съпруга си, наметнат с топъл халат, да седи в креслото близо до камината, където въглените още мъждукаха. Запалил бе две свещи с надеждата Доротия да се събуди, но не искаше по друг начин да прекъсва съня й.
	— Зле ли си, Едуард? — запита тя, като стана мигновено.
	— Почувствах някакво смущение в легнало положение. Ще постоя тук известно време.
	Тя хвърли съчки в камината, наметна се и попита:
	— Не искаш ли да ти почета?
	— Много ще съм ти благодарен, ако ми почетеш, Доротия — каза мистър Късобан с малко по-голямо смирение от обичайното в учтивото си поведение. — Не мога да спя. Съзнанието ми е съвсем ясно.
	— Страхувам се, че превъзбудата може да е прекалена за тебе — отбеляза Доротия, като се сети за предупрежденията на Лидгейт.
	— Не, не усещам голяма превъзбуда. Мисълта ми е бистра.
	Доротия не се възпротиви и чете в продължение на час или повече по същия начин, както бе чела вечерта, ала този път по-бързо прелистваше страниците. Мозъкът на Късобан сега бе по-пъргав и съпругът сякаш се досещаше само от една дума какво следва по-нататък и често казваше: „Това става… отбележи го“, или: „Върви напред… ще изпусна второто допълнение за Крит“. Доротия бе удивена от птичия поглед и бързината, с които мозъкът му оглеждаше земния терен, където бе пълзял години наред. Най-накрая той заяви:
	— Сега затвори книгата, скъпа. Ще продължим работата си утре. Отлагах я дълго и ще се радвам да я видя завършена. Но ти долавяш, че принципът, върху който се градят тези извадки, е да дава достатъчно, но не извънредно пространно описание на всички въпроси, изброени в увода и нахвърляни там. Нали схвана ясно това?
	— Да — каза Доротия с разтреперан глас, сякаш камък й тежеше на сърцето.
	— Сега смятам да си почина малко — заяви мистър Късобан.
	Той отново легна и я помоли да загаси лампите. Когато и тя легна и настъпи дълбок мрак, в който едва-едва се долавяше слабото мъждукане от камината, изведнъж той каза:
	— Преди да заспя, имам една молба, Доротия.
	— Каква е тя? — попита Доротия, внезапно обзета от ужас.
	— Молбата ми е да ми обещаеш твърдо, че ако умра, ще изпълниш желанията ми. Да ми обещаеш, че няма да правиш неща, които не бих одобрил, и че ще се придържаш към това, на което държа.
	Доротия не бе изненадана — множество дребни случки я бяха навели на мисълта, че съпругът й замисля нещо, което би могло отново да я пороби. Не отговори веднага:
	— Отказваш ли ми? — попита мистър Късобан с по-голяма настойчивост в гласа.
	— Не, не отказвам — отговори отчетливо Доротия, като в гласа й прозвуча устрем към свободата, — но е някак много тържествено… не мисля, че е редно… да обещавам, когато не знам с какво се обвързвам. Това, което произтича от обич, ще направя без всякакви обещания.
	— Но в такъв случай ще се осланяш на собствените си преценки, а аз искам да се съобразяваш с моите. Значи, отказваш.
	— Не, скъпи, не! — умолително изплака Доротия, притисната от различни опасения. — Но не мога ли поне малко да помисля? От все сърце желая да направя това, което ще те успокои, но не мога току-така изведнъж да дам дума… при това не знам за какво точно.
	— Значи, нямаш доверие в моята преценка.
	— Остави ме да помисля до утре — отново умолително изплака Доротия.
	— До утре тогава — отговори мистър Късобан.
	Скоро Доротия усети, че съпругът й заспа, но тя повече не можа да мигне. Докато се опитваше да лежи безшумно, за да не го събуди, съзнанието й бе раздвоено, защото във въображението й изникваше ту една, ту съвсем противоположна представа. Изобщо не допускаше, че властта, която мъжът й иска да упражнява над бъдещето й, може да се отнася до нещо друго освен работата му. Ала на нея й бе напълно ясно, че той очаква тя да се посвети на ръкописите му, като пресее купищата книжа, които по всяка вероятност бяха съмнителни обяснения на още по-съмнителни принципи. Горкото момиче бе започнало да не вярва в значимостта на „Ключът към всички митологии“, плод на амбициите и усърдието на съпруга й през целия му живот. Не бе странно, че въпреки ограниченото й образование преценката й за тези неща бе по-трезва от неговата, защото гледаше на вероятностите с непредубеден и здравомислещ поглед, докато той бе вложил в труда си цялото си тщеславие. И сега тя си представи дни, месеци и години, прекарани в сглобяването на нещо, което би могло да се окачестви като изпотрошени мумии и отломки на една традиция, изградена като мозайка от късове и руини, представи си ясно как събира данни, за да подхранва една теория, поначало изсъхнала като мъртвороден плод. Безспорно една фундаментална грешка, преследвана фундаментално, поддържа дъха в зародишите на истината. Търсенето на злато всъщност е търсене на химически елементи, така че тялото на химията се е подготвяло да получи душа и тогава се ражда Лавоазие*221. Ала що се отнася до теорията на мистър Късобан за елементите, които влизат в структурата на всички традиции, нямаше никаква вероятност тя внезапно да се срути под напора на различни открития. Защото плуваше сред подвижни предположения, не по-плътни от онези етимологии, които добиват достоверност поради прилика в звученето, докато накрая се докаже, че именно тази прилика ги прави невъзможни. Това беше метод на тълкуване, неизпробван чрез необходимостта да се създаде нещо с по-големи противоречия, отколкото усложнената представа за Гог и Магог*222. Тази теория бе до такава степен отворена и безумна също като стремежа да нанижеш звездите. А Доротия толкова често трябваше да прикрива досадата и раздразнението си относно това съмнително гадаене на гатанки, каквото й изглеждаше всичко, вместо да е сътрудничество за постигане на високи познания, годни да направят живота по-достоен. Сега тя добре разбираше защо мъжът й се е вкопчил в нея — за него тя вероятно е единствената надежда, че усилията му най-после могат да придобият завършена форма и да се поднесат в окончателен вид на света. Отначало той сякаш бе искал да държи и нея настрани от това, което правеше, но постепенно ужасната неотложност на човешката нужда… вероятността от преждевременна смърт…
	[*221 _Антоан Лавоазие_ (1743–1794) — френски учен, смятан за основоположник на съвременната химия. — Б.пр.]
	[*222 _Гог и Магог_ — крале, водени от Сатаната в битката срещу Църквата, но унищожени от Бог. — Б.пр.]
	Ала в този миг болката на Доротия се пренасочи от нейното бъдеще към миналото на съпруга й, или по-скоро към настоящата му тежка битка с участ, породена от миналото — замисли се за самотния труд, амбицията, задушаваща се под бремето на вътрешните съмнения, отдалечаващата се цел, натежалите нозе, а най-накрая меча, надвиснал над главата му. Нима не бе поискала да се омъжи за него, за да му помогне с житейското бреме?… Ала бе смятала, че делото е много по-величествено, на което всеотдайно би служила заради самата кауза. Правилно ли е постъпила, дори ако всичко е било само и само за да облекчи скръбта му?… Възможно ли бе усилията му да се увенчаят с успех, дори ако беше обещала да работи неуморно като в каторга?
	И все пак, нима можеше да му откаже? Нима можеше да заяви: „Отказвам да уталожа този глождещ глад!“. Това би било отказ да направи за него в смъртта това, което съвсем сигурно правеше в живота. Ако той би живял още петнайсетина или повече години, както бе казал Лидгейт, животът й несъмнено щеше да премине в помощ към него, както и в подчинение.
	И все пак има огромна разлика между пълната преданост към живия и неясното обещание за пълна преданост към мъртвия. Докато е жив, той не може да поиска от нея нещо, срещу което тя все пак има свободата да възрази и дори да откаже. Ала… една мисъл мина през главата й няколко пъти, макар че й бе трудно да повярва в подобно нещо… дали пък той не би поискал от нея нещо повече, отколкото тя би могла да си представи, защото всъщност я бе помолил да му обещае, че ще изпълни желанията му, без да й казва какви точно са те. О, не, сърцето му е отдадено единствено на работата. Единствено с такава цел залязващият му живот трябва да се продължи от нея.
	А сега, ако заявеше: „Не! Ако умреш, няма да си мръдна и пръста за твоите трудове“, това означаваше да съкруши и без това нараненото му сърце.
	В продължение на четири часа Доротия лежа, измъчвана от тези противоречиви мисли, докато накрая се почувства зле — бе съвсем объркана, неспособна да вземе решение, и само беззвучно се молеше. Безпомощна като дете, което твърде дълго е ридало и викало, най-сетне тя се отпусна в утринен сън, а когато се събуди, мистър Късобан бе вече станал. Тантрип й съобщи, че той е прочел молитвата си, закусил е и вече се намира в библиотеката.
	— О, не, не! Трябва да побързам — каза Доротия. — Точно сега мистър Късобан се нуждае от мене.
	Когато слезе долу, бе вече сигурна, че ще обещае да изпълни желанията му, ала това ще стане малко по-късно през деня… не точно сега.
	Когато Доротия влезе в библиотеката, мистър Късобан се извърна от писалището, където поставяше някакви книги, и каза:
	— Чаках те да слезеш, скъпа моя. Надявах се веднага да се захвана за работа още от сутринта, но изпитвам известно неразположение, вероятно от прекалената възбуда вчера. Ще се поразходя малко в горичката, защото времето е меко.
	— Радвам се да чуя това — отговори Доротия. — Снощи се уплаших, че умът ти е пренапрегнат.
	— Ще съм доволен, ако получа успокоение относно въпроса, който ти поставих снощи, Доротия. Надявам се, че сега вече можеш да ми дадеш отговор.
	— Бих ли могла подир малко да дойда при тебе в градината? — попита Доротия, като по този начин си даде малко време, за да си поеме дъх.
	— През следващия половин час ще бъда в алеята с тисовите дървета — заяви мистър Късобан и излезе.
	Доротия, почувствала се много отпаднала, позвъни и помоли Тантрип да й донесе някаква наметка. Постоя неподвижна известно време, но сега не бе обзета от предишното раздвоение — просто усещаше, че ще каже „да“ на своята обреченост. Бе твърде слаба, твърде стресната от мисълта да нанесе хладнокръвен удар на съпруга си, като постъпи другояче, освен безпрекословно да му се подчини. Седеше неподвижна и остави Тантрип да й сложи бонето и шала — една отпуснатост, твърде несвойствена за нея, защото тя обичаше да се самообслужва.
	— Бог да ви благослови, мадам! — възкликна Тантрип, обзета от неудържим изблик на обич към красивата, благородна жена, за която не можеше нищо друго да направи сега, след като вече й бе завързала бонето.
	Този жест дойде повече за чувствителната природа на Доротия и тя избухна в плач, опряла се хлипаща на ръката на Тантрип. Ала скоро се овладя, избърса очи и като мина през стъкления портал, се отправи към горичката.
	— Искам всяка една книга от тая библиотека да се вгради в катакомбата на твоя господар — тросна се Тантрип на Прат, иконома, когато го зърна в стаята за закуска. Както знаем, тя вече беше ходила в Рим и посетила старините, като оттогава отказваше пред иконома да нарича мистър Късобан нещо друго освен „твоя господар“.
	Прат се поусмихна. Той много харесваше господаря си, ала все пак повече харесваше Тантрип.
	Когато излезе на чакълестата пътека, Доротия се поспря близо до скупчените едно до друго дървета — усещаше се разколебана, също както се бе почувствала и по-рано, ала по друг повод. Тогава тя се боеше да не би опитът й за съпричастност да бъде отблъснат. А сега се опасяваше да отиде на това място, където предчувстваше, че ще прояви съпричастност, която я ужасяваше. Нито законът, нито хорското мнение я принуждаваха да постъпи така — към това я подтикваше единствено характерът на съпруга й, както и собствената й склонност към съчувствие, всъщност въображаемата, а не истинската повеля на брака. Ясно виждаше цялото положение, но бе принудена да действа по този начин — не можеше да удари сломената душа, която я умоляваше. Ако това бе слабост, значи тя беше слаба. Ала половината час вече изтичаше и тя не трябва да се бави повече. Когато стигна до алеята с тисовите дървета, не видя съпруга си, но по алеята имаше много завои, така че продължи напред в очакване да го зърне в синьото наметало, което — наред с топлата кадифена шапка — съставляваше горното му облекло за разходка из градината в хладни дни. Хрумна й, че може да е отседнал в беседката, към която имаше отклонение от пътеката. Когато зави, го видя седнал на пейката, в близост до каменната масичка. Ръцете му бяха облегнати върху масата, а челото — опряно върху тях, като свлечената отгоре синя наметка закриваше лицето му.
	„Той се преумори снощи“, каза си Доротия, като първото нещо, което си помисли, че е заспал, а беседката е твърде влажно място за почивка. После се досети, че напоследък го е виждала да заема подобна поза, когато му четеше, сякаш тя му бе най-удобната, а също така, че и понякога говореше, както и слушаше по този начин, със закрито лице. Влезе в беседката и каза:
	— Дойдох, Едуард. Вече съм готова.
	Той не помръдна и тя реши, че вероятно е дълбоко заспал. Тогава сложи ръка на рамото му и повтори:
	— Вече съм готова.
	Той продължаваше да седи неподвижно. Внезапно обзета от страх, тя се надвеси над него, свали кадифената му шапка и доближи буза до главата му, като плачеше отчаяно.
	— Събуди се, скъпи, събуди се! Чуй ме. Дойдох да ти отговоря.
	Ала Доротия така и не успя да даде отговора си.
	По-късно същия ден Лидгейт седеше до леглото й, а тя говореше несвързано, изразяваше мисли, спомняше си върху какво бе разсъждавала предната нощ. Тя разпозна доктора и го назова по име, но сякаш смяташе, че е съвсем в реда на нещата да му обясни всичко, като непрекъснато го молеше, отново и отново, да обясни всичко на съпруга й.
	— Кажете му, че скоро ще ида при него. Че съм готова да му обещая. Само дето смятах, че е така ужасно… поболях се от това. Но не много. Скоро ще се оправя. Идете и му кажете.
	Ала вече нищо не бе в състояние да наруши мълчанието в ушите на съпруга й.


>>	Глава 49

E>
P>
	Да върши като маг дела
	го бива този лорд.
	Но ако мъти в кладенец вода,
	ще бъде ли тогава горд?
P$
E$

	— Моля се на бога да не позволим Доротия да научи това — заяви сър Джеймс Четам с леко навъсено чело и израз на дълбоко отвращение върху устните.
	Той бе застанал върху килимчето пред камината в библиотеката на Лоуик Грейндж и разговаряше с мистър Брук. Беше на другия ден след погребението на мистър Късобан, а Доротия още не можеше да стане от леглото.
	— Това ще е трудно, нали разбираш, Четам, защото тя е изпълнител на завещание, а пък и обича да се занимава с такива работи… имущество, земя, изобщо неща от този род. Тя си има свои собствени представи, нали разбираш — отговори мистър Брук, като припряно сложи очилата си и огледа краищата на сгънатия лист хартия в ръцете си, — и ще иска да действа като… не се съмнявай в това, като изпълнител на завещанието… така де, Доротия ще поиска да действа. А тя навърши двайсет и една миналия декември, нали разбираш? Няма как да не позволя да го научи.
	Сър Джеймс се взря за миг мълчаливо в килима, а после вдигна очи и се вторачи в мистър Брук, като заяви:
	— Ще ти кажа как да постъпим. Докато Доротия се оправи, не трябва да я занимаваме с нищо, а щом се оправи и е в състояние да пътува, трябва да дойде при нас. Сега за нея най-хубавото нещо на света ще бъде да е със Силия и бебето и така ще мине време. А междувременно вие трябва да се отървете от Ладисло. Трябва да го изпратите някъде далече от графството.
	При тези думи изразът му на отвращение се появи отново с още по-голяма сила. Мистър Брук сложи ръце отзад, пристъпи към прозореца, поизпъна гръб и тръсна глава, преди да каже:
	— Лесно е да се говори, Четам, лесно е, нали разбираш?
	— Скъпи господине — настоятелно заговори сър Джеймс, като укроти възмущението си в рамките на допустимото, — вие го докарахте тук и вие го държите… искам да кажа, като му възлагате работа.
	— Така е, но не мога да го уволня без уважителни причини, скъпи мой Четам. Ладисло е неоценим, изключителен. Смятам, че съм направил услуга на тази част от кралството, като съм го довел тука… като съм го довел, нали разбираш?
	Мистър Брук завърши накрая с поклащане на главата и се обърна.
	— В такъв случай жалко е, че тази част от кралството не се нуждае от него, това само мога да кажа. Както и да е, като зет на Доротия, се чувствам в правото да възразя категорично срещу пребиваването му тук посредством поддръжката на нейните близки. Признавате, надявам се, че имам основание да изразя мнение относно неща, които засягат достойнството на моята балдъза.
	Сър Джеймс се бе доста разпалил.
	— Разбира се, Четам, разбира се. Но ние двамата с тебе имаме различни разбирания… различни…
	— Не и относно деянието на Късобан, надявам се — прекъсна го сър Джеймс. — Твърдя, че той много непочтено е унизил Доротия. Твърдя, че няма по-отвратително, по-мерзко деяние от това… от сегашното допълнение към едно старо завещание, изготвено още по време на сватбата със знанието и подкрепата на семейството й… това е безспорно унижение за Доротия.
	— Е, нали разбираш, Късобан бе малко странен по отношение на Ладисло. Ладисло ми разказа за причината… за неприязънта, която е проявявал, нали разбираш… Ладисло не харесваше особено възгледите на Късобан, там за разни Тот и Дагон*223… и такива ми ти работи. А допускам, че и Късобан не е харесвал независимата позиция, която Ладисло зае. Видях разменените писма помежду им, нали разбираш? Бедничкият Късобан се беше малко заровил в книгите… той не познаваше околния свят.
	[*223 _Тот и Дагон_ — египетски богове съответно на мъдростта и плодородието. — Б.пр.]
	— Много умно от страна на Ладисло да представя нещата в такава светлина — ядоса се сър Джеймс. — Но аз смятам, че Късобан е проявявал ревност към него заради Доротия, а хората биха могли да допуснат, че тя му е дала основание за подобно нещо. И затова е толкова отвратително да се свързва нейното име с името на младежа.
	— Скъпи мой Четам, това до нищо няма да доведе — възрази мистър Брук, като седна и отново започна да оправя очилата си. — Напълно подхожда на чудатостите от страна на Късобан. Този документ, наречен „конспективна притурка“ и така нататък, „предназначена за мисис Късобан“, бе заключен в бюрото заедно със завещанието. Предполагам, че е възнамерявал Доротия да му издаде изследванията, а? И тя ще го направи, нали разбираш? Много надълбоко е навлязла в трудовете му.
	— Мой скъпи сър — припряно го прекъсна сър Джеймс, — това не е отговор по същество. Моят въпрос е дали не сте съгласен с мене, че благоприличието налага да прогоните оттук младия Ладисло.
	— Ами не, нищо не налага подобна стъпка. Лека-полека нещата вероятно ще се уталожат. Що се отнася до клюките, прогонването му няма да спре клюките. Хората си разправят каквото им хрумне, а не това, което отговаря на истината — поясни мистър Брук, осъзнал истината за собствените си желания. — Аз мога да се отърва от Ладисло само донякъде… да му отнема например списването на „Пайъниър“ и неща от този род. Но не мога да го прогоня от страната, ако той сам не реши… сам не реши, нали разбираш?
	Мистър Брук, който продължаваше да говори все така кротко, сякаш обсъждаше ланския сняг, като поклащаше глава в края на изреченията със свойствената си дружелюбност, бе всъщност въплъщение на влудяващата упоритост.
	— Боже мой! — възкликна сър Джеймс с всичката ярост, на която бе способен. — Нека да му намерим някаква служба. Нека да похарчим пари за него. Ако може да постъпи на работа в екипа на някой колониален губернатор! Грампъс може да го вземе… а бих писал и на Фълк по този въпрос.
	— Ами че Ладисло не може да бъде пренесен току-така като впрегатен добитък, скъпи ми приятелю. Ладисло има идеи. Смятам, че ако утре се разделя с младежа, ще чуеш още повече за него в общонационален мащаб. При таланта му да говори и да пише прокламации малко хора биха могли да се мерят с него като агитатор… агитатор, нали разбираш?
	— А-ги-та-тор ли! — възкликна сър Джеймс с язвително натъртване, сякаш смяташе, че ако сричките на думата достатъчно се наблегнат, биха могли ясно да изразят силата на неговото омерзение.
	— Бъди разумен, Четам. Виж сега какво ще направим за Доротия. Както казваш ти, най-добре за нея е да отиде при Силия, колкото може по-рано. Тя може да поседи под твоя покрив, докато междувременно нещата лека-полека се уталожат. Дай да не си стреляме патроните напразно, нали разбираш? Стандиш няма да издаде тайната, така че новината ще е много стара, когато се разчуе. Какво ли не може да се случи междувременно, което да разкара Ладисло… без аз да правя каквото и да било, нали разбираш?
	— С други думи, както става ясно, вие отказвате да направите нещо.
	— Отказвам ли, Четам?… Не… не твърдя, че отказвам. Но наистина не виждам какво мога да направя. Ладисло е джентълмен.
	— Много се радвам да чуя това! — възкликна сър Джеймс, като от раздразнение леко прекали с тона си. — Късобан обаче не беше.
	— Е, щеше да е още по-зле, ако в допълнението към завещанието й забраняваше изобщо да се омъжва повторно, нали разбираш?
	— Не мисля така — възрази сър Джеймс. — Би било по-малко нетактично.
	— Една от поредните чудатости на бедния Късобан! Ударът леко увреди мозъка му. Всичко е съвсем безсмислено. Тя няма никакви намерения да се омъжва за Ладисло.
	— Но допълнението към завещанието е така написано, че да накара всекиго да повярва в противното. Не допускам подобно нещо от страна на Доротия — каза сър Джеймс, а после добави намръщено, — но подозирам Ладисло. Признавам откровено, подозирам Ладисло.
	— Но аз не бих могъл да предприема незабавни действия въз основа на това, Четам. Всъщност ако е възможно да го натоварим… да го изпратим на остров Норфолк*224… или нещо подобно… това още повече ще хвърли сянка върху Доротия в очите на тези, които знаят за допълнението. Ще изглежда така, сякаш й нямаме доверие… нямаме й доверие, нали разбираш?
	[*224 _Норфолк_ — малък австралийски остров, където са били изпращани каторжници. — Б.пр.]
	Ала обстоятелството, че мистър Брук изтъкна неопровержимо основание, изобщо не успокои сър Джеймс. Той протегна ръка към шапката си, като с този жест загатна, че няма намерение да спори повече, а после добави все още донякъде разпалено:
	— Е, мога да кажа само това, че според мене Доротия беше веднъж пожертвана, защото близките й проявиха нехайство. Сега, като неин брат, ще направя каквото е необходимо, за да я защитя.
	— Най-добре ще е да я закараш в имението Фрешит, колкото може по-скоро, Четам. Напълно одобрявам този твой план — заяви мистър Брук, доста доволен, че е победил в спора. За него бе крайно неприемливо да се раздели с Ладисло точно сега, когато разпускането на Парламента може да стане всеки миг, и тогава избирателите трябва да бъдат убеждавани да изберат най-благоприятния път за развитието на страната. Мистър Брук искрено вярваше, че подобни цели биха могли да се постигнат със завръщането му в Парламента. Той най-благородно предлагаше мощния си интелект в служба на нацията.


>>	Глава 50

E>
P>
	Тук проповед ще чуем без съмнение.
	Те, лолардите*225, са еднакви всъде.
	[*225 _Лолард_ — последовател на известния реформатор на Английската църква Джон Уиклиф (1330–1384). — Б.пр.]
	Не, бога ми, туй няма да го бъде! —
	морякът рече. — Хич не ми се слуша.
	От лоларди ми е дошло до гуша.
	Ний всички тачим божията слава,
	а този ереси ще ни разправя.
@	Кентърбърийски разкази*226
	[*226 _Джефри Чосър. Кентърбърийски разкази._ Превод Александър Шурбанов, Народна култура, С., 1980, с. 151. — Б.пр.]
P$
E$

	Доротия изкара във Фрешит Хол близо седмица откъсната от света, преди да започне да задава неудобни въпроси. Сега тя всяка сутрин прекарваше в най-хубавата всекидневна на горния етаж, която се отваряше към малка оранжерия — там Силия, облечена цялата в бяло и светлолилаво като букет двуцветни теменужки, наблюдаваше забележителните движения на бебето, така загадъчни за една неопитна майка, че тя постоянно прекъсваше разговора с молби към всезнаещата бавачка да й обясни непонятните прояви. Доротия седеше наблизо в траурното си облекло на вдовица, а изражението й бе толкова печално, че Силия се дразнеше — ами да се радва на бебето, а и щом един съпруг е бил толкова отегчителен и неприятен приживе, като на всичко отгоре е оставил и… Така де, така! Разбира се, сър Джеймс бе разказал всичко на Силия и особено бе наблегнал на това, колко е важно Доротия да научи новината чак когато обстоятелствата налагат.
	Ала мистър Брук бе прав в предвижданията си, че Доротия няма дълго да стои със скръстени ръце, ако трябва да се действа. Тя бе най-общо запозната със завещанието на съпруга си, направено непосредствено преди сватбата, и веднага щом осъзна ясно новото си положение, се замисли сериозно какво трябва да предприеме в ролята си на стопанка на Лоуик Манор относно длъжността на пастора.
	Една сутрин, когато чичо й направи обичайното си посещение, макар този път то да бе необичайно припряно поради това, че — както обясни самият мистър Брук — Парламентът всеки миг щял да се разпусне, Доротия заяви:
	— Чичо, налага се сега да реша кой ще заеме длъжността на пастор в Лоуик. След като мистър Тъкър беше обезпечен, не съм чула съпругът ми да споменава за някакъв друг пастор като евентуален негов заместник. Мисля, че трябва вече да взема ключовете и да отида в Лоуик Манор, за да прегледам книжата на съпруга ми. Може би ще има нещо, което хвърля светлина върху намеренията му.
	— Не бързай, скъпа моя — тихо отговори мистър Брук. — Не след дълго, нали разбираш, ще отидеш, щом искаш. Но аз огледах надве-натри писалищата и чекмеджетата… нямаше нищо… нищо освен дълбокомислени писания, нали разбираш… и завещанието. Всичко ще се направи лека-полека. Що се отнася до свещеника, имам вече една заявка… бих казал, доста добра. Сериозно ми беше препоръчан мистър Тайк… някога участвах в едно негово назначение. Истински апостол, смятам аз… тъкмо човек, какъвто ти трябва, скъпа моя.
	— Бих искала да получа по-подробни сведения за него, чичо, за да преценя сама, ако мистър Късобан не е изразил писмено желанията си. Може би е изготвил някаква притурка към завещанието с указания какво да правя — каза Доротия, като през цялото време догадките й се отнасяха единствено до трудовете на съпруга й.
	— Няма нищо за свещеническата длъжност, скъпа моя… съвсем нищо — допълни мистър Брук и се надигна да си ходи, като подаде ръка на племенниците си, — нито дори за изследванията му, нали разбираш? Нищо няма към завещанието.
	Устните на Доротия затрепериха.
	— Хайде, хайде, рано е още да мислиш за тези неща, скъпа моя. Лека-полека, нали разбираш?
	— Вече съм добре, чичо. Искам да върша нещо.
	— Да, да, ще видим. Но аз трябва вече да търча… до гуша съм затънал в работа… криза е… политическа криза, нали разбираш? А гледай Силия и малкото й момченце… вече си леля, нали разбираш, а аз съм нещо като дядо — добави мистър Брук, като уж не бързаше, ала нямаше търпение да се измъкне по-скоро, за да съобщи на Четам, че не по негова вина Доротия настоява да прегледа книжата.
	Когато чичо й излезе от стаята, Доротия се отпусна в стола и се взря умислено в скръстените си ръце.
	— Гледай, Додо! Погледни го! Виждала ли си такова нещо? — доволно попита Силия с отривистия си глас.
	— Какво, Кити? — попита Доротия, като разсеяно вдигна очи.
	— Не виждаш ли? Горната му устничка, виж как я разтяга, сякаш иска да направи муцунка. Не е ли прекрасно? И той може да си има свои бебешки мисли. Иска ми се сега бавачката да е тук. Гледай го само!
	Голяма бликнала сълза се стече по бузата на Доротия, когато тя вдигна поглед и се опита да се усмихне.
	— Не бъди печална, Додо, целуни бебчето. За какво толкова мислиш? Сигурна съм, че ти направи всичко по силите си и даже повече. Сега трябва да си щастлива.
	— Чудя се дали сър Джеймс ще ме закара в Лоуик. Искам да прегледам всичко… да видя дали има някакви написани заръки за мене.
	— Не трябва да ходиш, докато Лидгейт не ти позволи. А той още не ти е разрешил. А, ето я и бавачката! Вземи бебето и го разходи нагоре-надолу. А освен това, Додо, както винаги, ти си си втълпила погрешна идея… Разбирам много добре и това ме дразни.
	— Какво е погрешно, Кити? — доста плахо попита Доротия. Сега тя бе едва ли не готова да смята Силия за по-мъдра от двете и действително с известна боязън се чудеше каква погрешна идея си е втълпила. Силия усети преимуществото си и реши да го използва. Никой не познаваше Додо така добре като нея и не умееше така ловко да я направлява. След раждането на бебето тя бе придобила ново усещане за душевно равновесие и мъдро спокойствие. Беше ясно, че щом има налице бебе, нещата са наред и, общо взето, грешки се допускат, когато липсва тази основна балансираща сила.
	— Много добре разбирам за какво мислиш сега, Додо — заяви Силия. — Ти искаш да разбереш дали няма нещо неприятно, което трябва да вършиш само защото мистър Късобан е пожелал така. Сякаш не ти е било достатъчно неприятно преди това. А той не го заслужава и ти ще разбереш това. Постъпил е много лошо. Джеймс му е много ядосан. И е по-добре да ти кажа, за да те подготвя.
	— Силия — умолително се обърна към нея Доротия, — тревожиш ме. Кажи ми веднага какво имаш предвид.
	Хрумна й, че мистър Късобан не й е оставил никакво наследство, което нямаше кой знае колко да я разстрои.
	— Ами че направил е допълнение към завещанието, в което заявява, че ти се отнема цялото имущество, ако се омъжиш… искам да кажа…
	— Това няма значение — доста припряно отговори Доротия.
	— Но ако се омъжиш за мистър Ладисло, а не за някого другиго — упорито продължи да нарежда Силия с тих глас. — Разбира се, това донякъде няма значение… ти никога не би се омъжила за мистър Ладисло, но това говори още по-лошо за мистър Късобан.
	Изведнъж кръвта видимо нахлу в лицето и шията на Доротия. Ала Силия продължи да й сервира нещо, което смяташе за отрезвителна доза истина. Именно втълпяването на погрешни идеи така много беше увредило здравето на Доротия. Така че по-малката сестра продължи да нарежда с равен глас, сякаш говореше за пелените на бебето.
	— Така казва Джеймс. Той твърди, че това е ужасно, неподобаващо за един джентълмен. А никой не може да преценява нещата трезво като Джеймс. Сякаш мистър Късобан е искал да накара хората да смятат, че ти си възнамерявала да се омъжиш за мистър Ладисло… което е нелепо. Но Джеймс твърди, че той всъщност е постъпил така, за да попречи на мистър Ладисло да се ожени за тебе заради парите ти… сякаш някога ще му хрумне да ти направи предложение. Мисис Кадуоладър казва, че по-скоро ще се омъжиш за някой италиански фокусник с бели мишки! Но сега трябва да отида да понагледам бебето — добави Силия, без изобщо да променя тона си, като се наметна с лек шал и изприпка навън.
	Междувременно горещата вълна отмина и сега Доротия безпомощно се отпусна на стола. В този миг много смътно и тревожно почувства, че животът й сякаш придобива нова насока, че претърпява някаква метаморфоза, при която споменът няма да се вплете в придобитите нови органи. Представите й за всичко бързо се променяха у нея: за поведението на съпруга й, за собственото й чувство на дълг към него, за всяка битка помежду им и най-вече за отношението й към Уил Ладисло. Целият й духовен свят като че ли се гърчеше и придобиваше нов облик. Единственото нещо, което бе способна сега да изрече ясно пред себе си, беше, че трябва да изчака и да обмисли всичко отново. Една нова нагласа предизвика у нея ужас, сякаш бе голям грях — това бе мощна вълна на отвращение към починалия й съпруг, който бе таил скрити помисли, като вероятно е преиначавал всяка нейна дума и постъпка. В следващия миг осъзна друга нова нагласа, от която също дъхът й секна — внезапен необясним порив на сърцето към Уил Ладисло. Никога, при никакви обстоятелства не й бе идвало наум, че той може да стане неин любим. Изведнъж я проряза внезапното прозрение, че друг е виждал младежа в подобна светлина, а също, че и той самият вероятно е съзнавал такава възможност, като тези мисли бяха придружени от мигновеното тягостно усещане за усложнени обстоятелства и трудно разрешими въпроси.
	Изглежда, мина доста време — и тя самата не знаеше колко, — преди да чуе Силия да казва на бавачката: „Достатъчно! Сега той ще се успокои в скута ми. Можеш да отидеш да обядваш, а Гарат нека да остане в съседната стая“.
	— Аз смятам, Додо — продължи Силия, която не забеляза нищо повече освен това, че Доротия се е отпуснала назад в стола и се е умълчала, — че мистър Късобан беше много злобен. Никога не съм го харесвала, а също и Джеймс. Изглеждаше ужасно злобен с тези стиснати устни. А сега и постъпката му е злобна. Смятам, че религията не те задължава да се чувстваш зле заради него. Щом той си отиде, това е божия благословия и ти трябва да си благодарна. Ние няма да скърбим, нали, бебче? — самоуверено се обърна тя към този все още несъзнаващ нищо център и балансьор в света — той имаше забележителни юмручета и изобщо всички подробности като нокътчета и достатъчно косица, когато свалиш шапчицата му, за да направиш „боц“. С други думи, беше един малък Буда по западен образец.
	В този критичен момент се обяви пристигането на Лидгейт и още с влизането си докторът каза:
	— Страхувам се, че вече не сте така добре, както бяхте, мисис Късобан. Развълнувана ли сте? Дайте да измеря пулса ви.
	Ръката на Доротия бе студена като мрамор.
	— Тя иска да отиде до Лоуик, за да прегледа книжата — заяви Силия. — Не трябва да ходи, нали?
	Лидгейт не отговори няколко минути. А после рече, взрян в Доротия.
	— Не мога да кажа. Според мене мисис Късобан трябва да прави това, което най-много ще я успокои. А подобно спокойствие не идва винаги от забраната да се действа.
	— Благодаря — с известно усилие каза Доротия. — Убедена съм, че това е разумното решение. Има толкова работи, за които трябва да се погрижа. Защо да седя тук и да бездействам? — А после в усилието да си спомни за неща, извън обзелата я тревога, рязко добави: — Смятам, че познавате всички в Мидълмарч, мистър Лидгейт. Ще ви помоля да ме насочите. Сега имам да свърша сериозни дела. Трябва да назнача някого за пастор. Вие познавате мистър Тайк и всички… — Ала напънът бе прекален за Доротия, тя замлъкна и избухна в ридания.
	Лидгейт й даде да пие успокоително.
	— Нека мисис Късобан да върши каквото пожелае — нареди той на сър Джеймс, с когото поиска да се срещне, преди да си тръгне. — Тя повече се нуждае от пълна свобода, отколкото от всякакви лекарски предписания.
	Докато лекуваше Доротия по време на мозъчната й превъзбуда, той бе съумял да направи някои верни предположения за изпитанията в живота й. Бе убеден, че дълго е изпитвала напрежение и душевни терзания поради самоналожени ограничения. И че е твърде вероятно сега пак да се озове в нова тъмница като тази, от която се бе измъкнала.
	За сър Джеймс бе по-лесно да се вслуша в съвета на Лидгейт, след като разбра, че Силия вече е съобщила на Доротия неприятната вест за завещанието. Нищо повече не можеше да се направи — нямаше причина да се отлага належащата работа. Така че на другия ден сър Джеймс веднага откликна на молбата й да я закара с карета до Лоуик.
	— Нямам никакво желание да оставам тук засега — каза Доротия. — Не бих могла да издържа. Много по-добре се чувствам във Фрешит със Силия. Ще мога по-ясно да преценя какво трябва да се направи в Лоуик, когато съм надалече. А ще искам да постоя малко и в Типтън Грейндж с чичо, за да се разходя из познатите места и сред хората в селото.
	— Според мене е още рано. Чичо ти сега е зает с политически съмишленици и е по-добре да стоиш далече от такива неща — отговори сър Джеймс, който по това време виждаше Типтън Грейндж главно като убежище на младия Ладисло. Ала между него и Доротия не се отвори дума за отвратителната част от завещанието — всъщност и двамата чувстваха, че е невъзможно да говорят по този въпрос. Сър Джеймс се притесняваше да говори за неприятни неща дори пред мъже, а единственото нещо, което Доротия би могла да каже в случая — ако изобщо заговореше за това, — би било нередно, защото би разкрило за пореден път цялата несправедливост на съпруга й. Ала тя всъщност искаше сър Джеймс да научи за сблъсъка между нея и съпруга й относно моралното право на Уил Ладисло върху част от наследството. Според нея тогава и на зетя й ще стане ясно, както бе ясно на нея, че странното жестоко условие е следствие най-вече на яростната съпротива на мистър Късобан срещу идеята за подобно морално право, а не поради някакви лични чувства, за които е по-трудно да се говори. Ала трябва също така да се признае, че Доротия искаше положението да се разбере и заради самия Уил, защото познатите му сякаш го възприемаха едва ли не просто като приемник на благотворителност от страна на мистър Късобан. Че защо да го сравняват с италиански фокусник с бели мишки? Тази съпоставка, изречена от мисис Кадуоладър, бе една огромна подигравка, изписана в мрака от пакостлива ръка.
	В Лоуик Доротия прерови писалището и чекмеджетата, както и всички скрити кътчета с писанията на съпруга си, ала не откри друг документ, адресиран до нея, освен онази „Синоптическа притурка“, която вероятно е била само началото на множеството предвиждани указания и наставления към нея. Когато е изготвял наставленията си към Доротия относно труда си, Късобан е бил твърде муден и колеблив, както във всичко останало, точно толкова бавен в плана да прехвърли на друг работата си, колкото е бил и в самото й извършване, най-вече поради усещането, че се движи с усилие в неясна, мъглява среда. Той бе проявявал недоверие не само в нейните способности да подреди записките му, но и в способностите на който и да е друг редактор. Ала най-накрая беше започнал да вярва в характера на Доротия — решеше ли нещо, тя непременно го свършваше, така че той със задоволство си бе представял как тя пъшка под тежестта на обещанието да издигне гробница с неговото име отпред. (Не че мистър Късобан бе наричал бъдещите си писания гробница: наричаше ги просто „Ключ към всички митологии“.) Но месеците го бяха подгонили и планът му бе закъсал: остана му време само да поиска обещание, чрез което да държи живота на Доротия в смъртоносна хватка.
	Ала хватката се отпусна. Обвързана с клетва, дадена от дъното на състрадателната си душа, тя можеше да се нагърби с тежката задача — въпреки че здравият разум й подсказваше, че това би било напълно безсмислено за каквато и да е друга цел, освен като проява на преданост, което само по себе си е висша цел. Но сега, вместо да е направляван от съпружеска всеотдайност, здравият й разум проговори под влияние на горчивото разкритие, че в брачния й съюз е витаела скрита отчужденост, породена от потайност и подозрения. Живият страдащ човек вече не беше пред очите й, за да предизвиква съчувствие. Останал бе само споменът за мъчителното подчинение на един съпруг с по-невъзвишени мисли, отколкото бе предполагала, чиито неимоверно егоистични искания са изтласкали назад дори безмерната му грижа за собствената репутация и са го подтикнали да потисне честолюбието си с деяния, стряскащи дори за обикновения човек. Що се отнася до имота, превърнал се в символ на разпадналия им се съюз, тя би била доволна да се освободи от него и да няма нищо друго освен отреденото за нея първоначално наследство, но все пак имаше задълженията на собственик, които не трябва да пренебрегва. Относно този имот напираха множество парливи въпроси: нима не е била права да смята, че половината от него трябва да се даде на Уил Ладисло, и не беше ли сега съвсем невъзможно за нея да извърши този акт на справедливост? Мистър Късобан бе прибягнал до жестока, но ефикасна мярка, за да й попречи — въпреки възмущението от съпруга й дълбоко в душата, мисълта за всякакво действие от нейна страна с цел успешно да се осуетят намеренията му я отблъскваше.
	След като взе някои делови писма, за да ги прегледа, тя отново заключи всички писалища и чекмеджета — в тях нямаше и дума, предназначена лично за Доротия, нямаше никакъв знак, че в самотните часове на размисъл сърцето на мъжа й е трепнало за нея и той е отправил послание за прошка. И тя се завърна във Фрешит със съзнанието, че върху последното му сурово предсмъртно желание, върху последното му съкрушително утвърждаване на власт над нея тегне ненарушимо мълчание.
	Сега Доротия се помъчи да насочи вниманието си към непосредствените задължения, като едно от тях бе от такова естество, че някои странични лица бяха твърдо решили да й напомнят за него. Лидгейт бе трепнал, като чу за намерението й да назначи пастор, и при първия удобен случай заговори по този въпрос, понеже бе съзрял възможност да се издължи по някакъв начин за предишното си гласуване с гузна съвест.
	— Вместо да ви описвам мистър Тайк — каза той, — искам да ви представя друг човек… мистър Феърбръдър, пасторът в „Сейнт Ботолф“. Енорията му е малка и осигурява оскъдна прехрана за него и семейството му. С него живеят майка му, леля му и сестра му и той ги издържа всички. Според мене не се е оженил заради тях. Никога не съм чувал по-хубави от неговите проповеди… с такова неподправено плавно красноречие. Бива го да проповядва и до кръста пред „Сейнт Пол“ като стария Латимър*227. Говори прекрасно на всякакви теми — просто, ясно, образно. Мисля, че е забележителен човек. Заслужава много повече, отколкото е постигнал.
	[*227 _Хю Латимър_ (1485–1555) — проповедник от периода на Реформацията в Англия, известен със силните си, образни и духовити проповеди, изнасяни до кръст пред катедралата „Сейнт Пол“ в Лондон. — Б.пр.]
	— А защо не е постигнал повече? — попита Доротия, заинтригувана от всички онези, които не са осъществили намеренията си.
	— Това е труден въпрос — отговори Лидгейт. — Самият аз смятам, че е извънредно трудно да вършиш важната си работа. Човек се разкъсва в различни посоки. Феърбръдър веднъж ми подхвърли, че е избрал неподходяща професия. На него му трябва по-широко поле за изява от това на бедния пастор, но няма какво да го подтиква напред. Той много обича естествознанието и други най-различни научни въпроси, но трудно съчетава тези свои интереси със службата си на пастор. Няма и никакви излишни пари… те и без това едва му стигат… и недоимъкът го е тласнал към картите… Мидълмарч е страхотно място за вист. Той играе за пари и доста печели. Разбира се, това го свързва с хора не съвсем на неговото ниво и го прави немарлив към някои неща. Но въпреки всичко, погледнат като цяло, смятам, че той е един от най-добродетелните хора, които познавам. У него няма капка жлъч или двуличие, а тези неща често се крият под благоприлична външност.
	— Чудя се дали го измъчва съвестта заради тази привичка — каза Доротия. — Чудя се дали не желае да се откаже от нея.
	— Не се съмнявам, че би се отказал, ако разполага с достатъчно средства. Ще е доволен да оползотвори загубеното време за други работи.
	— Чичо ми каза, че за мистър Тайк се говорело като за апостолска фигура — замислено отбеляза Доротия. Тя желаеше да възвърне предишния си религиозен плам, ако бе възможно, ала същевременно мислеше и за мистър Феърбръдър, обзета от силното желание да го спаси от хазартно спечелените пари.
	— Не бих могъл да кажа, че Феърбръдър е апостолска фигура — отговори Лидгейт. — Постът му съвсем не е такъв като на апостолите — той е просто пастор на енориаши, чийто живот се опитва да направи по-добър. На практика установявам, че това, което днес се възприема като апостолска нагласа, е всъщност нетърпимост към всякакви прояви, в които пасторът не взема дейно участие. Забелязвам подобно нещо в поведението на Тайк в болницата — неговата доктрина до голяма степен се свежда до това, да притиска силно, за да накара безпомощните хора да се сетят за него. А освен това представете си апостолска фигура в Лоуик!… също като св. Франсис той трябва да смята, че и птиците се нуждаят от проповед.
	— Така е — съгласи се Доротия. — Трудно е да си представим какви идеи втълпява подобно проповядване в главите на селските стопани и ратаите. Прегледах един сборник с проповеди на мистър Тайк: те не биха вършили никаква работа в Лоуик… имам предвид неща за вменената греховност и пророчествата за апокалипсиса. Винаги съм си представяла, че християнските идеи трябва да се проповядват по друг начин, и когато чуя проповед, достъпна за голям брой хора, намирам, че тя е подходящата… имам предвид такава, която включва най-разнообразни добродетели и мнозина могат да видят себе си в нея. Несъмнено много по-добре е великодушно да оправдаеш, отколкото сурово да осъдиш. Но ми се иска да видя мистър Феърбръдър и да чуя проповедите му.
	— Чуйте ги — отговори Лидгейт. — Не се съмнявам какво въздействие ще ви окажат. Той се радва на голяма обич, но си има и врагове. Винаги се намират хора, които не могат да простят на един способен човек, че е по-различен от тях. А тази история с печеленето на пари е капак на всичко. Разбира се, вие не се срещате често с жителите на Мидълмарч, но мистър Ладисло, който непрекъснато общува с мистър Брук, е голям приятел на старите дами в семейството на мистър Феърбръдър и е готов да превъзнася свещеника до небесата. Една от възрастните дами, лелята мис Нобъл, е прекрасно странно олицетворение на самопожертвувателната доброта, а Ладисло понякога я придружава под ръка. Срещнах ги веднъж на една странична уличка. Знаете как изглежда Ладисло… Дафнис*228 със сако и жилетка, а дребничката възрастна самотна жена се бе пресегнала да го хване под ръка… и двамата бяха сякаш образи от някоя романтична комедия. Но все пак най-добрата препоръка за Феърбръдър ще бъде, ако лично го видите и чуете.
	[*228 _Дафнис_ — в гръцката митология е представен като сицилиански овчар, смятан за основоположник на пасторалната поезия. — Б.пр.]
	За щастие Доротия бе в собствената си стая, когато се провеждаше този разговор, така че нямаше страничен човек, поради чието присъствие Доротия да се смути от това невинно представяне на Ладисло. Тъй като често не обръщаше внимание на личните одумки, Лидгейт бе напълно забравил казаното от Розамонд, че според нея Уил обожавал мисис Късобан. В този миг единствената му грижа беше как да представи най-добре семейството на Феърбръдър. Напълно съзнателно бе наблегнал на най-лошото, което би могло да се каже за пастора, за да превари клюките. В седмиците след смъртта на мистър Късобан той почти не бе срещал Ладисло и не бе чул никаква предупредителна мълва, че довереният помощник на мистър Брук е опасна тема за разговор с мисис Късобан. След като Лидгейт си отиде, описаният от него портрет на Ладисло продължи да витае в съзнанието на Доротия заедно с въпроса за пастора в Лоуик. Какво ли мисли Уил Ладисло за нея? Ще научи ли за онова, от което бузите й пламват, както никога досега? И как ли ще се почувства, когато разбере?… Ала също така тя виждаше съвсем ясно в съзнанието си как той се усмихва на дребната самотна старица. Италиански фокусник с бели мишки!… Тъкмо обратното, той бе човек, когото всички обичаха, понеже умееше да разведри събеседника си, вместо с желязна настойчивост да го натоварва със своите тежнения.


>>	Глава 51

E>
P>
	Природа/партия са все едно,
	тъй логиката свързва ги в кълбо.
	Един е много, много са един,
	въпросът е да си непоклатим.
	А хората са най-различни,
	едни са умни, другите — безлични.
	И всеки е посвоему добър,
	щом прави другиму хатър.
	И щом гласуваш с твърдо „да“,
	ти винаги си оправдан.
P$
E$

	Мълвата за завещанието на мистър Късобан не беше още стигнала до Ладисло — атмосферата бе толкова заредена със събития като разпускането на Парламента и предстоящите избори, а панаирите така кънтяха от сходната врява на пътуващите театри, че никой не обръщаше внимание на семейните шумотевици. Знаменателните „сухи“ избори наближаваха, при които дълбините на обществените нагласи могат да се измерят с ниското ниво на алкохола. По това време Уил Ладисло бе един от най-заетите хора. И макар мисълта за овдовяването на Доротия да не го напускаше, той дотолкова не желаеше да разговаря по този въпрос с когото и да било, че когато Лидгейт го потърси, за да му разкаже за разговора относно пасторската длъжност в Лоуик, той доста раздразнено отговори:
	— Защо ме уведомяваш за всичко това? Не се срещам с мисис Късобан и малка вероятност има да я видя, защото тя живее във Фрешит. Никога не ходя там. Това е запазена територия на торите, а аз и моят „Пайъниър“ сме толкова неканени гости в имението, колкото е един бракониер с пушка.
	Истината бе, че Уил се почувства уязвен, когато забеляза как мистър Брук, вместо непрекъснато да кани младежа в Типтън Грейндж както преди — дори много повече, отколкото самият той желаеше, — сякаш започна да търси поводи да го вика по-рядко. Това беше уж отстъпка от страна на мистър Брук пред гневните нападки на сър Джеймс Четам, но Уил, който долавяше и най-слабия намек по този въпрос, заключи, че искат да го държат далече от Грейндж заради Доротия. Значи близките й гледат на него с известно подозрение? Страховете им бяха напълно излишни — много грешат, ако си въобразяват, че той ще влезе в ролята на беден авантюрист, който се домогва до благоволението на богата жена.
	Досега Уил не бе осъзнавал напълно пропастта между себе си и Доротия — чак сега я усети, когато пристъпи до ръба и зърна младата жена от другата страна. Донякъде подтикнат от вътрешен гняв, започна да мисли дали да не напусне града. За него по-нататък бе невъзможно да проявява интерес към Доротия, без да се изложи на неприятни упреци, дори вероятно и в нейното съзнание, което другите ще се опитват да отровят.
	„Завинаги сме разделени — каза си Уил. — Все едно съм в Рим. Там не би могла да е по-далече от мене.“ Ала много често това, което възприемаме като пълно отчаяние, е всъщност само мъчителна надежда за несбъдната мечта. Имаше най-различни причини, поради които не трябваше да заминава — обществените причини да не напуска поста си в този критичен момент, като зареже мистър Брук, когато се нуждае от напътствия и когато трябва да се върши толкова много агитация, пряка или косвена. Уил не искаше да се откаже от шахматните си ходове в разгара на играта. А всеки кандидат, подкрепящ правилната политика, дори да е с размекнат мозък в съответствие с аристократичното си потекло, може да допринесе за постигане на мнозинство. Да направлява мистър Брук и да го насочва упорито към идеята да подкрепи с гласа си действителния законопроект за реформа, вместо да настоява за независимост, а и за правото по-късно да критикува, не беше лесна работа. Предсказанието на мистър Феърбръдър, че може изведнъж да изникне четвърти кандидат „от нищото“, не се сбъдна и нито сформираната в града парламентарна комисия, нито някое друго сдружение, загрижено да осигури мнозинство в подкрепа на реформите, не съзря съществена причина за намеса, при положение че има втори реформаторски настроен кандидат като мистър Брук, който може да бъде избран за депутат на своя сметка. Очертаваше се битката да е изцяло между Пинкертън, старият представител на торите, Багстър, новият представител на вигите, избран на последните избори, както и Брук, бъдещият независим депутат, който в случая щеше да се обвърже с реформите. Ясно бе, че мистър Холи и неговите сподвижници ще обединят всичките си сили за избирането на Пинкертън, а успехът на мистър Брук ще зависи или от общия сбор отделни гласове, които да надхвърлят гласовете за Багстър, или ако някои поддръжници на торите решат да подкрепят реформите. Вторият случай, разбира се, беше за предпочитане.
	Възможността да се убеждават противниците бе много опасно занимание за мистър Брук. Представата му, че колебливите могат да се спечелят с колебливи твърдения, както и склонността му, щом му хрумне, да поддържа противоположно мнение, създаваше големи ядове на Ладисло.
	— Нали разбираш, в такива неща се прилага тактика — заявяваше мистър Брук. — Говориш на хората половинчато… нагаждаш оценките си според случая… казваш: „Е, да, има нещо вярно в това“, и така нататък. Съгласен съм, че времето е изключително… цялата страна е изпълнена с решимост… политически съюзи… и неща от този род… но понякога режем с твърде остър нож, Ладисло. Гледай сега тия избиратели с десетлировата рента*229. Защо десет? Хубаво, тегли` чертата някъде. Ама защо точно десет? Като се замислиш, това е труден въпрос.
	[*229 Според законопроекта през 1832 г. право да гласуват имали само хора с имот на стойност най-малко десет лири. — Б.пр.]
	— Така е — припряно отговори Уил. — Ала докато чакате да се изработи логически издържан проектозакон, трябва непрекъснато да критикувате и тогава, предполагам, няма да ви изберат в Мидълмарч. Колкото до заиграването с противниците, сега не е време за това.
	В края на краищата мистър Брук винаги се съгласяваше с Ладисло, който продължаваше да му прилича на Бърк*230, заквасен донякъде с духа на Шели. Ала не след дълго дълбокомислието на собствената му тактика надделяваше и той отново се изкушаваше да я прилага, твърде обнадежден. На този етап той бе с приповдигнат дух, който го поддържаше въпреки големите разходи. Но умението му да обнадеждава и убеждава още не бе изпробвано в по-трудни начинания от това, да представя като председател други оратори или да влиза с някой гласоподавател от Мидълмарч в спор, след който обикновено оставаше с усещането, че е стратег по природа и само може да съжалява за късното си впускане в политиката. Той обаче изпита известно чувство за поражение в разговора си с мистър Момзи, главен представител в Мидълмарч на мощна социална сила, търговците на дребно, който същевременно, разбира се, бе един от най-колебливите гласоподаватели в избирателния район — Момзи искаше да снабдява както реформаторите, така и антиреформаторите с кафе и чай от едно и също качество, а и най-безпристрастно да се съгласява с мненията на двата лагера, като съответно изпитва усещането на едновремешния гражданин, че изборът на депутати е голямо бреме за един град. Защото дори и да е съвсем безопасно първоначално да поддържа надеждите на всички партии, идва време, когато неизбежно трябва мъчително да се изправи пред разочаровани порядъчни клиенти, чиито имена са в счетоводните му книги. Беше нещо обичайно за него да получава големи поръчки от мистър Брук в Типтън. Ала същевременно възгледите на мнозина поддръжници на Пинкертън доста натежаваха поради бакалските им потребления. Тъкмо поради това, че смяташе мистър Брук за „не кой знае какъв голям акъллия“, който съответно би простил на един бакалин, че под натиск е пуснал гласа си за политическия противник, мистър Момзи се бе разприказвал в гостната си отзад:
	[*230 _Едмънд Бърк_ (1729–1797) — английски държавник от партията на вигите, политически теоретик и отличен оратор. — Б.пр.]
	— Що се отнася до реформата, сър, ако я погледнем от семейна гледна точка — отбеляза той добродушно, като подрънкваше дребните сребърни монети в джоба си, — тя би ли осигурила мисис Момзи и би ли й помогнала да отгледа шестте си деца, когато мене вече ме няма? Поставям въпроса наужким, като отлично знам какъв е отговорът. Много добре, сър. Питам ви в качеството ми на съпруг и баща как да постъпя, когато някой джентълмен дойде при мене и ми каже: „Прави каквото щеш, Момзи, но ако гласуваш против нас, от другиго ще се снабдявам с бакалски стоки. Когато си подслаждам питието, искам да знам, че подкрепям страната, като поддържам търговци, подходящи по цвят“. Точно тези думи ми се казаха, сър, и то точно от стола, на който сега седите. Но не са казани от почтен човек като вас, мистър Брук.
	— О, не, не… това е тесногръдие, нали разбираш? Докато икономът ми не се оплаче от твоите стоки, мистър Момзи — заяви мистър Брук с помирителен тон, — докато не чуя, че пращаш калпава стока — захар, подправки и неща от този род… никога няма да му наредя да иде другаде.
	— Сър, аз съм ваш смирен слуга и съм ви много благодарен — увери го мистър Момзи, успокоен, че политиката малко просветва за него. — За мене ще е удоволствие да гласувам за джентълмен, който говори така почтено.
	— Е, нали разбираш, мистър Момзи, правилно ще постъпиш, ако застанеш на наша страна. Реформата лека-полека ще огрее всички… страшно важна мярка е… направо азбучна истина, която трябва да се подкрепи, за да последва всичко останало. Напълно съм съгласен с тебе, че трябва да преценяваш нещата от семейна гледна точка. Но обществената нагласа е много важна. Всички ние сме едно голямо семейство, нали разбираш… също като скачени съдове. Ами че гласуването е страшно важно, може да помогне на някого безкрайно далече от тебе… знае ли човек какво може да направи един глас повече — тук мистър Брук поспря, усетил се леко пообъркан, макар че му беше все така забавно. Ала мистър Момзи го отряза с доста решителен тон.
	— Извинявам се, сър, но не мога да си позволя подобно нещо. Когато си давам гласа, трябва да съм наясно какво правя. Моите уважения, но аз трябва да мисля как това ще повлияе на касата и счетоводните ми книги. Човек никога не може да е сигурен с цените. А внезапното им падане точно когато си закупил стафиди, една много нетрайна стока… така де, никога не мога да предвидя вдигането и падането им, което е срамота. Но що се отнася до семейството, всичко се свежда до вземане-даване между длъжник и кредитор, смятам аз. А реформата няма да оправи тези неща, та затова ще гласувам за онова хич нищо да не се променя. Малко хора като мене имат интереса да няма никакви промени, честно казано, промени за мене и за семейството ми. Не съм от тия, дето няма какво да губят. Искам да кажа, няма да загубят реномето си в енорията и в частния си бизнес, както и в очите на височайшата ви особа с големите поръчки, за които имахте добрината да кажете, че няма да ги спрете, щом стоката ви задоволява, независимо дали ще гласувам, или не.
	След този разговор мистър Момзи отиде и се похвали пред жена си, че неговият глас щял да дойде повечко на Брук от Типтън, така че сега хич не го било грижа дали да отиде до урната, или не.
	В случая мистър Брук се въздържа да се похвали с тактиката си пред Ладисло, който от своя страна бе доволен да заяви, че не се вълнува от друг вид предизборна кампания освен от изградената върху убедителни доводи, както и че не си служи с разни машинации, а със солидни познания. Естествено, мистър Брук разполагаше със съветници, добре запознати със същността на гласоподавателя от Мидълмарч, а също и със средствата, които да осигурят невежествения глас на въпросния гласоподавател на страната на реформата, все средства, напълно годни да осигурят този глас и срещу реформата. Уил често току си запушваше ушите. Понякога парламентарните занимания, както всичко останало в живота ни — дори яденето и обличането — едва ли могат да продължат, ако съзнанието ни е изцяло обсебено от тях. Светът е пълен със злонамерени хора, готови да цапат ръцете си с мръсна работа, но Уил се заричаше пред себе си, че неговият принос за избора на мистър Брук ще е напълно порядъчен.
	Ала дали наистина ще успее по този начин да допринесе за мнозинството в името на справедливата кауза, бе доста съмнително според него. Той бе написал много речи и нахвърлял бележки за речи, но скоро започна да схваща, че ако в мозъка на мистър Брук има достатъчна вместимост да се съхрани някакво съждение, после той може изведнъж да го изпусне, да се втурне да го дири и накрая съвсем да се обърка. Да събираш документи, е един начин да служиш на страната си, ала да запомниш съдържанието им, е съвсем друг. Не! Единственият начин, по който можеше да се принуди мистър Брук да се сети за подходящите доводи в подходящия момент, бе само когато те до такава степен са му втълпени, че запълнят цялото пространство в мозъка му. Ала въпросът бе да се намери достатъчно пространство, защото толкова много неща бяха предварително натъпкани там. Самият мистър Брук отбелязваше, че когато говори, му пречат многото идеи в главата.
	Сега обаче умението на Ладисло като съветник щеше да се изпробва, защото преди деня на номинациите мистър Брук трябваше да изложи намеренията си пред почитаемите избиратели в Мидълмарч от балкона на „Белият елен“ — много удобно разположен в близост до пазара, с доста голямо пространство отпред и две странични пресечки. Беше хубава майска утрин и надеждата витаеше из въздуха. Съществуваха изгледи за сътрудничество между комитетите на Багстър и на Брук, където присъствието на мистър Булстроуд, мистър Стандиш, либералният адвокат, и на производители като мистър Плимдейл и мистър Винси придаваха тежест, почти надвишаваща тази на мистър Холи и сподвижниците му, поддръжниците на Пинкертън, разположили се в „Зеленият дракон“. Мистър Брук бе изпълнен със съзнанието, че нападките срещу него от страна на „Тръмпет“ са намалели поради направените реформи като поземлен собственик през последната половин година, а сега, когато премина с каретата през града, се почувства донякъде благосклонно посрещнат, така че усещаше как сърцето му радостно бие под бежовата жилетка. Ала всичко изглежда доста розово до настъпването на критичния момент.
	— Нещата сякаш са наред, а? — отбеляза мистър Брук, докато тълпата се събираше. — Във всеки случай ще имам доста много слушатели. Харесва ми тая работа… да се изправиш пред публика, съставена от собствените ти съседи, нали разбирате?
	За разлика от мистър Момзи, тъкачите и щавачите от Мидълмарч никога не бяха възприемали мистър Брук като съсед и изобщо не бяха привързани към него, сякаш бе някакъв пришълец. Ала те изслушаха много търпеливо всички, които представиха кандидата, макар че един от говорителите, политическа персона от Брасинг, говори толкова изчерпателно, че бе направо трудно да си представиш какво повече би могъл да каже самият кандидат. Междувременно тълпата нарасна, а въпросната политическа фигура вече приближи края на речта си. Мистър Брук усети чувствителна промяна в настройката си, но продължи да оправя монокъла си, да мести книжата пред себе си и да си разменя реплики с членовете от комисията също като човек, който не се притеснява да вземе думата.
	— Ще глътна още една чашка шери, Ладисло — непринудено подхвърли той на Уил, застанал точно зад него, който веднага му подаде предполагаемото подкрепително. Тази стъпка беше много неуместна, защото мистър Брук бе въздържател и изпиването на втора чашка много скоро след първата бе внезапно натоварване на организма и вместо да съсредоточи вниманието на господина, го разсея. Моля, влезте в положението му! Толкова много английски господа се провалят с речи относно съвсем лични съображения, а Брук искаше да служи на страната си, като стане депутат — това също може да е по лични съображения, ала щом веднъж се предприеме подобна стъпка, задължително се налага да се произнесе реч.
	Мистър Брук изобщо не се безпокоеше за началото на речта. Усещаше, че там всичко ще е наред, тъкмо на място, изречено както трябва като куплети от Поуп. Потеглянето ще е лесно, ала гледката на откритото море може да е стряскаща. „Ами въпросите!“, подхвърли събудилият се скрит демон в стомаха му.
	— Някой може да зададе въпроси за сроковете… Ладисло — продължи той на глас, — подай ми записките със сроковете.
	Когато мистър Брук се представи на балкона, одобрителните възгласи бяха достатъчно силни, за да заглушат всички викове, дюдюкания, освирквания и други звуци на неодобрение, които бяха толкова сдържани, че мистър Стандиш (безспорно много печен в тези работи) прошепна в ухото на съседа си: „Боже мой, това не е на добро. Холи си е наумил нещо друго“. И все пак възгласите бяха възторжени и рядко може да се види кандидат, по-приветлив от мистър Брук — той застана, пъхнал записките със сроковете в горния си джоб, хванал с лявата ръка перилата на балкона, като с дясната оправяше монокъла си. Най-очебийните неща във външния му вид бяха бежовата жилетка, късо подстриганата светла коса и невъзмутимата му физиономия.
	— Господа… избиратели от Мидълмарч.
	Тези думи бяха толкова на място, че кратката пауза след тях беше нещо съвсем естествено.
	— Безкрайно съм радостен да съм тук… никога не съм бил толкова горд и щастлив… така щастлив, нали разбирате?
	Това бяха силни думи, но не най-подходящите, защото за жалост находчивото начало се бе изпарило… дори куплетите от Поуп могат да ни се изплъзнат и изчезнат, когато се сковем от страх, а чашката шери обвие като пушек мислите ни. Ладисло, който стоеше на прозореца зад оратора, си помисли: „Свършено е. Единственото спасение е все някак всичко да мине криво-ляво, щом не става винаги най-доброто“. А междувременно мистър Брук, забравил всичко намислено, потърси опора в себе си и уменията си — винаги много подходяща и благодатна тема за един кандидат.
	— Аз съм ви непосредствен съсед, скъпи мои приятели… познавате ме като съдия от много време… винаги съм се занимавал активно с обществена дейност… с машини, с чупене на машини… много от вас имат достъп до машини… а аз се занимавам точно с това напоследък. Това не върши работа, както разбирате, да се чупят машини, всичко трябва да продължи гладко — търговията, производството, доставката на суровини… неща от този род… след Адам Смит… това трябва да продължи. Трябва да обърнем поглед към целия свят… „Мащабен поглед“… трябва да обгърнем всичко, „от Китай до Перу“, както бе казал някой… мисля, че Джонсън, „Рамблър“*231, нали разбирате? Аз и това правя до известна степен… но не чак до Перу. Невинаги съм си стоял вкъщи, разбрах, че не става тази работа. Ходил съм в Левънт, докъдето стигат някои стоки от Мидълмарч… а също и в Прибалтика. Прибалтика, нали разбирате?
	[*231 _„Рамблър“_ — списание, издавано от Самюел Джонсън (1709–1784), английски лексикограф и критик. — Б.пр.]
	Като се ровеше из спомените си по този начин, мистър Брук можеше лесно да се оправи и щеше съвсем безпрепятствено да се завърне от най-отдалечените морета, ала враговете му бяха подготвили дяволска клопка. Изведнъж над раменете на тълпата, почти срещу самия Брук, само на десетина ярда разстояние, се издигна чучело на депутата, с бежова жилетка, монокъл и невъзмутима физиономия. Почти по същото време из въздуха се разнесе папагалско ехо на изреченото от него, сякаш бе глас на кукувица. Всички присъстващи погледнаха към отворените прозорци на къщите в двете странични улички, ала там или нямаше никой, или стояха ухилени зрители. Дори и най-невинното ехо крие в себе си някакъв палав присмех, когато повтаря казаното от сериозен оратор, ала в случая ехото съвсем не бе невинно. То не предаваше съвсем точно всяка дума като истинско ехо, а напълно злонамерено подбираше само някои. Когато ехото повтори „Прибалтика, нали разбирате“, лекият смях сред публиката прерасна във всеобщ кикот и ако не беше отрезвяващият партиен дух в името на великата обществена кауза, който по стечение на обстоятелствата се свързваше с „Брук от Типтън“, смехът можеше да затресе и хората от комисията. Мистър Булстроуд укорително запита защо новата полиция не е на мястото си, ала трудно можеше някакъв си глас току-така да се хване за яката, а пък и би било твърде двусмислено, ако някой започне да замеря чучелото на кандидата, защото самият Холи вероятно е очаквал подобно нещо.
	Мистър Брук не бе в състояние бързо да долови звуците отвън, освен общото изпаряване на всякакви идеи вътре в себе си. Дори ушите му леко пищяха, така че той бе единственият човек, все още не чул ясно ехото, нито пък беше съзрял подобието на себе си. Малко са нещата, които така осезателно притъпяват сетивата ни, както тревогата какво трябва да кажеш пред тълпата. Мистър Брук чу смеха, ала той бе очаквал, че торите ще се опитат да предизвикат безредие, а понастоящем бе допълнително възбуден от тръпчивото, парливо усещане, че забравеното въведение се завръща при него, за да го измъкне от Прибалтика.
	— Това ми напомня — продължи той, като пъхна небрежно ръка в страничния си джоб, — че ако се налага да изтъкна подобен случай от миналото, нали разбирате… но правилните неща са винаги единствени по рода си… но ето например Чадам. Не бих казал, че е трябвало да подкрепя Чадам, или Пит*232, младия Пит… той не беше човек с идеи, а на нас ни трябват идеи, нали разбирате?
	[*232 _Уилям Пит_, известен още като _граф Чадам_ (1708–1778) — английски държавник от страна на вигите. Вторият му син, също _Уилям Пит_ (1759–1806), е избиран два пъти за министър-председател. — Б.пр.]
	— По дяволите с идеите ти! Подкрепяме законопроекта — дочу се висок груб глас от тълпата долу.
	Изведнъж невидимото лице, действало досега като ехо, повтори: „По дяволите с идеите ти! Подкрепяме законопроекта!“. Последва смях, по-силен от всякога, и за пръв път замлъкналият мистър Брук чу ясно подигравателното ехо. Ала то сякаш се присмиваше на провикналия се, поради което изглеждаше насърчително, така че господинът любезно отговори:
	— Има нещо вярно в това, което казваш, приятелю мой, и за какво друго да се срещаме, ако не изразим мнението си… за свобода на възгледите, свобода на словото, край на ограниченията… изобщо за неща от този род. Е, законопроектът… ще получите законопроекта… — След тези думи мистър Брук поспря за миг, за да намести монокъла си и да извади записките от горния си джоб, изпълнен с усещане за практицизъм и за уточняване на подробностите. Невидимото ехо продължи:
	— Ще получите законопроекта, както и сметката за разходите, мистър Брук, за изборната надпревара и мястото извън Парламента на стойност петстотин лири, седем шилинга и четири пенса.
	След последвалия оглушителен смях мистър Брук почервеня, изпусна монокъла си и като се огледа объркано наоколо, забеляза карикатурното подобие на себе си, приближило се съвсем близо до него. В следващия миг видя как чучелото бе печално оплескано от хвърлени яйца. Духът му се приповдигна, а също и гласът:
	— Шутовщина и разни номера осмиват изпробването на истината… всичко това е много забавно.
	В този миг едно яйце твърде неприятно се разби в рамото на мистър Брук, точно когато ехото повтаряше: „Всичко това е много забавно“. А после последва градушка от яйца, главно насочени към чучелото, ала някое от време на време току удряше първообраза, уж съвсем случайно. Сред тълпата се движеше върволица от новопристигнали. Подсвиркванията, виковете, дюдюканията и свирките създадоха огромна суматоха, защото се сливаха с крясъците и боричкането за потушаване на врявата. Ничий глас не беше така мощен, за да се извиси над шумотевицата, така че мистър Брук, целият оцапан, не можеше повече да устоява. Разочарованието не би било така смазващо, ако нападките не бяха толкова по момчешки подигравателни. Едно истинско нападение, за което вестникарският репортер би могъл да заяви, че е „застрашило ребрата на образования джентълмен“, или пък да свидетелства, че „подметките на джентълмена са се показали над перилата на трибуната“, навярно предлагаше по-голяма утеха.
	Мистър Брук влезе в комитетската стая, като заяви, доколкото можа по-нехайно:
	— Получи се малко лошо, нали разбирате? Лека-полека щях да накарам хората да ме слушат… но те не ми дадоха никакво време. Лека-полека щях да заговоря за законопроекта, нали разбирате? — добави той, като погледна Ладисло. — Както и да е, всичко ще е наред при номинацията.
	Ала липсваше единодушие по въпроса, че всичко щяло да е наред. Тъкмо обратното. Хората от комисията изглеждаха много мрачни, а политическата персона от Брасинг пишеше трескаво, сякаш изготвяше нови подходи.
	— Бойър е виновникът — плахо се обади мистър Стандиш. — Толкова съм сигурен в това, сякаш предварително е съобщено. Много го бива да говори с корема си и го направи добре, боже мой! Холи неотдавна го покани на вечеря. Този Бойър има скрит талант.
	— Е, слушай, нали разбираш, ти никога не си ми споменавал за него, Стандиш, защото иначе и аз можех да го поканя на вечеря — отбеляза горкият мистър Брук, който напоследък бе канил твърде много хора за доброто на страната.
	— Няма по-голям мизерник в Мидълмарч от Бойър — заяви възмутено Ладисло, — но изглежда, че мизерниците винаги накланят везните.
	Уил бе много ядосан на себе си, както и на „началника“ си, така че отиде да се затвори в квартирата си, почти решен да зареже „Пайъниър“ заедно с мистър Брук. Защо трябва да остава тук? Ако непреодолимата пропаст между него и Доротия някога изобщо може да се запълни, това може да стане само ако замине оттук и се залови с нещо съвсем друго, вместо да стои и съвсем заслужено да предизвиква презрение в ролята на помощник на мистър Брук. А после го обзе младежката му мечта за чудесата, които би могъл да направи, да кажем, след пет години — политическите памфлети и политическите речи ще се ценят много повече тогава, след като общественият живот се разрасне и придобие национални мащаби, и тези дарби биха могли да му донесат признание, така че вероятно няма да се налага да моли Доротия да слезе на по-ниско стъпало заради него. Пет години — но само ако е убеден, че тя държи на него повече, отколкото на всички останали, само ако я накара да разбере, че се отдръпва временно, докато успее да признае любовта си без всякакво унижение. Едва тогава може да замине спокоен и да се залови за кариера, съвсем възможна на двайсет и пет години с оглед на вътрешната логика на нещата, според която талантът носи слава, а славата — всички останали блаженства. Уил умееше да говори, да пише и стига да реши, бе в състояние да навлезе във всякаква материя, като възнамеряваше винаги да е на страната на разума и справедливостта, за които да отдаде цялата си пламенност. Защо пък един ден да не бъде понесен на ръце от тълпата, изпълнен с чувството, че напълно е заслужил подобни почести? Без съмнение той ще напусне Мидълмарч, ще замине за големия град и ще стане достоен за слава, като изучи право.
	Но не веднага. Не и докато не се установи връзка между него и Доротия. Няма да се успокои, докато тя не разбере по какви причини — дори и самата тя да го избере за съпруг — той не би се оженил за нея. И затова трябва да запази службата си и да изтърпи мистър Брук още малко.
	Ала много скоро му се удаде случай да разбере, че мистър Брук го е изпреварил в намерението да преустановят взаимоотношенията си. Гласовете отвън, както и отвътре се обединиха, за да накарат този филантроп да предприеме по-сериозна стъпка от обичайните за благото на човечеството, като се оттегли в полза на друг кандидат, на когото той прехвърли облагите от агитаторските си маневри. Господинът нарече този свой ход крайна мярка, но призна, че здравето му не издържа на голямото напрежение, както бе предполагал.
	— Чувствам стягане в гръдния кош… това не бива да продължава — заяви той пред Ладисло като някакво обяснение за развоя на нещата. — Трябва да се спра на едно място. Горкият Късобан беше едно предупреждение, нали разбираш? Постигнах голям напредък, а и прекопах канал. Доста груба работа е… да се занимаваш с изборна кампания, а, Ладисло? Смея да кажа, че и ти се измори от нея. И все пак прекопахме канал с „Пайъниър“… положихме основите на нещата и така нататък. По-обикновен човек от тебе може да продължи сега… по-обикновен, нали разбираш?
	— Да не би да искате да се откажа? — попита Уил, като лицето му пламна, той стана от писалището и направи няколко крачки с ръце в джобовете. — Готов съм да го направя, когато пожелаете.
	— Колкото до това, дали желая, скъпи мой Ладисло, аз имам най-високо мнение за способностите ти. Но що се отнася до „Пайъниър“, посъветвах се малко с хората на наша страна и те са склонни да го поемат в свои ръце… да ме освободят един вид… и да продължат всъщност. И при това положение ти може да пожелаеш да се откажеш… може да намериш по-добро поле за изява. Тези хора може и да нямат такова високо мнение за тебе, каквото аз винаги съм имал, като мой alter ego, дясна ръка… макар че винаги съм очаквал да се занимаваш с друго. Ще ми се да опитаме с Франция. Ще напиша за тебе всякакви писма… на Алторп*233 и хора от този род.
	[*233 _Виконт Алторп_, или _Джон Чарлс Спенсър_ (1782–1845) — лидер на вигите, министър на финансите (1830–1834). — Б.пр.]
	— Много съм ви благодарен — гордо отговори Ладисло. — Щом вие се разделяте с „Пайъниър“, няма защо да ви безпокоя относно стъпките, които ще предприема. Мога да предпочета да продължа тук засега.
	След като Брук си тръгна, Уил си каза наум: „Останалите членове на семейството го притискат да се освободи от мене и той вече не държи да стоя при него. Но ще остана толкова, колкото желая. Ще си тръгна по собствена воля, а не защото те се страхуват от мене“.


>>	Глава 52

E>
P>
	Сърцето наложи си само`
	най-трудния си дълг.
@	Уилям Уърдзуърт*234
	[*234 Уилям Уърдзуърт. Лондон, 1802. — Б.пр.]
P$
E$

	В тази юнска вечер, когато мистър Феърбръдър беше вече научил, че ще му се повери службата на пастор в Лоуик, в малката старомодна гостна цареше веселие и дори ликовете на известните адвокати сякаш гледаха със задоволство от портретите. Майка му така и не докосна чая и препечената си филийка, ала седеше с обичайната си изискана сдържаност, като възбудата й се долавяше само в пламналите бузи и грейналите очи, които сякаш внезапно приближаваха старата жена до младежката й същност, а най-накрая дамата каза решително:
	— Най-голямата радост, Камдън, е, че напълно заслужаваш всичко това.
	— Получи ли човек добра служба, майко, дали я заслужава, е от второстепенно значение — отговори синът, който преливаше от щастие, без да се опитва да го скрие. Радостта бе толкова всепроникваща, че можеше да блика навън, а също така да озарява и вътрешната нагласа, така че отстрани човек можеше да долови в погледа както мислите му, така и задоволството му.
	— Е, лельо — продължи той, като потри ръце и погледна мис Нобъл, която издаваше кроткото мъркане на коте, — вече на трапезата винаги ще има бонбони за тебе, за да ги отмъкваш и да ги раздаваш на децата, а също и много нови чифтове чорапи за подарък, а ти самата ще си кърпиш своите повече от всякога.
	Мис Нобъл кимна на племенника си, като се засмя тихо и донякъде стреснато, защото току-що вече бе пуснала една допълнителна бучка захар в кошницата си поради новото назначение.
	— А колкото до тебе, Уини — продължи свещеникът, — няма да ти преча да се омъжиш за който и да е ерген от Лоуик… за мистър Соломон Федърстоун например, стига да знам, че си влюбена в него.
	Мис Уинифред, която през цялото време не откъсваше очи от брат си и изразяваше по свой начин радостта си, като плачеше горко, се усмихна през сълзи и каза:
	— Ти трябва да ми дадеш пример, Кам, като се ожениш.
	— С удоволствие бих го направил. Но кой ли пък ме обича? Та аз съм загубен стар ерген — заяви свещеникът, като се изправи, бутна встрани стола и се поогледа. — Какво ще кажеш, майко?
	— Ти си хубав мъж, Камдън, макар че не си толкова представителен като баща ти — отбеляза старата дама.
	— Бих искала да се ожениш за Мери Гарт, братко — възкликна мис Уинифред. — Тя така ще ни развеселява в Лоуик.
	— Чудесно! Говориш така, сякаш младите жени са се строили за избор, подобно на птици на пазара. Сякаш аз само трябва да посоча и всяка ще ме вземе — каза свещеникът, без да уточнява каквото и да било.
	— Не искаме всяка — каза мис Уинифред. — Но одобряваме мис Гарт, нали, майко?
	— Ще подкрепя избора на сина си — заяви мисис Феърбръдър с възхитителен такт — и избраната съпруга ще е добре дошла, Камдън. Когато се преместим в Лоуик, ще искаш да играеш вист вкъщи, а Хенриета Нобъл не става за игра на вист. (Мисис Феърбръдър винаги наричаше дребничката си възрастна сестра с това внушително име.)
	— Вече ще я карам без вист, майко.
	— Защо, Камдън? По мое време вистът се възприемаше като неоспоримо забавление за един пастор — възпротиви се мисис Феърбръдър, непосветена относно смисъла на виста за сина й, така че възрази с доста остър тон, сякаш оспорваше опасна нова доктрина.
	— Ще съм прекалено зает, за да играя вист. Ще имам две енории — отговори свещеникът, предпочел да не обсъжда достойнствата на тази игра.
	Той вече беше заявил пред Доротия:
	— Не се чувствам задължен да се откажа от църквата „Сейнт Ботолф“. Въпреки че се борят срещу съвместителството, ще е глупаво да отстъпя на друг по-голямата част от парите. Проява на сила е не да се откажеш от власт, а да я използваш разумно.
	— Мислих по този въпрос — каза Доротия. — Поне що се отнася до мене. Аз смятам, че е по-лесно да се откажеш от власт и пари, отколкото да поемеш задълженията. Правото да се назначи пастор може да изглежда неподходящо за мене, но все пак разбрах, че аз трябва да го направя, а не някой друг.
	— А аз от своя страна се задължавам да действам така, че вие никога да не съжалявате за упражнената власт.
	Той бе от онази порода хора, чиято съвест става извънредно будна, когато житейските несгоди намалеят. Не изтъкваше своето смирение и дълбоко в душата си изпитваше срам, че поведението му не е било лишено от пороци, каквито други, неудостоени с пасторски пост, нямат.
	— По-рано често исках да съм станал нещо друго вместо свещеник — признаваше той пред Лидгейт, — но може би е по-добре да се опитам да бъда колкото е възможно по-добър пастор. Разбираш, че това е гледната точка на пастора с отлична служба, която премахва всякакви затруднения — добави той усмихнат.
	Свещеникът наистина вярваше, че задълженията му няма да са трудни. Ала Дългът има навика да поднася изненади — все едно да поканиш някой едър приятел да ти гостува, а той да вземе да си счупи крака на стълбите в дома ти.
	Не мина и седмица и Дългът цъфна в кабинета му, приел облика на Фред Винси, който се бе завърнал от колежа „Омнибус“ с бакалавърска диплома.
	— Притеснявам се да ви безпокоя, мистър Феърбръдър — каза Фред, чието открито чисто лице будеше доверие, — но вие сте единственият приятел, с когото мога да се посъветвам. Разказах ви всичко преди време и вие бяхте толкова отзивчив, че не мога да не се обърна отново към вас.
	— Седни, Фред, готов съм да те изслушам и да направя каквото мога — заяви пасторът, който, погълнат от предстоящото преместване, бе зает с опаковането на някои дребни вещи и продължи да работи.
	— Исках да ви кажа… — Фред се поколеба за миг, а после решително заяви, — че вече мога да стана свещеник. Всъщност както и да го мисля, няма какво друго да правя. Не ми харесва тази професия, но е страшно трудно да заявя това пред баща ми, след като той е похарчил толкова много пари, за да получа такова образование. — Фред отново замълча за миг, а после повтори: — А и няма какво друго да правя.
	— Аз говорих с баща ти по този въпрос, Фред, но не постигнах нищо. Каза ми, че било късно. Ти обаче вече си прескочил едно препятствие. Какви други затруднения имаш?
	— Просто не харесвам тази професия. Не харесвам божественото, проповедите, както и задължението да изглеждам сериозен. Обичам да яздя из полята и всичко, което правят другите мъже. Не искам да кажа, че ще стана някой безделник, но не ми допадат нещата, които се очакват от един свещеник. И все пак какво друго бих могъл да правя? Баща ми не може да ми осигури средства, иначе бих се захванал със земеделие. А и не може да ми намери работа в своя бранш. И, разбира се, сега е невъзможно да се захвана да уча за адвокат или доктор, защото баща ми очаква да започна да печеля. Много хубаво е да ми разправят, че ще сбъркам, ако стана свещеник, но тези, които ми го казват, все едно ме съветват да хвана пущинака.
	В гласа на Фред се прокрадна недоволство и укор и мистър Феърбръдър би бил склонен да се поусмихне, ако умът му не заработи в друга насока и не си представи повече, отколкото му казваше Фред.
	— Срещаш ли затруднения с доктрините… с трийсет и деветте догми на Англиканската църква? — попита той, като се опитваше да се съсредоточи върху въпроса заради Фред.
	— Не, смятам, че те са наред. Нямам някакви аргументи, за да ги оборя, а и много по-умни, по-благородни от мене хора ги подкрепят. Би било нелепо от моя страна да изтъквам възражения, сякаш мога да бъда съдник — чистосърдечно отговори Фред.
	— В такъв случай сигурно ти е хрумвало, че можеш да бъдеш приличен енорийски свещеник, без да си теолог по душа.
	— Разбира се, ако трябва да стана свещеник, ще се старая да изпълнявам задълженията си, даже и да не ми харесват. Смятате ли, че някой би могъл да ме упрекне?
	— За това, че служиш в черквата при такива обстоятелства ли? Това зависи от собствената ти съвест, Фред… как виждаш цената, която трябва да платиш, и доколко си разбрал какво налага постът ти. Мога само да ти кажа за себе си, че винаги съм бил твърде нехаен, а това впоследствие ме е измъчвало.
	— Но има и друго затруднение — заяви Фред, като се изчерви. — Не съм ви казвал преди, макар че може би съм подхвърлял някои неща и вие сте се досетили. Има един човек, когото много обичам. Обичам я още от детските си години.
	— Мис Гарт, предполагам? — попита свещеникът, съсредоточено вторачен в някакви етикети.
	— Да. На всичко съм съгласен, ако тя ме приеме. И съм сигурен, че тогава ще бъда много порядъчен човек.
	— И според тебе Мери отговаря на чувствата ти, така ли?
	— Никога не би признала. А преди време ме накара да й обещая, че няма да й говоря повече по този въпрос. Като най-вече си е наумила, че не трябва да ставам свещеник. Знам това. Но не мога да се откажа от нея. Смятам, че тя не е безразлична към мене. Снощи видях мисис Гарт и тя ми каза, че Мери е отседнала заедно с мис Феърбръдър в пасторския дом в Лоуик.
	— Да, много мило от нейна страна, че помага на сестра ми. Желаеш ли да идеш там?
	— Не, но искам да ми направите голяма услуга. Притеснявам се, че ви безпокоя, но Мери може да се вслуша в думите ви, ако й съобщите, че… искам да кажа, че трябва да стана свещеник.
	— Това е доста деликатна задача, Фред. Би означавало, че съм убеден в чувствата ти към нея, а за да подхвана подобна тема, както очакваш от мене, би трябвало да я попитам дали и тя ти отвръща със същото.
	— Точно това искам да ви каже — наивно отговори Фред. — Не знам как да постъпя, докато не разбера какви са чувствата й.
	— Имаш предвид, че от това ще прецениш дали да станеш свещеник, или не, така ли?
	— Ако Мери каже, че никога няма да ме приеме, все едно е в каква насока ще сгреша.
	— Това е глупаво, Фред. Хората преживяват любовта си, но трудно преживяват последствията от своето безразсъдство.
	— Не се преживява любов като моята. Откакто се помня, обичам Мери. Ако трябва да се откажа от нея, това значи все едно да се науча да се движа с дървени протези.
	— А тя няма ли да се обиди от намесата ми?
	— Няма, сигурен съм в това. Тя ви уважава повече от всекиго и няма да се измъкне с шега, както прави с мене. Разбира се, аз не бих могъл да разкажа всичко това на друг човек, нито пък да помоля друг да поговори с нея освен вас. Няма друг, който да е такъв добър приятел и на двамата. — Фред замълча за миг, а после с жални нотки добави: — Тя трябва да признае, че аз се постарах, за да се дипломирам. Трябва да вярва, че аз ще полагам усилия заради нея.
	Настъпи кратко мълчание, а после мистър Феърбръдър остави работата си и като подаде ръка на Фред, каза:
	— Добре, момчето ми. Ще направя, каквото желаеш.
	Същия ден мистър Феърбръдър отиде до пасторския дом в Лоуик на кон, който тъкмо бе подготвил. „Аз определено съм изсъхнал клон — помисли си той, — а младите вейки ме изтикват встрани.“
	Завари Мери да бере рози в градината и да разпръсква листенцата върху един чаршаф. Слънцето се бе снишило и високите дървета хвърляха сенки върху тревистите пътеки, по които вървеше Мери без боне или чадърче. Тя не забеляза приближаването на мистър Феърбръдър по тревата и тъкмо се бе навела и отправяше нравоучителни слова към дребния бял териер със светлокафяви петна, който непрекъснато стъпваше по чаршафа и душеше листенцата от рози, разпръснати от Мери. Тя бе хванала предните лапички на кучето с една ръка и вдигнала наставнически показалец с другата, а то бе свъсило вежди и изглеждаше смутено.
	— Флай, срамувам се заради тебе — каза Мери със сериозен плътен глас. — Подобно поведение не подхожда на едно разумно куче. Човек би казал, че се държиш като някой глупав млад джентълмен.
	— Вие сте безмилостна към младите джентълмени, мис Гарт — заяви свещеникът, застанал на два ярда разстояние от нея.
	Мери се стресна и изчерви.
	— Флай винаги ми дава основания — отговори тя засмяно.
	— Но не и младите джентълмени.
	— О, мисля, че само някои от тях. Защото други стават прекрасни мъже.
	— Доволен съм от това признание, защото сега искам да насоча вниманието ви към един млад джентълмен.
	— Надявам се да не е някой глупак — отговори Мери, като започна отново да бере рози, усетила, че сърцето й заби неспокойно.
	— Не. Макар че мъдростта не е най-силното му качество, а по-скоро неговата обичливост и искреност. Всъщност тези две качества крият по-голяма мъдрост, отколкото смятат хората. Надявам се, че чрез това описание вече се досещате за кой млад джентълмен става дума.
	— Мисля, че се досещам — решително отговори Мери, като лицето й придоби по-сериозен израз, а ръцете й изстинаха. — Трябва да е Фред Винси.
	— Той ме помоли да ви попитам как гледате на това, той да стане свещеник. Надявам се да не приемете съгласието ми да поговоря с вас като дързост от моя страна.
	— Съвсем не, мистър Феърбръдър — възкликна Мери, като остави розите и скръсти ръце, ала не можеше да вдигне очи. — Винаги се чувствам горда, когато имате нещо да ми кажете.
	— Но преди да поговорим по този въпрос, нека първо само да се спра на нещо, което баща ви сподели с мене. Впрочем това беше същата онази вечер, когато пак изпълнявах заръка на Фред точно след заминаването му за колежа. Мистър Гарт ми разказа какво се е случило в нощта, когато Федърстоун умря… как сте отказали да изгорите завещанието. Баща ви сподели, че сте изпитвали угризения на съвестта по този въпрос, защото съвсем непредумишлено сте попречили на Фред да получи десет хиляди лири. Запомних този случай и след това научих нещо, което би могло да ви накара да се отърсите от всякакви угризения… да ви покаже, че не е необходимо изкупление на греха.
	Мистър Феърбръдър поспря за миг и погледна Мери. Той възнамеряваше да представи Фред в най-добра светлина, ала същевременно си помисли, че би било добре да я накара да се отърси от чувството на вина и да не прибягва до това, което понякога жените правят, като навреждат на мъжа със сватба като един вид отплата за греха им. Бузите на Мери бяха почнали да аленеят, но тя не продума нищо.
	— Смятам, че постъпката ви с нищо не промени съдбата на Фред. Уверен съм, че първото завещание не би било законно след изгарянето на второто. Би било възприето като несъстоятелно, ако се оспореше. А изобщо не се съмнявайте, че то щеше да се оспори. Така че в това отношение трябва да се освободите от всякакви угризения.
	— Благодаря ви, мистър Феърбръдър — каза Мери с много сериозен глас. — Признателна съм ви, че разбирате чувствата ми.
	— Е, сега вече мога да продължа. Както знаете, Фред се е дипломирал. Той направи усилия в това отношение и сега въпросът е с какво ще се занимава. Това е труден въпрос, защото е склонен да изпълни желанието на баща си и да стане свещеник, макар да сте наясно не по-малко от мене, че преди това бе твърдо против подобно занимание. Аз го поразпитах за тези неща и трябва да призная, че както изглежда, не виждам никакви непреодолими обстоятелства да стане свещеник. Той твърди, че ще се постарае да постигне най-доброто в професията си, но само при едно условие. Ако това условие се изпълни, ще направя всичко по силите си да помогна на Фред да напредне. След време… не веднага, разбира се… той може да ми стане помощник и ще има толкова много работа, че заплащането му ще е почти толкова, колкото аз вземах като свещеник. Но повтарям пак, че има условие, без което всичко това не може да стане. Той разкри сърцето си пред мене, мис Гарт, и ме помоли да се застъпя за него. Условието е свързано изцяло с вашите чувства.
	Мери изглеждаше така дълбоко развълнувана, че след миг мистър Феърбръдър добави:
	— Казано съвсем просто, Фред няма да предприеме нищо, което да намали вероятността вие да се съгласите да му станете жена. Но ако има подобна възможност, той ще положи огромни усилия във всяка област, одобрена от вас.
	— Не бих могла да заявя, че някога наистина ще му стана съпруга, мистър Феърбръдър. Но със сигурност няма да се омъжа за него, ако стане свещеник. Това, което казахте, е много благородно и великодушно. И за миг не ми идва наум да ви противореча. Просто аз имам своя момински подигравателен поглед към нещата — каза Мери с подновени игриви нотки в гласа, които придадоха очарование на скромния й отговор.
	— Той очаква аз да му предам точно какво мислите — рече мистър Феърбръдър.
	— Не мога да обичам човек, който изглежда смешен — отговори Мери, без желание да се задълбочава във въпроса. — Фред притежава достатъчно разум и познания, за да се изяви, ако пожелае, в някоя солидна светска професия, но не мога да си го представя да проповядва, да убеждава, да произнася благословии и да се моли за болните, без да мисля, че изглежда карикатурен. Ако стане свещеник, това ще е само проява на лицемерно благоприличие, а аз смятам, че няма нищо по-презряно от подобно малоумно благоприличие. Мислех си подобно нещо и за мистър Краус с безизразното му лице, безупречния чадър и мънкащите кратки речи. Какво право имат подобни хора да представят християнството… сякаш това е институция за изява на благоприлични идиоти, сякаш… — тук Мери се опомни. Тя така се бе разгорещила, като че ли говореше на Фред, а не на мистър Феърбръдър.
	— Младите жени са много строги. Те не изпитват натоварване от работата като мъжете, макар че може би трябва да отбележа, че вие сте изключение. Но вие не поставяте Фред толкова ниско, нали?
	— Не, не. У него има много разум, но мисля, че няма да може да го прояви като свещеник. Той ще е истинско олицетворение на свещеническо притворство.
	— Значи, отговорът е недвусмислен. Като свещеник той не може да храни никакви надежди, така ли?
	Мери кимна с глава утвърдително.
	— Но ако се изправи пред всякакви предизвикателства, за да си изкарва прехраната по друг начин… вие ще му дадете надежда, нали? Може ли да разчита, че ще ви спечели?
	— Не мисля, че Фред се нуждае отново да му повтарям това, което вече съм му казала — отговори Мери с известно раздразнение. — Имам предвид, че той не трябва да задава подобни въпроси, докато не постигне нещо действително достойно, вместо само да обещава.
	Мистър Феърбръдър замълча за минута или повече, а после, когато двамата завиха и поспряха в сянката на клена в края на тревистата пътека, той каза:
	— Разбирам, че се противопоставяте на всякакви опити да ви обвържат, но все пак чувствата ви към Фред или изключват всякаква обич към друг, или не. И съответно той или може да разчита, че ще останете неомъжена, докато заслужи ръката ви, или пък ще бъде разочарован. Извинявай, Мери — знаеш, че те подлагах на катехизис, като те наричах с това име, — но когато истината за чувствата на една жена засягат щастието на даден човек… а може и на повече от един… мисля, че би било по-благородно от нейна страна да бъде напълно открита и пряма.
	Мери на свой ред замълча, като се зачуди не на поведението на мистър Феърбръдър, а на тона му, в който потрепна дълбоко сподавено чувство. Когато й хрумна странната идея, че думите му може да се отнасят и до него самия, тя направо не повярва на това и се засрами, че й е дошло наум подобно нещо. Никога не си е представяла, че би могъл да я обича някой друг мъж освен Фред, който се бе оженил за нея с пръстенче от чадър още когато тя носеше къси чорапки и сандали с каишки. А още по-малко, че може да значи нещо за мистър Феърбръдър, най-умният мъж сред тесния й кръг познати. Имаше съвсем малко време, за да прецени, че всичко това е доста мъгляво и навярно въображаемо, но едно нещо е наложително — ясният й отговор.
	— Щом смятате, че това е мой дълг, мистър Феърбръдър, ще ви кажа, че имам твърде силни чувства към Фред, за да се откажа от него заради друг. Никога няма да съм напълно щастлива, ако знам, че е нещастен, защото ме е загубил. Всичко това е пуснало дълбоки корени в мене… искрената ми признателност, че проявява такава силна и постоянна любов към мене и че толкова го боли, когато съм наранена, при това още от невръстна възраст. Не мога да си представя, че някакво ново чувство може да измести старото. Ще бъда безкрайно доволна да видя, че всички го почитат. Но, моля ви, кажете му, че не обещавам да се омъжа за него, преди това да е станало. Ще посрамя и натъжа майка ми и баща ми. А той е свободен да избере друга.
	— В такъв случай изпълних докрай поръчението си — заяви мистър Феърбръдър, като подаде ръка на Мери — и сега веднага ще се отправя с коня си към Мидълмарч. С подобна перспектива пред него все някак ще накараме Фред да намери своето място и се надявам, че ще съм жив да ви бракосъчетая. Бог да те благослови!
	— О, моля, постойте и ми позволете да ви нагостя с чай — възкликна Мери. Очите й се наляха със сълзи поради нещо съвсем неопределено — нещо в поведението на мистър Феърбръдър, което загатваше за решително потискане на болката, изведнъж я разстрои, също както някога, когато бе забелязала как ръцете на баща й треперят в миг на тревога.
	— Не, скъпа моя, не. Трябва да се връщам.
	Само след три минути свещеникът отново бе възседнал коня си, след като бе изпълнил великодушно дълга си, много по-труден от задължението да се откаже от виста и дори от това, да напише размишления върху покаянието.


>>	Глава 53

E>
P>
	С нервна, но напразна суетня
	пълната неискреност бърза да потули
	прежна слабост — с много фрази,
	започващи с „ако“ и „следователно“,
	отправени към разни скрити паразити,
	възгледи и поведение в едно се сливат.
P$
E$

	Мистър Булстроуд, който се надяваше да придобие интерес към Лоуик, естествено имаше голямо желание напълно да одобри новоназначения пастор. И затова прие като наказание и предупреждение за собствените си недъзи, както и за тези на цялото общество, че точно когато се сдоби с нотариалния акт и стана собственик на Стоун Корт, мистър Феърбръдър се закле в 39-те догми на Англиканската църква в странната черквичка на Лоуик и прочете първата си проповед пред паството от селски стопани и занаятчии. Не че мистър Булстроуд възнамеряваше в близко време често да посещава черквата в Лоуик или да се настани в Стоун Корт. Той бе закупил прекрасната ферма и хубавата къща като един вид убежище, с намерението да разшири земите и да обнови жилището, докато те започнат напълно да отговарят на святото си предназначение на нещо като обител, където банкерът отчасти ще се оттегли от настоящото си напрежение в администрирането на бизнеса и ще прехвърли върху божията воля бремето на поземлената си собственост, която провидението може допълнително да разшири с непредвидени възможности за покупки. Голямата надежда в това отношение идваше от удивителната лекота при сдобиването със Стоун Корт, и то точно когато всички очакваха, че мистър Риг Федърстоун ще се вкопчи в имението като в райска градина. Самият стар Питър бе очаквал подобно нещо. Обграден от тъпаци, лишен от далновидност, той често си представяше как неговият наследник с жабешкото лице се наслаждава на хубавото старо имение напук на всички изумени и разочаровани живи родственици и близки.
	Ала колко се заблуждаваме относно това, какво представлява раят за хората край нас! Ние изхождаме от собствените си желания, а хората наоколо не всякога са достатъчно открити, за да ни подскажат какво желаят. Хладният здравомислещ Джошуа Риг бе накарал баща си да вярва, че Стоун Корт е най-висшето благо за него и че той с положителност копнее да го нарече свой дом. Ала както Уорън Хейстингс*235 е гледал златото, като е замислял да откупи Дейлсфорд, така и Джошуа Риг е гледал Стоун Корт и е замислял да закупи злато. Той имал много точна и ясна представа за най-висшето си благо, но по силата на обстоятелствата наследената му огромна алчност придобила особена форма и най-висшето благо за него било да стане сараф. Още от ранното си чиракуване като момче за поръчки в едно морско пристанище надничал през витрината на сарафите, както малчуганите надничат през витрината на сладкарите. Омаята постепенно прераснала в дълбока обсебваща страст. Той възнамерявал, когато се сдобие с имущество, да направи редица неща, като едно от тях било да се ожени за благопристойно младо момиче. Ала всички тези работи били подробности и радости, от които можел и да се откаже в представите си. Единствената радост, за която душата му копнеела, била да има сарафски магазин на оживен кей, да е заобиколен със сейфове, на които той притежава ключовете, и да изглежда величествено невъзмутим, когато борави с живителните монети на всички нации, а безпомощното Сребролюбие да го наблюдава завистливо от другата страна на желязната решетка. Силата на тази обсебваща страст го подтикнала да овладее всякакви умения, за да я удовлетвори. И когато всички бяха на мнение, че той ще обитава Стоун Корт цял живот, Джошуа с нетърпение очакваше часа, когато ще се настани на Северния кей с най-прекрасни възможности пред себе си, заобиколен от сейфове и ключалки.
	[*235 _Уорън Хейстингс_ (1732–1818) — известен директор на компанията „Ист Индия“, който заложил цялото си състояние, за да откупи родовото си имение. — Б.пр.]
	Стига толкова. Сега ни интересува не Джошуа Риг, а продажбата на земите от гледна точка на мистър Булстроуд, а той може би я възприе като насърчителен подтик свише за изпълнението на едно намерение, което от известно време обмисляше без всякакво насърчение отвън. Господинът тълкуваше продажбата по този начин, но не прекалено самоуверено, и изразяваше благодарността си твърде сдържано. Съмненията му не идваха от евентуалните последствия на събитието върху съдбата на Джошуа Риг, която принадлежеше към неясни сфери. Те идваха от догадките, че въпросният подтик свише може да се окаже също някакъв вид наказание за него, каквото без съмнение бе назначаването на мистър Феърбръдър за свещеник.
	Това не бяха думи, които мистър Булстроуд заявява пред някой друг, за да го заблуди, а които изговаряше пред самия себе си — такъв наистина бе неговият начин да си обяснява събитията, каквато би могла да е и вашата теория, ако не сте съгласни с него. Защото егоизмът, който прониква в теориите ни, не променя нашата искреност. По-скоро, колкото егоизмът ни е по-задоволен, по-твърда е и нашата вяра.
	Както и да е, независимо дали е насърчение, или наказание, едва петнайсетина месеца след смъртта на Питър Федърстоун мистър Булстроуд бе вече собственик на Стоун Корт и както би се изразил Питър, „ако имаше честта да знае“, бе станал повод за безконечни, но и утешителни разговори между разочарованите му родственици. Сега отношението спрямо скъпия починал брат коренно се бе променило и да се наблюдава как неговото коварство не представлява нищо в сравнение с коварния ход на събитията, доставяше неописуема радост на Соломон. Мисис Уол изпита печално задоволство от доказателството колко погрешно е било да се облагодетелстват неистинските представители на фамилията Федърстоун, а да се ощетяват истинските. А когато сестра Марта чу новината във Варовитата равнина, възкликна: „Боже, боже, в такъв случай всевишният трябва да е доволен от сиропиталищата“.
	Преданата мисис Булстроуд особено много се радваше, че закупуването на Стоун Корт вероятно ще окаже благотворно влияние върху здравето на съпруга й. Рядко минаваше ден, без той да отиде на кон дотам, за да огледа част от стопанството с управителя на имението, а вечерите бяха прекрасни на това тихо място, където от купите сено, наскоро струпани, се носеше ухание, което се примесваше с мириса от пищната стара градина. Една вечер, когато слънцето беше още над хоризонта и хвърляше златисти снопове светлина между клоните на големия орех, мистър Булстроуд се бе поспрял с коня си до предната порта в очакване на Кейлъб Гарт, с когото се бе срещнал по уговорка, за да изрази предприемачът мнение относно канализацията в конюшнята, ала точно сега Кейлъб наставляваше управителя в близост до сеното.
	В този момент мистър Булстроуд се чувстваше в чудесно разположение на духа и много по-спокоен от друг път под въздействие на спокойните си занимания в близост до природата. Той бе теоретично убеден, че е лишен от всякакви достойнства, ала подобна теоретична нагласа се понася безболезнено, когато усещането за непълноценност не приема определена форма в паметта, нито пък предизвиква чувство на срам или угризения на съвестта. Нещо повече, тя се приема с голямо удовлетворение, когато дълбините на греха са само мярка за дълбините на опрощението, а също и ясно доказателство, че сме особено оръдие на божествената воля. Паметта има множество настройки, както и нравът, и мени изображенията си също като в калейдоскоп. В този миг мистър Булстроуд се чувстваше така, като че ли слънчевите лъчи се преплитат със светлината от онези далечни вечери, когато той бе много млад и често ходеше да се моли отвъд Хайбъри. И с голямо удоволствие би пожелал някогашните проповеди отново да му предстоят. Същите текстове бяха още налице, както и способността му да ги тълкува. Ала изведнъж краткотрайното му бленуване бе прекъснато от завръщането на Кейлъб Гарт, също възседнал кон, който дръпна юздите, преди да заговори, но изведнъж възкликна:
	— За бога! Кой е този човек, целият в черно, който идва по алеята? Прилича на ония хора, дето се мяркат след надбягвания.
	Мистър Булстроуд обърна коня си и погледна към алеята, но не отговори нищо. Появилият се внезапно мъж бе нашият бегъл познайник мистър Рафълс, чието присъствие предизвика онова усещане, което изпитваме при вида на траурно облекло и обвита с креп шапка. Той беше само на три ярда разстояние от двамата мъже, възседнали конете, и те го видяха как вдигна бастуна си и цялото му лице светна, когато разпозна единия от тях, а после, вторачен в мистър Булстроуд, възкликна:
	— По дяволите, Ник, това си ти! Не мога да бъркам, макар че двайсетте и пет години са ни променили здравата и двамата! Как си, а? Не си очаквал да ме видиш тук, нали? Хайде, подай ми ръка!
	Да се твърди, че мистър Рафълс бе много развълнуван, би било твърде пресилено. Кейлъб Гарт долови момент на вътрешна борба и колебание у Булстроуд, ала накрая банкерът протегна хладно ръка към Рафълс и каза:
	— Наистина не очаквах да ви видя в това отдалечено място.
	— Е, то е собственост на доведения ми син — отговори Рафълс с наперен вид. — Идвах тук преди време да го видя. Не съм много изненадан да те срещна, стари приятелю, защото случайно ми попадна едно писмо… може да се каже, че е пръст на провидението. И все пак страшен късмет е, че те срещам. Хич не искам да виждам доведения ми син. Той не е сърдечен човек, а бедната му майка си отиде. Да си кажа правичката, обичта ми към тебе ме подтикна да дойда, Ник. Дойдох да науча адреса ти, защото… гледай тук! — Рафълс извади смачкан лист от джоба си.
	Вероятно всеки друг човек с изключение на Кейлъб Гарт би се почувствал изкушен да се позабави малко, за да научи повече за появилия се странник, чието познанство с Булстроуд като че ли загатваше за периоди в живота на банкера, толкова различни от всичко, което се знаеше за него в Мидълмарч, че сякаш криеха будеща любопитството тайна. Ала Кейлъб беше особен човек. Някои човешки склонности, обикновено доста силни, напълно му липсваха и една от тях бе любопитството към личния живот на хората. Особено когато имаше нещо непристойно в поведението на някого, Кейлъб предпочиташе да не го знае. А ако трябваше да заяви на такъв човек, че злонамерените му деяния са разкрити, той се чувстваше по-притеснен и от провинилия се. Така че сега той пришпори коня си, като каза: „Желая ви приятна вечер, мистър Булстроуд. Трябва да се прибирам вкъщи“, и потегли в тръс.
	— Не си написал пълния си адрес в това писмо — продължи Рафълс. — Това не е в стила на първокласния бизнесмен, какъвто беше някога. „Шръбс“, такова място може да има къде ли не. Наблизо ли живееш, а?… Навярно напълно си приключил с лондонските си дела и си станал поземлен собственик… и имаш голям дом на село, където да ме поканиш. Боже, преди колко години беше всичко това? Старата дама трябва да е мъртва вече от доста време… преселила се е в райските селения, без да изпитва болка от хала на бедната си дъщеря, а? Но по дяволите? Ти си много блед и посърнал, Ник. Хайде, ако се прибираш вкъщи, ще те придружа.
	Всъщност обичайната бледност на мистър Булстроуд бе станала почти мъртвешка. Само преди пет минути житейските му простори се къпеха в късните слънчеви лъчи, продължение на утринните. Грехът бе нещо абстрактно и въпрос на вътрешно покаяние, а смирение проявяваше единствено насаме със себе си, като преценяваше делата си сам с оглед на духовните си връзки и представите си за възвишени цели. А сега по силата на някаква магическа зла сила този креслив червендалест човек бе възкресил пред него с невероятна плътност цялото му минало, а това бе нещо, което не влизаше в представите му за наказание. Ала мисълта на мистър Булстроуд бе пъргава и той изобщо не бе човек, който действа или говори прибързано.
	— Прибирах се вкъщи — каза той, — но мога малко да поотложа язденето си. А вие, ако желаете, можете да отседнете тук.
	— Не, благодаря — отговори Рафълс, като направи гримаса. — Нямам желание да се виждам с доведения ми син. Предпочитам да дойда у вас.
	— Доведения ви син, ако става дума за Риг Федърстоун, го няма. Аз съм собственикът тук.
	Рафълс направо опули очи и продължително подсвирна от изненада, преди да може да каже:
	— Е, добре тогава, не възразявам. Доста походих пеша от главния път до тук. Никога не съм си падал по ходенето или ездата. Това, което харесвам, е хубава карета с пъргаво конче. Винаги малко съм натежавал на седлото. Сигурно си много приятно изненадан да ме видиш, стари ми приятелю! — продължи да говори той, когато се отправиха към къщата. — Ама нищо не казваш! Но ти никога не си се радвал особено много на късмета си… винаги си искал да натаманиш нещата посвоему… направо имаш дарбата да натаманяваш всичко.
	Мистър Рафълс сякаш извънредно много се забавляваше от проявеното си остроумие и размахваше нозе наперено, което бе прекалено за благоразумното търпение на събеседника му.
	— Ако добре помня — отбеляза мистър Булстроуд със сдържан гняв, — никога не сме били толкова близки, както сега представяте нещата, мистър Рафълс. Каквито и услуги да искате от мене, по-лесно ще ги получите, ако избягвате този фамилиарен тон, който не се основава на предишните ни взаимоотношения, а още по-малко е оправдан поради обстоятелството, че двайсет години не сме се виждали.
	— Не ти ли харесва да ти викам „Ник“? Винаги дълбоко в себе си съм те наричал „Ник“ и макар и да не сме общували, като такъв те помня. По дяволите! Чувствата ми към тебе отлежаваха като стар коняк. Надявам се да ти се намира коняк сега в къщата. Миналия път Джош ми напълни шишето догоре.
	Мистър Булстроуд не беше още напълно осъзнал, че даже желанието да пийне коняк съвсем не е така силно у Рафълс, както желанието да го измъчва, а дори и най-малкият намек за раздразнение само подклаждаше това желание. Ала поне бе ясно, че всякакви възражения бяха напълно излишни, и след като даде заръки на икономката за настаняването на госта, мистър Булстроуд твърдо реши да мълчи.
	Помисли си с облекчение, че икономката бе работила и за Риг и сега би могла да реши, че мистър Булстроуд приема Рафълс само като близък на предишния собственик. Когато в облицованата с дърво гостна пред посетителя се сервираха напитки и храна, а после двамата останаха насаме, мистър Булстроуд каза:
	— Ние с вас имаме различни привички, мистър Рафълс, и едва ли ще ни е приятно да сме заедно. И затова най-доброто решение за нас е всеки да поеме пътя си час по-скоро. Щом казвате, че сте искали да се срещнете с мене, вероятно сте имали предвид някаква търговска договорка. Но при възникналите обстоятелства ви предлагам да пренощувате тук, а аз утре ще дойда тук на кон рано сутринта… всъщност преди закуска, за да чуя какво желаете да ми кажете.
	— Приемам предложението от все сърце — съгласи се Рафълс. — Това уютно място е малко скучно за по-дълъг престой, но мога да преспя една нощ с това прекрасно питие на разположение и възможността да те видя утре сутрин. Ти си много по-любезен стопанин от доведения ми син. Но Джош ми имаше зъб, защото се ожених за майка му, а между тебе и мене не е съществувало нищо друго освен взаимно благоразположение.
	Тъй като смяташе, че до голяма степен странната смесица от шеговитост и подигравателност в държанието на Рафълс се дължи на алкохола, мистър Булстроуд реши да изчака до сутринта, за да поговори с него, когато е напълно трезв. Ала той пришпори коня си към къщи със смразяващо ясната представа колко трудно може да се стигне до трайно споразумение с такъв човек. Естествено бе да иска да се отърве от Джон Рафълс, макар и да не би могъл да смята, че неочакваната му поява е извън божия промисъл. Странникът може да е изпратен от духа на злото, за да подкопае ролята му като оръдие на доброто. Тази заплаха е разрешена свише и бе наказание от нов вид за духа му. За банкера настъпи час на терзания, съвсем различни от времето, когато водеше битка насаме със себе си и тя обикновено завършваше с чувството, че е получил опрощение за тайните си прегрешения и богослужението му е прието. Нима дори извършените от него деяния не бяха донякъде оправдани от твърдата му непоколебимост да отдаде себе си и всичко, което му принадлежи, на божията воля? И трябва ли в края на краищата да се превръща просто в грешник и олицетворение на злото? Защото кой ли би разбрал неговото съзидание? И при възникналата възможност да бъде дамгосан, кой ли не би заклеймил целия му живот и добродетелите, които е прегърнал, с порой от хули?
	Поради дълбоко вкоренен навик в духовната си нагласа дори и в най-съкровените си размишления мистър Булстроуд придаваше на егоистичните си терзания доктринерски знамения за свръхчовешки цели. Ала дори когато говорим и разсъждаваме за земната орбита и Слънчевата система, чувствата и мислите ни се насочват към земните ни дела и отминаващия ден. И сега насред машиналното изреждане на високопарни теоретични съждения у него изведнъж се надигна предчувствието за опозоряване пред съседите и собствената му жена — то бе съвсем ясно и осезаемо, каквито са тръпките и болежките от настъпващата треска по време на размишления за абстрактна болка. Защото страданието, както и усещането за отзвука на позора в обществото зависят от предишните убеждения. За хора, които се вардят единствено от углавно престъпление, само подсъдимата скамейка означава позор. Ала мистър Булстроуд се бе старал да бъде олицетворение на истинския християнин.
	Още не минаваше седем и половина сутринта, когато господинът отново се озова в Стоун Корт. Красивото старинно имение никога не е приличало дотолкова на очарователен дом, както в този миг. Високите бели кремове бяха нацъфтели, а латинките с посребрени от росата листа се спускаха по ниската каменна ограда, като нежните звуци наоколо предизвикваха усещане за покой. Ала цялата тази гледка бе напълно помрачена за собственика, който премина по чакълестата пътека отпред и зачака появата на мистър Рафълс, с когото му бе съдено да закуси.
	Не след дълго те седнаха заедно в облицованата с дърво гостна до масата с чай и препечени филийки с масло, тъй като Рафълс не желаеше нищо повече в такъв ранен час. Поведението му тази сутрин не се различаваше особено от държанието му предната вечер, както бе очаквал събеседникът му. Удоволствието му да дразни бе може би още по-силно, защото настроението му сега не бе така приповдигнато. С положителност обноските му изглеждаха много по-неприятни на утринната светлина.
	— Тъй като не разполагам с много време, мистър Рафълс — заговори банкерът, който бе в състояние единствено да сръбне от чая и да начупи филийката си, без да я изяде, — ще съм ви много благодарен, ако веднага преминете към въпроса, за който искахте да разговаряте с мене. Предполагам, че имате дом някъде и ще се радвате да се приберете там час по-скоро.
	— Е, ако човек е добросърдечен, нима не би искал да се види със стар приятел, Ник?… Трябва да ти викам „Ник“… ние винаги те наричахме „младия Ник“, когато разбрахме, че се каниш да се ожениш за старата вдовица. Някои казваха, че имаш силна семейна прилика със стария Ник, така че майка ти е сгрешила, като те е кръстила Никълъс. Не се ли радваш да ме срещнеш отново? Очаквах да ме поканиш да ти погостувам в някое красиво жилище. Моят дом се разби след смъртта на жена ми. Не съм привързан към никое място. Така че мога да се заселя тук, както и всякъде другаде.
	— Мога ли да ви попитам защо се завърнахте от Америка? Смятам, че силното желание да заминете там, което изразихте, когато ви се предложи прилична сума, всъщност означаваше съгласие да останете там завинаги.
	— Човек никога не знае дали желанието да отиде някъде е равносилно на желанието му да остане там. А аз наистина постоях десет години, но нямах желание да стоя повече в Америка. И няма да замина пак, Ник — в този миг мистър Рафълс намигна многозначително на мистър Булстроуд.
	— Не желаете ли да се установите на някаква служба? Каква е професията ви сега?
	— Не, благодаря. Професията ми е да се наслаждавам колкото мога повече на живота. Нямам желание да работя занапред. Ако изобщо се заловя за нещо, ще бъде пътуване, свързано с тютюневия бизнес… или някакво занимание от този род, което отваря възможност за приятно обкръжение. Но не и без да имам обезпеченост, на която да разчитам. Това ми е на сърцето. Не съм толкова силен, какъвто бях, Ник, макар да не съм жълт папуняк като тебе. Искам обезпеченост.
	— Това може да ви се осигури, ако приемете задължението да стоите настрана — заяви мистър Булстроуд, може би с малко прекалена напрегнатост в гласа.
	— Доколкото това отговаря на собствените ми желания — невъзмутимо отговори Рафълс. — Не виждам защо да не завържа някакви познанства и тук. Не се стеснявам да водя разговор с когото и да било. Изоставих дисагите си още на бариерата, когато слязох… смених облеклото си… всичко е истинско… първо качество!… не само нагръдник и маншети, а така, както съм облякъл този траурен костюм с тиранти и всичко останало, ще те представя добре тук пред франтовете — той се огледа, като специално спря поглед върху тирантите си. Основното му намерение бе да дразни Булстроуд, но той наистина смяташе, че ще направи силно впечатление с вида си и че бе не само хубав и остроумен, но и облечен в траурно облекло, което предполага изискани връзки.
	— Ако възнамерявате да разчитате на мене по някакъв начин, мистър Рафълс — заяви Булстроуд след миг мълчание, — трябва да се съобразявате с моите желания.
	— О, разбира се — възкликна Рафълс с насмешлива отзивчивост. — Не съм ли го правил винаги досега? Боже мой, ти добре се възползва от мене, а аз получих много малко. Оттогава все си мисля колко по-добре щеше да е, ако бях казал на старицата, че съм открил дъщеря й и внучето й. Това би отговаряло на чувствата ми, а аз имам добро сърце. Но ти вече си погребал възрастната дама, предполагам… сега на нея й е все едно. А ти забогатя от тази изгодна сделка, която много те ощастливи. Стана джентълмен, който закупува земя, голям поземлен господар. Все още ли си сектант? Или си се отдал на църквата като благородник?
	Този път намигването и лекото изплезване от страна на мистър Рафълс бяха по-неприятни и от кошмар, защото бе ясно, че не става дума за лош сън, а за явна беда. Мистър Булстроуд потръпна и му се догади, но не отговори, като обмисляше съсредоточено дали да не остави Рафълс да прави каквото си ще и да го обори като клеветник. Много скоро той ще се прояви като негодник и хората няма да му повярват. „Но дотогава вече ще е разтръбил долнопробна историйка за тебе“, уточни разсъдливият вътрешен глас. А после му хрумна друго: няма нищо лошо в това, да държи Рафълс надалече, ала отричането на верни неща вече е явна измама. Едно е да мислиш за опростени грехове, дори да оправдаваш примирителното съобразяване с лоши нрави, но съвсем друго е напълно съзнателно да приемеш необходимостта от измама.
	Ала тъй като Булстроуд мълчеше, Рафълс продължи да говори, доволен да каже колкото може повече:
	— Не ми се отвори късметът като на тебе, по дяволите! Много зле ми потръгна в Ню Йорк. Пустите му янки са студени хора и един чувствителен джентълмен не може да вирее сред тях. Ожених се, когато се върнах тук… за добра жена в сферата на търговията с тютюн… много ме обичаше… но търговията не вървеше, както се казва. Тя бе години наред уредена на работа в тази сфера от някакъв приятел. Но за съжаление имаше син. Ние с Джош хич не се спогодихме. Аз обаче се възползвах добре от положението и винаги съм си пил питието в отбрано общество. Всичко ми беше наред, открито признавам. Няма да ми се обидиш, че не те потърсих по-рано. Страдам от нещо, което ме прави малко муден. Смятах, че още въртиш търговия и се молиш някъде в Лондон, но не те открих там. Но ето че Бог ме изпрати при тебе, Ник… което вероятно е благословия и за двамата.
	Накрая мистър Рафълс подигравателно изсумтя — човек като него смяташе, че интелектът му е далече над нивото на някакво си религиозно бръщолевене. И ако хитростта, която залага на най-низшите човешки инстинкти, би могла да се сметне за интелект, в такъв случай той не бе лишен от такъв, защото в подигравателния брътвеж, отправен към Булстроуд, имаше очевидно някои добре подбрани думи, подобно на умели ходове в шахматна игра. Междувременно Булстроуд бе вече избрал своя ход, така че сега заяви с нараснала решителност:
	— Добре е да разберете, мистър Рафълс, че е възможно човек да прекали в усилията да постигне незаслужени облаги. Макар че изобщо не съм обвързан с вас, готов съм да ви осигуря редовна годишна вноска… изплащана всяко тримесечие… при условие че обещаете да стоите далече от този град. Ако настоявате да останете тук, дори и за кратко време, няма да получите нищо от мене. Все едно изобщо не ви познавам.
	— Ха, ха! — избухна в престорен смях Рафълс. — Това ми напомня историята за оня смешен жалък крадец, който се правел, че не познава полицая.
	— Не разбирам намеците ви, сър — отговори Булстроуд със сдържан гняв, — законът няма власт над мене независимо от вашата или чиято и да е чужда воля.
	— Не разбираш от майтап, приятелю. Искам да кажа, че аз няма да се правя, че не те познавам. Но дай да говорим сериозно. Тримесечната ти вноска хич не ме устройва. Обичам своята независимост.
	След тези думи Рафълс стана и обходи веднъж-дваж стаята с наперена крачка, придобил вид на сериозно замислен човек. Най-накрая застана срещу Булстроуд и заяви:
	— Слушай какво! Дай ни на нас няколко стотачки… хайде, това е скромно искане… и аз ще се пръждосам… честен кръст!… Ще си вдигна дисагите и ще офейкам. Но няма да се откажа от свободата заради някаква си мизерна годишна вноска. Ще ходя, където си искам. Може и да реша да живея далече оттук, като поддържам кореспонденция с приятеля ми, а може и да не реша това. Носиш ли парите в себе си?
	— Не, имам само сто — отговори Булстроуд, неустоял на изкушението да се отърве мигновено от натрапника въпреки бъдещата несигурност. — Ще ви изпратя останалите, ако ми дадете адрес.
	— Не, ще изчакам тук, докато ги донесеш — отговори Рафълс. — Ще се поразходя, ще похапна, а ти междувременно ще се върнеш.
	Мистър Булстроуд, почувствал болнавото си тяло напълно разнебитено поради обзелите го тревоги от предната вечер, унизително се остави във властта на този шумен невъзмутим човек. В този миг банкерът искаше да получи временен отдих на всяка цена. Той стана, за да изпълни желанието на Рафълс, но изнудвачът вдигна пръст, сякаш внезапно се бе досетил нещо, и каза:
	— Потърсих отново Сара, макар че не ти казах. Мъчеше ме съвестта за тази хубава млада жена. Не я открих, но научих името на мъжа й и го записах. Но, по дяволите, загубих тефтера си. Но ако чуя името, ще си го спомня. Запазил съм всичките си способности като на младини, но, по дяволите, имената ми се губят. Понякога съзнанието ми е също като непопълнена квитанция, с празни места. Както и да е, ако чуя за нея и за семейството й, ще разбереш, Ник. Сигурно ще искаш да направиш нещо за нея, защото ти е доведена дъщеря.
	— Няма съмнение — отговори Булстроуд с обичайния си съсредоточен поглед на светлосивите си очи, — макар че това ще се отрази върху способността ми да помагам на вас.
	Когато банкерът излезе от стаята, Рафълс намигна многозначително зад гърба му, а после застана на прозореца да наблюдава как господинът потегля на коня си буквално по негова заповед. Отначало устните му се накъдриха в усмивка, а после се разтвориха под напора на тържествуващия му смях.
	— Но как му беше името, дявол да го вземе! — възкликна после той полугласно, като се почеса по главата и свъси вежди. Не се бе безпокоял или сещал за този навик да забравя, докато не му хрумна да измисля разни начини, за да дразни Булстроуд.
	— Започваше с „л“, а имаше и друго „л“, така мисля — продължи той с усещането, че ще улови изплъзващото му се име. Ала не успя и много скоро се умори от умственото напрягане, защото малцина като господин Рафълс така бързо се отегчават от занимания насаме, но същевременно много се нуждаят непрекъснато да бъдат слушани от присъстващите. Той предпочете да прекара времето си в приятни разговори с управителя на имението, както и с икономката, от които научи всичко необходимо за положението на Булстроуд в Мидълмарч.
	В края на краищата обаче последва досаден промеждутък от време, който трябваше да се уплътни със сирене, хляб и бира, и точно когато се бе настанил с това подкрепление в облицованата с дърво гостна, изведнъж се шляпна по коляното и възкликна: „Ладисло!“. Това проясняване на паметта, което се бе опитвал да постигне, ала отчаяно се бе отказал, изведнъж се прояви без всякакво напрягане — често срещано явление, приятно като завършена кихавица, дори и името да е без всякакво значение. Рафълс веднага извади тефтера си и записа името не защото смяташе, че ще му е нужно, а просто за да не се чуди, ако случайно отново му потрябва. Не възнамеряваше обаче да го каже на Булстроуд. Нямаше никакъв смисъл да му казва, а пък и за човек с нагласата на мистър Рафълс вероятно тайната винаги крие някаква облага.
	Той бе доволен от постигнатото засега и още същия ден преди три часа прибра дисагите си от бариерата на пътя и се качи в пътническата карета, като по този начин грозното тъмно петно в Стоун Корт изчезна от погледа на мистър Булстроуд, но у господина остана страхът, че това черно петно отново ще се появи и ще се навърта дори около собствената му камина.


>	Книга шеста
>	Вдовицата и съпругата

>>	Глава 54

E>
P>
	Negli occhi porta la mia donna Amore;
	Per che si fa gentil ciò ch’ella mira:
	Ov’ ella passa, ogni uom ver lei si gira,
	E cui saluta fa tremar lo core.
	Sicchè, bassando il viso, tutto smore,
	E d’ogni suo difetto allor sospira:
	Fuggon dinanzi a lei Superbia ed Ira:
	Aiutatemi, donne, a farle onore.
	Ogni dolcezza, ogni pensiero unmile
	Nasce nel core a chi parlar la sente;
	Ond è beato chi prima la vide.
	Quel ch’ella par quand’ un poco sorride,
	Non si può dicer, nè tener a mente,
	Si è nuovo miracolo gentile.
@	Данте: Нов живот*236
	[*236 Данте, сонет 21. _Любов чете се в погледа на мойта дама; / и всичко озарява с поглед тя; / по пътя й мъжете се обръщат да я видят; / когото поздрави, се чувства окрилен, / забравя за беди, въздишки / и усеща злото в своята душа; / омразата обръща се в любов, а гордостта — в поклонник. / Смирението и крепката надежда / от речта й в душата се завръщат, / а види ли я някой, е благословен. / И взорът, когато леко се усмихва, / трудно се описва и запомня. / Това е ново благотворно чудо._ (По превода на английския поет Данте Габриел Росети (1846).) — Б.пр.]
P$
E$

	Преди тази прекрасна утрин, когато купите сено в Стоун Корт освежаваха въздуха много силно, сякаш мистър Рафълс бе гост, достоен за най-хубавия аромат, Доротия отново се бе завърнала в дома си Лоуик Манор. След прекараните три месеца в имението Фрешит то бе станало доста угнетително. Трудно можеш ежедневно, часове наред да седиш като олицетворение на света Катерина и възхитено да наблюдаваш бебето на Силия, а пък да останеш за дълго безучастен в присъствието на такова очарователно бебе, беше неприемливо поведение от страна на една бездетна сестра. Доротия с радост би извървяла и цяла миля разстояние с бебето на ръце, ако се наложеше, и би го обикнала още по-силно заради направеното усилие. Ала за една леля, която не съзира в малкия си племенник Буда, пък и няма какво друго да направи за него, освен да му се възхищава, бебешкото поведение започва да изглежда еднообразно, а интересът да се наблюдава отстрани намалява.
	Силия изобщо не допускаше подобна възможност и дори смяташе, че състоянието на Доротия на бездетна вдовица много удачно е съвпаднало с раждането на малкия Артур (бебето бе кръстено на мистър Брук).
	— Додо е точно жената, която би нехаела, ако няма нищо свое… дете или каквото и да било друго! — заяви Силия на съпруга си. — И ако беше й се родило бебе, то никога не би могло да е такъв ангел като Артур. Нали, Джеймс?
	— Не би могло да е, ако е като Късобан — отговори сър Джеймс, доловил известна уклончивост в отговора си, защото имаше свое лично мнение за прелестите на първородното си дете.
	— Така е! Представи си само! Всяко зло за добро — каза Силия, — защото мисля, че е много благоприятно за Доротия да е вдовица. Тя може да обича нашето бебе като свое, като същевременно главата й е пълна с каквито си иска идеи.
	— Жалко, че не е кралица — каза преданият сър Джеймс.
	— А какви щяхме да сме ние тогава? Щяхме да сме нещо съвсем друго — възрази Силия срещу подобен смел полет на фантазията. — Харесвам я повече такава, каквато е.
	И затова, когато научи, че Доротия се готви да се пренесе окончателно в Лоуик, Силия разочаровано вдигна вежди и съвсем кротко, както винаги, пусна язвителна стрела:
	— Какво ще правиш в Лоуик, Додо? Сама казваш, че там няма какво да се прави — всички хора са толкова спретнати и обезпечени, че се чувстваш печално ненужна. А тук си толкова щастлива да посещаваш заедно с мистър Гарт задните дворове в Типтън. Сега чичо е в чужбина и мистър Гарт може да направи, каквото го накараш. А също така съм сигурна, че и Джеймс върши всичко, което му кажеш.
	— Често ще идвам тук и по-ясно ще виждам как бебето расте — отговори Доротия.
	— Но няма да го виждаш как се къпе — възрази Силия, — а това е най-вълнуващата част от деня.
	Силия се бе понацупила — струваше й се доста сурово от страна на Додо да остави бебето, при положение че може да стои.
	— Скъпа Кити, ще идвам и нарочно ще оставам да нощувам — заяви Доротия, — но искам да съм сама в собствения си дом. Искам по-добре да опозная семейство Феърбръдър, а също и да поговоря с мистър Феърбръдър какво би могло да се направи в Мидълмарч.
	Вродената силна воля на Доротия вече не бе напълно съзнателно изместена от подчинението. Тя силно копнееше да е в Лоуик и бе твърдо решила да отиде там, без да се чувства длъжна да обяснява причините за това. Ала всички около нея бяха против тази идея. Сър Джеймс много се обиди и предложи цялото семейство да се премести в Челтънам*237 за няколко месеца заедно със свещения кош, обикновено наричан люлка — по онова време човек би се озадачил какво друго може да се предложи, ако предложението за Челтънам се отхвърли.
	[*237 Град в Западна Англия, известен с конните състезания и минералните си извори. — Б.пр.]
	Вдовицата лейди Четам, току-що завърнала се от посещение при дъщеря си в града, предложи поне да се напише писмо до мисис Вирго и да се покани госпожата да поеме ролята на компаньонка на мисис Късобан — бе направо невероятно да се предположи, че в положението си на млада вдовица Доротия може да допусне да живее сама в къщата в Лоуик. Мисис Вирго е била наемана като четец и секретарка от кралски особи и по отношения на знанията и възпитанието й дори и Доротия нямала какво да възрази.
	Мисис Кадуоладър лично се обърна към младата вдовица:
	— Сигурно ще полудееш сама в тази къща, скъпа моя. Ще ти се привиждат призраци. Ние всички трябва да се напрягаме малко, за да запазим разума си и да наричаме нещата така, както ги наричат другите хора. Вярно, че за по-малките синове и за жените без средства е някакво разрешение да полудеят — в такъв случай за тях се грижат околните. Но ти не трябва да стигаш дотам. Смея да кажа, че малко си се отегчила тук с нашата добра възрастна вдовица, но представи си каква досадница би могла да станеш самата ти, ако винаги се вживяваш в ролята на трагична героиня и приемаш нещата възвишено. Ако седиш сама в оная библиотека в Лоуик, можеш да си въобразиш, че ти определяш сезоните. Трябва да имаш край себе си някои хора, които да не вярват на думите ти. Това е отрезвително средство.
	— Никога не съм наричала всички неща така, както ги наричат другите хора около мене — дръзко възрази Доротия.
	— Но се надявам, че си осъзнала грешката си, скъпа моя — отговори мисис Кадуоладър, — а това вече е признак на разум.
	Доротия усети жилването, но не се засегна.
	— Не — отговори тя. — Продължавам да смятам, че днес по-голямата част от хората по света грешат относно много неща. Естествено, някой може да е разумен и пак да греши, защото повечето са променили мнението си.
	Мисис Кадуоладър не каза нищо повече по въпроса пред Доротия, но пред съпруга си отбеляза:
	— За нея ще е добре да се омъжи веднага щом мине малко време от благоприличие, стига само да се озове сред подходящи хора. Разбира се, семейство Четам няма да искат подобно нещо. Но аз много ясно виждам, че само един съпруг би могъл да внесе порядък в живота й. Ако не бяхме толкова бедни, щях да поканя на гости лорд Трайтън. Той ще стане маркиз някой ден, а няма никакъв спор, че тя би могла да е прекрасна маркиза. Изглежда по-красива от всякога в траурното си облекло.
	— Скъпа моя Елинор, моля те, остави горката жена на мира. Излишни са подобни кроежи — отговори спокойният пастор.
	— Излишни ли? Че как другояче става сватосването, освен като се устрои среща между мъжете и жените? Срамота е, че чичо й точно сега забягна и затвори имението Грейндж. Би трябвало сега във Фрешит и Грейндж да се канят тълпи подходящи кандидати. Лорд Трайтън е точно мъжът за нея — пълен с идеи как да направи хората щастливи по малко смахнат начин. Това би харесало на мисис Късобан.
	— Нека мисис Късобан сама да си избере съпруг, Елинор.
	— Какви само глупости говорите вие, умните мъже! Как може сама да си избере, след като няма никакви господа около себе си? Изборът на жената обикновено се свежда до това, да приеме единствения мъж в близост до нея. Помни ми думата, Хъмфри. Ако близките й не направят усилия, ще последва по-неприятна история от тази с Късобан.
	— За бога, не захващай тази тема, Елинор! Това е много неприятен въпрос за сър Джеймс. Той ще се обиди дълбоко, ако подхванеш темата без всякакъв повод пред него.
	— Никога не съм я подхващала — каза мисис Кадуоладър, като разпери ръце. — Силия ми разказа всичко за завещанието още в началото, без изобщо да я питам.
	— Да, но те искат да потулят цялата работа и доколкото разбирам, младият човек щял да се изсели от Мидълмарч.
	Мисис Кадуоладър не отговори нищо, но три пъти поклати многозначително глава пред мъжа си с много саркастичен израз в тъмните си очи.
	Доротия прояви мълчаливо упорство въпреки упреците и увещанията. И така, преди още да е изтекъл месец юни, кепенците в Лоуик Манор се разтвориха и утринта надзърна спокойно в библиотеката, като огря редицата със записки също както огрява голата пустош, осеяна с огромни камъни, извисили се като безмълвен паметник на забравена вяра. А вечерта, наситена с дъха на рози, нахлуваше безшумно в синьо-зеления будоар, където Доротия предпочиташе най-дълго да седи. В началото тя обходи всички стаи, замислена за осемнайсетте месеца брачен живот, като излагаше мислите си така, сякаш съпругът й можеше да ги чуе. А после постоя в библиотеката и не се успокои, докато не подреди внимателно всички тетрадки в такава последователност, от която според нея той би бил доволен. Съчувствието и смирението, които винаги са били водещо начало в съвместния им живот, все още витаеха около образа му, дори когато го упрекваше гневно в мислите си и му заявяваше, че е проявил несправедливост. Можем навярно с усмивка да приемем един неин дребен жест като проява на суеверие. Тя внимателно сгъна и запечати „Синоптичната таблица за ползване от мисис Късобан“, като остави вътре следната бележка:
C>
	Не мога да я използвам. Не разбираш ли, че не мога да обрека душата си на твоята чрез безнадежден труд върху нещо, в което не вярвам?
@	Доротия
C$
	А след това прибра плика в собственото си писалище.
	Този мълчалив разговор беше вероятно още по-напрегнат, защото изцяло бе пропит от едно дълбоко копнение, истинската причина за завръщането й в Лоуик. Копнението й бе да види Уил Ладисло. Тя не се надяваше нещо добро да произтече от срещата им — ръцете й бяха вързани, за да може да го възмезди заради ощетения му живот. Ала душата й копнееше да го зърне. Че можеше ли да е другояче? Ако някоя омагьосана принцеса изведнъж съзре сред четириногите създания, тълпящи се в стада, едно същество, в чийто човешки поглед да долови разбиране и молба, какво друго ще си мисли и очаква тя, когато стадата отминат? Животът не би представлявал нищо повече от треперливо проблясване на свещ или ежедневна проза, ако духът ни не е озарен от минала случка, от копнеж и преданост. Вярно беше, че Доротия искаше да опознае семейство Феърбръдър по-добре, и по-точно да поговори с новия пастор, ала също така вярно бе, че очакваше и Уил да дойде в Лоуик, за да посети семейство Феърбръдър, защото не бе забравила разказа на Лидгейт за Уил Ладисло и дребничката мис Нобъл. Още първата неделя, преди да влезе в черквата, тя ясно го зърна как седи сам на пейката — също както го бе видяла последния път, — ала когато влезе вътре, той не бе там.
	В делничните дни по време на посещенията си при дамите в пасторския дом тя внимателно се ослушваше да долови случайно отронена дума за Уил. Ала й се стори, че мисис Феърбръдър говори за всекиго друг в околността и извън нея, но не и за него.
	— Вероятно някои от посетителите на мистър Феърбръдър в Мидълмарч могат да дойдат да го чуят и в Лоуик. Не мислите ли така? — попита Доротия с известно чувство на презрение към себе си, че има лична причина да задава подобен въпрос.
	— Ако правилно преценяват нещата, ще дойдат, мисис Късобан — отговори старата дама. — Виждам, че вие цените проповедите на моя син. Дядо му по моя линия бе превъзходен пастор, но баща му беше адвокат… но много честен и почтен, поради което никога не забогатяхме. Казват, че Съдбата е извънредно своенравна жена. Но понякога се проявява и като великодушна, като възнаграждава достойните хора, както постъпихте вие, мисис Късобан, като направихте сина ми пастор в Лоуик.
	Мисис Феърбръдър отново се наведе над плетивото с достолепна удовлетвореност от умелия си опит да прояви красноречие, ала Доротия съвсем не очакваше да чуе това. Горкото създание! Тя дори не знаеше дали Уил Ладисло е още в Мидълмарч, а не се осмеляваше да попита другиго освен Лидгейт. Но точно сега нямаше как другояче да срещне Лидгейт, ако не го повика или потърси сама. Вероятно след като е чул за странната забрана в завещанието на мистър Късобан, Уил Ладисло е сметнал за по-добре те двамата да не се срещат повече, а също е вероятно и това, че тя греши, като очаква среща, която другите намират за нередна по най-различни основателни причини. И все пак след всички тези дълбоки размишления се отприщваше едно „Искам да го видя!“, подобно на ридание след дълго стаен дъх. И срещата наистина се състоя, ала премина много официално, нещо неочаквано за нея.
	Една сутрин около единайсет часа Доротия седеше в будоара си с карта на земите в имението и други книжа пред себе си, които щяха да й помогнат да прецени предстоящите си действия и да изчисли точния си доход. Не се беше още заловила със заниманието, а просто седеше със скръстени в скута ръце и съзерцаваше алеята с липите, която чезнеше в далечните поля. Облените в слънце листа не потрепваха, познатата гледка бе все същата и сякаш представяше собствения й живот, изпълнен с безцелно спокойствие — съвсем безцелно, ако жизнената й природа не намери причини за трескава дейност. Старомодната вдовишка шапка й стоеше едновременно като корона и овална рамка на лика й, роклята й бе щедро обшита с креп, ала тази прекомерна строгост в облеклото я правеше още по-младолика, като открояваше възвърнатата моминска свежест на лицето й и прелестната подкупваща прямота в очите й.
	Бленуването й бе прекъснато от Тантрип, която дойде да съобщи, че мистър Ладисло бил долу и поискал разрешение да види госпожата, ако не било прекалено рано.
	— Ще го приема — каза Доротия, като се изправи веднага. — Да го поканят в гостната.
	За нея гостната бе най-малко угнетяващата стая в къщата — сиреч помещението, което най-малко свързваше с изпитанията в брачния си живот. Дамаската там подхождаше на ламперията, която бе в бяло и златисто. Вътре имаше две високи огледала, както и маси без нищо отгоре. Накратко казано, бе стая без определено предназначение. Намираше се под будоара и също имаше еркерен прозорец с изглед към алеята с липите. Когато Прат въведе Ладисло там, някакъв крилат посетител току влизаше и излизаше с бръмчене в стаята, без да се съобразява с мебелите, и това влитане вътре придаде на стаята не толкова официален и необитаем вид.
	— Много се радвам да ви видя отново тук, сър — каза Прат, който малко се позабави, за да оправи щорите.
	— Дошъл съм само да си взема довиждане, Прат — отбеляза Уил, който държеше дори икономът да знае, че е твърде горд, за да се върти около мисис Късобан сега, когато тя е богата вдовица.
	— Жалко е да чуя това, сър — отговори Прат, като се оттегли. Разбира се, като слуга, на когото не трябва да се казва нищо, той знаеше обстоятелството, за което Ладисло бе все още неосведомен, така че вече си бе направил необходимите изводи, не много различни от това, което бе казала годеницата му Тантрип: „Господарят ти е страхотно ревнив, и то без причина. Мадам гледа по-високо от мистър Ладисло, доколкото я познавам. Прислужницата на мисис Кадуоладър казва, че щял да дойде един лорд и да се ожени за нея, когато траурът й приключи“.
	Уил не се разхожда кой знае колко дълго с шапка в ръка, преди Доротия да влезе. Срещата бе много по-различна от първата им в Рим, когато Уил бе смутен, а тя — спокойна. Този път той се чувстваше нещастен, но с твърда решимост, ала тя бе силно развълнувана, като състоянието й беше съвсем очевидно. Непосредствено пред самата врата тя почувства, че тази дългоочаквана среща в края на краищата ще е доста трудна, а когато видя Уил да пристъпва насреща й, дълбокото мъчително изчервяване, толкова необичайно за нея, я връхлетя внезапно. Никой от двамата не съзнаваше какво точно става и никой не проговори. Тя за миг подаде ръка, след което седнаха близо до прозореца — тя на едно канапе, а той на друго насреща й. Уил се почувства особено напрегнат — стори му се несвойствено за Доротия да го посрещне по толкова различен начин единствено поради обстоятелството, че е вдовица. А той не се досещаше за друга причина, поради която предишните им взаимоотношения биха могли да се променят, освен тази, както му подсказа интуицията, че нейните близки са отровили съзнанието й с подозренията си към него.
	— Надявам се, че не съм превишил правата си с посещението си — заяви Уил. — Не бих могъл да напусна града и да започна нов живот, без да ви видя и да се сбогувам с вас.
	— Да сте превишили правата си ли? Разбира се, че не. Щях да сметна постъпката ви за много нелюбезна, ако не бяхте пожелали да ме видите — отговори Доротия, като навикът й да говори с пълна непосредственост надделя над голямото й вълнение и чувството за несигурност. — Веднага ли ще отпътувате?
	— Мисля, че много скоро. Възнамерявам да отида в Лондон и да следвам право, за да стана адвокат, защото, както твърдят мнозина, това е необходимата подготовка за обществена дейност. Същевременно трябва да се свърши доста политическа работа и възнамерявам да се опитам да направя нещо. И други хора са успявали да извоюват достойно място за себе си без семейни връзки и пари.
	— Това би направило постигнатото далече по-достойно — пламенно се съгласи Доротия. — А вие имате и толкова много дарби. Чувала съм от чичо ми колко добре говорите пред хора, така че всеки съжалявал, когато спрете, а също и как ясно обяснявате нещата. И се вълнувате от въпроса за всекиго да има справедливост. Толкова се радвам. Когато бяхме в Рим, смятах, че се интересувате само от поезия и изкуство и всичко онова, което разкрасява живота на тези от нас, които сме доста състоятелни. Но сега вече знам, че мислите и за всички останали хора.
	Докато казваше всичко това, Доротия се бе отърсила от смущението и бе възвърнала предишната си същност. Тя гледаше Уил с прям поглед, изпълнен с одобрение и доверие.
	— Значи, вие одобрявате намерението ми да замина за години наред и да не се върна, докато не съм се изявил по някакъв начин в този свят — каза Уил, като се опитваше да съчетае неимоверната си гордост с неимоверното си усилие да изрази силните си чувства към Доротия.
	Тя не усети колко време мина, преди да отговори. Бе извърнала глава и гледаше през прозореца към храстите с рози, които сякаш бяха прикътали в себе си летата на всичките онези години, когато Уил няма да е тук. Това не беше разумно поведение. Ала Доротия не се помъчи да прецени държанието си, а само се постара да сведе глава пред тъжната необходимост за раздяла между нея и Уил. Тези въведителни думи за намеренията му сякаш изясниха всичко пред нея — както предполагаше, той навярно знае за предсмъртната постъпка на мистър Късобан спрямо него и това го бе потресло също като нея. Ала той никога не е изпитвал нещо повече освен приятелски чувства към нея и не намира нищо в душата си, което да потвърди онова, което според Доротия бе ярост от страна на съпруга й към чувствата между двамата. И може би Уил продължава да е изпълнен само с приятелски чувства. Нещо, което би могло да се нарече вътрешен безмълвен стон, разтърси Доротия, преди тя да заяви с твърд глас, като единствено потрепна при последните думи поради повтарящото се „р“:
	— Да, може би е правилно да постъпите така, както казвате. Ще бъда много щастлива да чуя, че сте успели да се проявите. Но за това ще е нужно вероятно продължително време.
	Уил никога не можа да си обясни как успя да се въздържи да не падне пред нея на колене, когато думите „вероятно продължително време“ бяха изречени с нежен трепет. После си обясняваше, че ужасният цвят и вид на обшитата й с траурен креп рокля може би са му оказали достатъчно възпиращо въздействие. Той обаче остана неподвижен и само промълви:
	— Никога няма да получа известие от вас. И вие напълно ще ме забравите.
	— Не е вярно — възрази Доротия, — никога няма да ви забравя. Никога не забравям предишните си познати. Нямам толкова много близки в живота си и вероятно и занапред ще е така. А в Лоуик разполагам с такова голямо пространство за спомени, не е ли така? — усмихна се тя.
	— Боже мой! — пламенно възкликна Уил, като се изправи все още с шапка в ръка и се приближи до мраморната маса, където внезапно се обърна и се подпря на нея. Лицето и шията му поруменяха от кипналата му кръв, а видът му бе почти гневен. Стори му се, че те двамата сякаш бавно се превръщат в мраморни статуи в присъствието един на друг, докато сърцата им продължават да бият, а очите им да пламтят. Ала нищо не можеше да помогне в този миг. Не можеше да повярва, че тази среща, на която бе дошъл с твърда решимост, би могла да приключи с изповед, вероятно погрешно изтълкувана като посегателство към състоянието й. Всъщност вярно бе, че той се безпокоеше какво въздействие би могло да окаже подобно признание върху самата Доротия.
	И при това усещане за отдалечаване тя го погледна разтревожено с опасението да не би да е имало нещо обидно в думите й. Ала през цялото това време не я напускаше мисълта, че той вероятно няма пари и за нея е невъзможно да му помогне. Ако чичо й беше вкъщи, нещо можеше да се направи с негова помощ! Тъкмо тревогата, че той е лишен от средства, а тя разполага с полагаемата му се част, я подтикна да заговори отново, докато той мълчеше и гледаше встрани от нея:
	— Чудя се дали не бихте искали да получите онази миниатюра, която виси на стената горе… имам предвид красивия портрет на баба ви. Смятам, че нямам право да я държа тук, ако вие я желаете. Тя има голяма прилика с вас.
	— Много мило от ваша страна — раздразнено отвърна той. — Не, не държа да я имам. Не е много утешително да гледаш своето подобие. За мене ще е по-голяма утеха, ако други искат да я притежават.
	— Реших, че желаете да почетете паметта й… Реших, че… — Доротия за миг замлъкна, като въображението изведнъж й подсказа да избегне темата за семейната история с леля Джулия — ще желаете да задържите миниатюрата като семеен спомен.
	— Защо да я държа, като не притежавам нищо друго! Човек само с един куфар багаж трябва да пази спомените си в главата.
	Уил говореше само за да не мълчи, като просто изразяваше раздразнението си. Беше се разстроил, че в такъв миг му предлагат портрета на баба му. Ала думите му силно жегнаха Доротия. Тя се изправи и рече донякъде с гневни и високомерни нотки в гласа:
	— Вие сте по-големият щастливец от нас двамата, мистър Ладисло, защото нямате нищо.
	Уил се стресна. Независимо какви бяха думите, с тона си тя сякаш го отхвърляше. И като изправи приведения си гръб, той се приближи към нея. Погледите им се срещнаха с особено дълбока изпитателност. Помежду им се бе изпречила някаква преграда и всеки трябваше да гадае чувствата на другия. Всъщност Уил никога не бе смятал, че има някакви права върху наследството на Доротия, и му липсваше съответното обяснение, за да разбере чувствата й в този миг.
	— Никога досега не съм мислел, че е голяма беда да нямаш нищо — отговори той. — Но бедността може да е страшна като проказа, ако ни откъсва от това, което най-силно желаем.
	Тези думи дълбоко разтърсиха Доротия и я накараха да омекне. Тя отговори с тон на печална съпричастност:
	— Мъката има най-различни превъплъщения. Преди две години нямах никаква представа за това… имам предвид как внезапно настъпва тревогата и ни връзва ръцете, запушва ни устата, когато копнеем да говорим. По-рано леко презирах жените, че сами не дават насока на живота си и не вършат добродетелни неща. Много обичах да правя каквото пожелая, но сега почти съм се отказала от това — добави накрая тя с игрива усмивка.
	— Аз не съм се отказал да правя каквото пожелая, но много рядко мога да постъпвам така — заяви той. Той стоеше само на два ярда от нея, изпълнен с най-противоречиви желания и намерения — от една страна, желаеше да получи недвусмислено доказателство, че тя го обича, а от друга, се страхуваше до какво положение би могло да го доведе подобно доказателство. — Нещата, за които човек най-много копнее, може да са обвързани с неприемливи условия.
	В този момент влезе Прат и обяви:
	— Сър Джеймс Четам чака в библиотеката, мадам.
	— Поканете сър Четам да дойде тук — веднага нареди Доротия. Те двамата с Уил сякаш бяха пронизани от един и същ ток. И двамата се чувстваха гордо затворени в себе си и не се погледнаха нито веднъж, докато чакаха появата на сър Джеймс.
	Четам се ръкува с Доротия, като кимна съвсем пренебрежително на Ладисло, а младежът му отвърна със същото, след което се приближи до Доротия и каза:
	— Трябва да ви кажа довиждане, мисис Късобан. Вероятно за много дълго време.
	Доротия му подаде ръка и много сърдечно се ръкува. Усещането, че сър Джеймс проявява враждебност към Уил и се държи грубо с него, засегна честолюбието й и предизвика решимост — в поведението й не се долови никакъв смут. А когато Уил излезе от гостната, тя толкова спокойно и овладяно погледна сър Джеймс, като попита: „Как е Силия?“, че принуди господина да се държи така, сякаш изобщо не се е раздразнил. Че каква би била ползата да се държи другояче? Всъщност сър Джеймс до такава степен изтръпваше от ужас дори да си представи Ладисло като евентуален любим на Доротия, че самият той предпочиташе да избягва външни изблици на неприязън, които биха могли да се възприемат като признак за подобна неприятна възможност. А ако някой го попиташе защо изтръпва по този начин, не съм сигурна дали отначало би могъл да каже нещо по-точно и смислено от възклицанието „Ах, тази Ладисло!“, макар че след известен размисъл би изтъкнал, че допълнението на мистър Късобан към завещанието, в което се забранява женитбата на Доротия за Уил — в противен случай следва тежко наказание, — е достатъчно основателна пречка за всякаква връзка помежду им. Враждебността му бе още по-силна и поради това, че се чувстваше напълно безпомощен да се намеси.
	Ала самият сър Джеймс изобщо не си даде сметка за оказаното силно въздействие в случая. Появата му в онзи миг събуди всички онези задръжки, които подхранваха неимоверната гордост на Уил и го държаха далече от Доротия.


>>	Глава 55

E>
P>
	Има ли кусури тя? Добре е ти да си с такива.
	Те са като плодната шира на кипналото вино
	или възраждащия огън,
	превърнал черната сгурия
	в кристален път към слънцето.
P$
E$

	Ако младостта е сезонът на надеждата, това е така само защото близките ни хранят надежди за нас. Защото всъщност никоя друга възраст като младежката не е толкова склонна да възприема чувствата, разделите и решенията си като последните от този род. Всеки разрив изглежда окончателен по простата причина, че е нещо ново. Чуваме, че най-възрастните жители в Перу не спират да се опасяват от земетресения, ала те гледат напред след всеки нов трус и знаят, че ще последват множество подобни трусове.
	За Доротия, все още в тази крехка възраст, когато очите с дългите тежки ресници поглеждат след дъжда от сълзи все така свежи и непосърнали като току-що разпукнало се цвете на страстта, раздялата с Уил Ладисло сякаш означаваше край на личните им отношения. Той щеше да отпътува към далечината на неизвестните години, а дори и някога да се завърне, ще бъде напълно непознат човек. Действителното му намерение — а именно гордата решимост предварително да отхвърли подозренията, че ще влезе в ролята на беден авантюрист, който се домогва до богата жена, — изобщо не й бе станало ясно и без да се замисли, тя си обясни цялото му поведение с предположението, че и той като нея смята допълнението на мистър Късобан към завещанието за груба и жестока забрана на всякакво близко приятелство помежду им. Младежкото им очарование да разговарят помежду си и да споделят неща, напълно безинтересни за другите хора, вече е приключило завинаги, като се е превърнало в отминало скъпоценно преживяване. И тъкмо поради това тя непрекъснато мислеше за това преживяване. Отминалото рядко щастие бе мъртво и сега в безмълвната му сянка тя можеше да излее разтърсващата си мъка, на която сама се удивляваше. За първи път Доротия свали миниатюрата от стената и я постави пред себе си, сякаш искаше да събере жената, така сурово порицана, с внука й, когото оправдаваше със сърцето и разума си. Нима някой, който се трогва от женската нежност, би я укорил, че обви малкия овален портрет с дланите си като подложка и го докосна с бузата си, сякаш това щеше да успокои създанието, преживяло пълно отхвърляне? Още не съзнаваше тогава, че за миг, подобно на сън преди разбуждане, я бе споходила Любовта, с огрени от зората криле, че именно на Любовта тя казва с ридания своето „сбогом“, докато образът й чезне, прогонен от неотменимата деловитост на настъпващия ден. Смътно усещаше, че нещо безвъзвратно се е променило и изчезнало от живота й, така че намеренията за бъдещето й съвсем ясно се очертаха. Пламенните души, готови да предначертаят бъдещия си живот, са склонни на пълно отдаване, за да осъществят идеите си.
	За да изпълни обещанието си да нощува във Фрешит и да вижда къпането на бебето, един ден Доротия отиде там точно когато мисис Кадуоладър беше поканена на вечеря сама, тъй като пасторът бе отишъл на риболов. Вечерта бе много топла и дори в прелестната гостна, през чийто отворен прозорец се виждаше как вълнообразната тревна площ стига чак до езерцето с лилиите и плътно засадените лехи, горещината се усещаше силно и това накара Силия, облечена в тънка бяла муселинова рокля и с разпуснати светли къдрици, да възкликне състрадателно как ли се чувствала Додо в черната си рокля и плътната си шапка. Ала това стана след приключването на разни процедури с бебето, когато Силия вече се бе напълно успокоила. Тя поседя известно време отпусната, с ветрило в ръка, преди да отбележи със свойствения си тих, гърлен тон:
	— Скъпа Додо, махни тази шапка. Убедена съм, че се чувстваш много зле в тази рокля.
	— Толкова съм свикнала с шапката… като с някакъв вид броня — усмихнато отвърна Доротия. — Усещам се някак си разголена и незащитена, когато съм без нея.
	— Искам да те видя без шапка, от нея и на нас ни става топло — заяви Силия, като остави ветрилото и се приближи до Доротия. Беше любопитно да се види такава сцена — как дребната дама в бял муселин развързва вдовишката шапка на по-представителната си сестра и я захвърля на стола. Точно когато къдрите и кичурите тъмнокестенява коса се разпуснаха на воля, в гостната влезе сър Джеймс. Той забеляза освободената от шапка глава и възкликна „Аа!“ с удовлетворение.
	— Аз направих това, Джеймс — поясни Силия. — Додо не трябва толкова да робува на траура си. Не е необходимо повече да носи шапката сред близките си.
	— Скъпа моя Силия — възрази лейди Четам, — всяка вдовица е длъжна да носи траура си поне една година.
	— Не и ако се омъжи пак преди изтичането на годината — отбеляза мисис Кадуоладър, която изпита известно удоволствие да стресне добрата си приятелка, старата вдовица. Сър Джеймс се раздразни и се наведе напред да си поиграе с малтийското куче на Силия.
	— Вярвам, че това става много рядко — заяви лейди Четам, сякаш с тона си искаше да възпрепятства подобни събития. — Никоя наша близка не е постъпвала по подобен начин освен мисис Бийвър и деянието й много разстрои лорд Гринсел. Първият й съпруг бе много неприятен и затова постъпката й бе още по-странна. Но тя бе сурово наказана за това. Разправят, че капитан Бийвър я влачел за косата и насочвал зареден пистолет срещу нея.
	— О, да, но тя не е избрала подходящ съпруг! — възкликна мисис Кадуоладър, понеже очевидно нещо я бе прихванало. — В такъв случай женитбата винаги е лошо нещо, независимо дали е първа, или втора. Никакво предимство за един мъж не е това, да си пръв, ако нямаш с какво друго да се похвалиш. Предпочитам да имам добър втори съпруг, отколкото невзрачен първи.
	— Скъпа моя, езикът ти е много бърз и изрича остроумни неща, които не мислиш — каза лейди Четам. — Убедена съм, че ще си последната, която би се омъжила преждевременно, ако скъпият ни пастор се спомине.
	— О, не се заклевам в нищо. Може и да се наложи. Напълно законно е да се омъжиш повторно според мене. Иначе ще сме индуси, а не християни. Разбира се, ако една жена избере неподходящ мъж, трябва да понесе последствията, а ако постъпи така два пъти, тогава заслужава съдбата си. Но ако може да се омъжи за човек знатен, красив и смел… колкото по-скоро го направи, толкова по-добре.
	— Мисля, че темата на разговора ни е много неподходяща — заяви сър Джеймс с чувство на отвращение. — Предлагам да я сменим.
	— Не заради мене, сър Джеймс — каза Доротия, твърдо решена да не изпуска удалата й се възможност да сложи край на всякакви косвени намеци за изгодно сватосване. — Ако казвате това заради мене, мога да ви уверя, че нищо друго не ме засяга и изобщо не ме вълнува както въпросът за повторната женитба. Темата точно толкова ме интересува, колкото ако сега започнете да ми говорите за жени, ловци на лисици. Независимо дали това е възхитителна проява, или не, аз няма да последвам примера им. Моля ви, оставете мисис Кадуоладър да се забавлява по този въпрос, както по всеки друг.
	— Скъпа мисис Късобан — заговори лейди Четам по най-достолепен начин, — вие, предполагам, не смятате, че съм направила някакъв намек, като споменах мисис Бийвър. Просто се сетих за този случай. Тя бе доведена дъщеря на лорд Гринсел. Той взе мисис Теверой за втора жена. Не може да се прави никаква съпоставка помежду ви.
	— О, не! — възкликна Силия. — Никой не е подбирал нарочно темата. Естественият повод за разговора бе шапката на Додо. Това, което каза мисис Кадуоладър, е съвсем вярно. Една жена не може да се омъжи с вдовишка шапка, Джеймс.
	— Замълчи, скъпа! — нареди мисис Кадуоладър. — Вече няма повече да говоря за това. Дори няма да спомена Дидо и Зинобия*238. А за какво тогава да разговаряме? Аз от своя страна възразявам да обсъждаме човешката природа, защото това значи да говорим за пасторските жени.
	[*238 Популярни вдовици, неомъжили се повторно. Първата се самоубива, а втората става робиня. — Б.пр.]
	По-късно вечерта, когато мисис Кадуоладър си отиде, Силия каза поверително на Доротия:
	— Наистина, Додо, като свали шапката, заприлича отново на себе си в много отношения. Заговори точно така, както правеше преди, когато нещо казано те подразни. Но не мога да реша дали се ядоса от думите на Джеймс, или на мисис Кадуоладър.
	— На нито един от двамата — отговори Доротия. — Джеймс се обади от деликатност към мене, но той бърка, ако смята, че казаното от мисис Кадуоладър може да ме засегне. Бих се разстроила, ако съществува закон, принуждаващ ме да се омъжа за някой знатен и красив мъж, когото тя или който и да било друг ми препоръчва.
	— Но нали разбираш, Додо, ако някога наистина се омъжиш, ще бъде добре избраникът да е знатен и красив — отговори Силия, като си помисли, че мистър Късобан не беше богато надарен с тези качества и че е добре Доротия своевременно да бъде предупредена.
	— Не се безпокой, Кити. Имам съвсем други намерения за живота си. Никога повече няма да се омъжа — заяви Доротия, като щипна сестра си по брадичката и я погледна с дълбока обич. Силия кърмеше бебето си и Доротия бе дошла да й каже „лека нощ“.
	— Наистина ли… за никого? — учуди се Силия. — Изобщо за никого… дори да е прекрасен?
	Доротия бавно поклати глава в знак на отрицание.
	— Изобщо за никого. Имам чудесни планове. Искам да осигуря голяма площ земя, да я обработя и да я превърна в малка колония, където всеки ще работи и всяка работа ще се извършва отлично. Аз ще познавам всички хора и ще бъда техен приятел. Възнамерявам да се съветвам с мистър Гарт. Той може да ми каже всичко, което искам да науча по въпроса.
	— Значи, ще си щастлива, щом вече имаш планове, Додо — възкликна Силия. — Може би малкият Артър също ще обича плановете, когато порасне, и тогава ще може да ти помага.
	Сър Джеймс бе уведомен още същата вечер, че Доротия наистина няма намерение да се омъжва, а щяла да съставя „най-различни планове“, съвсем като преди. Дълбоко в себе си той смяташе, че има нещо отвратително в идеята за втори брак на една жена, и никакъв подходящ избраник не би му променил представата, че това би било светотатство от страна на Доротия. Съзнаваше, че обществото би приело неговата нагласа като нелепа, особено по отношение на двайсет и една годишна жена. Поначало обществото възприема втората женитба на някоя млада вдовица като нещо съвсем сигурно и вероятно почти незабавно събитие, като се усмихва многозначително, щом вдовицата постъпи точно по този начин. Ала ако Доротия избере брака със самотата, според сър Джеймс подобно решение много би й отивало.


>>	Глава 56

E>
P>
	В живота си е той щастлив,
	че не обслужва чужда воля.
	Намира радост в труд горчив,
	за него правдата е броня.

	За свобода е той роден,
	не блазнят го облаги лични.
	И от истината окрилен,
	той беден е, но има всичко.
@	Сър Хенри Уотън*239
	[*239 _Хенри Уотън_ (1568–1639) — английски поет. Заглавието на цитираното стихотворение е „Същността на щастливия живот“. Превод Весела Кацарова. — Б.пр.]
P$
E$

	Доверието на Доротия в познанията на Кейлъб Гарт, започнало още откакто чу, че той одобрявал проекта за къщите й, извънредно много се засили по време на престоя й във Фрешит. Сър Джеймс я бе накарал да придружи него и Кейлъб в обиколката им на кон из двете имения и занаятчията на свой ред се възхити от нея, като дори каза на жена си, че мисис Късобан имала дарбата на предприемач, нещо необичайно за една жена. Не трябва да се забравя, че под „предприемачество“ той никога не разбираше финансови сделки, а усърдно приложение на физически труд.
	— Много необичаен случай! — повтори Кейлъб. — Мисис Късобан каза нещо, което често съм си мислел като юноша: „Мистър Гарт, ако доживея до късна възраст, ще се радвам да знам, че съм обработила голяма площ земя и че съм построила множество хубави къщи, защото да се трудиш, е здравословно състояние, а резултатът от него те кара да се чувстваш удовлетворен“. Точно така ми каза. Тя вижда нещата по този начин.
	— Но от женска гледна точка, надявам се — уточни мисис Гарт, с известно подозрение, че мисис Късобан не се придържа към всеизвестния принцип на подчинението.
	— О, не можеш да си представиш! — възкликна Кейлъб, като поклати глава. — Само да я чуеш как говори, Сузан. Говори на понятен език, а гласът й е като музика. Боже мой! Звучи ми като цитати от Библията: „И веднага там се явила тълпа от небесното войнство, възхвалявайки Бога и заявявайки…“. Мелодичният й глас гали слуха.
	Кейлъб много обичаше музиката и когато можеше да си позволи, отиваше надалече да чуе някоя оратория, а после се връщаше, преизпълнен с дълбоко благоговение към могъщото съчетание от звуци, което го караше дълго да седи замислен, взрян в пода с протегнати ръце, докато на езика му напираха неизразими думи.
	При това дълбоко разбирателство помежду им съвсем естествено бе Доротия да помоли мистър Гарт да се залови с предприемаческия труд, свързан с трите ферми и множеството арендаторски къщи към имението Лоуик Манор. Всъщност очакването му да се нагърби с работа за двамина бързо се осъществи. Както казваше той: „Работата непрекъснато се разраства“. А една форма на предприемачество, която бе почнала да се разраства по онова време, бе построяването на железопътните линии. Предвиждаше се една линия да минава през енорията Лоуик, където досега добитъкът си бе пасъл съвсем кротко, необезпокояван от никакви изненади. Ала така се случи, че младенческите напъни на железопътната система пряко се преплетоха с трудовата дейност на Кейлъб Гарт и предопределиха хода на настоящата история по отношение съдбата на двама души, много скъпи на Кейлъб.
	Подводната железопътна линия може да създава безкрайно много затруднения, ала поне морското дъно не се дели между най-различни поземлени собственици, които да предявяват права за обезщетение, не само измервано в пари, но и в чувства. В околностите на Мидълмарч въпросът за железниците беше извънредно вълнуваща тема, също като проблемите относно новия законопроект за реформи или надвисналия ужас от холерата, ала хората с най-твърдите убеждения по въпроса бяха жените и поземлените собственици. Жените — и млади, и стари — възприемаха пътуването с парен локомотив като самонадеяна и опасна постъпка и я отхвърляха, като заявяваха, че за нищо на света не биха се качили в железопътен вагон. А що се отнася до собствениците на земята, те толкова се различаваха в доводите, колкото например мистър Соломон Федърстоун и лорд Меликот, и все пак бяха единодушни по въпроса, че щом се продава земя — независимо дали на някой изтребител на човечеството, или на някаква си железопътна компания, — тези зловредни агенции трябва да се принудят да заплатят извънредно висока цена за правото да тровят човечеството.
	Ала на по-слабоумните, такива като мистър Соломон и мисис Уол, които също притежаваха земя, им бе необходимо доста време, докато стигнат до горния извод, защото първоначално мозъците им бяха запленени от ясната представа какво би станало, ако се раздели голямата им правоъгълна ливада на два триъгълни участъка, които биха били „по` така“, като мисълта за свръзка и високи такси още не им бе хрумнала.
	— Но ако железницата мине през фермата, кравите ще помятат телетата си, братко — заяви мисис Уол с дълбоко печален глас. — И не бих се учудила, ако и кобилата направи същото, щом чака жребче. Жалко е, когато се разравя собствеността на една вдовица, а законът мълчи. Какво ще ги спре, ако започнат да режат наляво и надясно, щом веднъж са започнали. Ясно е, че аз не мога да се боря.
	— Най-добре ще е засега да си траем и когато дойдат да мерят и да душат наоколо, да изпратим някого да ги сплаши здравата — каза Соломон. — Точно така са постъпили хората в Брасинг, както разбирам. Ако трябва да се говори истината, това са само брътвежи, че точно оттук трябвало да минат. Да идат да копаят в друга енория. И не мисля, че каквито и да е пари биха могли да са някаква отплата за това, че разни негодници ще ти изпотъпчат реколтата. Откъде компанията има толкова пари?
	— Бог да ме прости, но брат ни Питър взе пари от една компания — отбеляза мисис Уол. — Но това беше за добив на манган. А не за железница, която ще те разпердушини отвсякъде.
	— Е, едно трябва да знаеш, Джейн — заключи мистър Соломон, като предпазливо сниши глас, — колкото повече им спъваме работата, толкова повече ще ни платят, за да ги оставим да продължат, ако така е писано.
	Проявената прозорливост на мистър Соломон съвсем не бе така голяма, както той смяташе, защото хитростта му можеше да осуети хода на железницата точно толкова, колкото един дипломат е способен да предотврати общото застудяване или някой катаклизъм в Слънчевата система. Ала господинът се залови да действа в съответствие с възгледите си по напълно дипломатичен начин, като започна да разпалва подозрението. Той живееше в най-отдалечения край на Лоуик, а къщите на селските стопани бяха или усамотени, или скупчени в селце, на име Фрик, където една мелница и няколко каменоломни бяха център на слаба, тромава промишленост.
	Поради липсата на каквито и да е представи какво точно представлява железницата общественото мнение във Фрик бе против нея. Защото хората в този китен край бяха лишени от пословичната човешка склонност да се възхищават на непознатото, като вместо това твърдяха, че по всяка вероятност нововъведението ще е насочено срещу бедния човек, така че подозрението бе единствената разумна реакция срещу железницата. Дори слуховете за реформата не бяха предизвикали някакви огромни очаквания в селцето Фрик, тъй като тя не обещаваше нищо определено като например безплатно зърно за угояване на прасето на Хирам Форд, почерпка с бира от кръчмаря в „Мерки и теглилки“ или пък решение на местните земевладелци да повишат надниците през зимата. Така че поради липсата на определени придобивки в тези обещания реформата бе също като прекалените хвалби на амбулантния търговец, които са повод за разумния човек да се усъмни в тях. Хората във Фрик не бяха недохранени и по-трудно се поддаваха на фанатизъм, отколкото на бабаитско подозрение. Те не бяха толкова склонни да смятат, че Бог ще е особено благоразположен към тях, а просто мислеха, че един ден той непременно ще ги прибере на небето — тази божия воля се проявяваше и в лошото време.
	И така, нагласата на хората във Фрик бе съвсем подходяща, за да бъда обработена от мистър Соломон Федърстоун, тъй като той имаше по-многобройни идеи от този род, а освен това подозрението му към небето и земята бе като това на по-охранен и по-малко отруден човек. По онова време Соломон бе надзирател по пътищата и възкачен върху мудната си кобилка, той често правеше обиколки из Фрик, за да наблюдава работниците из каменоломните, като току поспираше странно защо, поради което може погрешно да решите, че има някаква определена причина да се мотае, а не просто, че му липсва желание да се движи напред. След като се вглеждаше продължително време в нечия кипяща дейност, той току вдигаше поглед и го насочваше към хоризонта. А най-накрая дръпваше поводите, тупваше коня с камшика си и бавно отминаваше. Часовникът много по-бързо отмерваше часовете в сравнение със Соломон, който бе изпълнен с приятното чувство, че няма закъде да бърза. Имаше навика да поспира по пътя си, за да си побъбри поотделно с всеки работник по поддържането на живите плетове и канавките, и беше много склонен да слуша вече чути неща, защото съзнаваше предимството си пред осведомителите, като не им вярваше напълно. Един ден обаче подхвана разговор с каруцаря Хирам Форд, като този път самият той съобщаваше новини. Искаше да знае дали Хирам е виждал наоколо да се навъртат мъже с тояги и инструменти. Уж се наричали железопътни работници, ала не се знаело какви са и какво възнамерявали да правят. Най-малкото, което се канели да направят, било да разделят енорията Лоуик на шест или седем части.
	— Ами че нема как да се придвижваме от едно место до друго — отбеляза Хирам, обезпокоен за каручката и кончетата си.
	— И то никак — съгласи се мистър Соломон. — При това да нарежат такава хубава земя като тази енория! Да вземат да отидат в Типтън, предлагам аз. Ала не се знае какво се крие на дъното на цялата работа. Транспортът им е голямата грижа. Но това в края на краищата ще навреди на земята, както и на бедните хора.
	— Сигур сите са от Лондон според мене — отбеляза Хирам, който имаше смътната представа, че Лондон е центърът на враждебност към тяхната енория.
	— Да, така е. А също са настроени и срещу Брасинг в някои райони, но както чувам, хората ги нападнали, докато ония се оглеждали наоколо, счупили им биноклите, които носели, и ги прогонили, така че да се позамислят, преди отново да се появят.
	— Голям майтап е паднал, обзалагам се — каза Хирам, чиято представа за майтап бе много ограничена поради обстоятелствата.
	— Е, аз лично не бих се занимавал с тях — отговори Соломон. — Но както се казва, тази околност е имала и славни дни, а сега дойде време тя да се погазва от пустите му негодници, които тъпчат всичко наоколо и искат да насекат местността на парчета. А този голям транспорт ще глътне малкия, така че няма да има нито една впрегната каручка, нито пък някой ще размаха камшик.
	— Ами че аз ще си размахвам моя камшик около главите им, преди да са ни довели дотам — закани се Хирам, а мистър Соломон отмина, като поклащаше глава.
	Копривата няма нужда от копане. Предизвиканата от железницата разруха в околността се обсъждаше не само в кръчмата „Мерки и теглилки“, но и при прибирането на сеното сред полето, където струпването на работна ръка даваше възможност за разговори, както в никоя друга селскостопанска работа.
	Една сутрин, сравнително скоро след разговора между мистър Феърбръдър и Мери Гарт, когато тя призна чувствата си към Фред Винси, се случи така, че на баща й се отвори работа във фермата Йодрел в посока към Фрик — възнамеряваше да измери и оцени една отдалечена нива, собственост на Лоуик Манор, която Кейлъб искаше да продаде на цена, изгодна за Доротия (трябва да се признае, че намерението му бе да постигне възможно най-доброто споразумение с железопътната компания). Той спря двуколката си пред фермата Йодрел и когато се отправи с помощника и метъра си към обекта за измерване, срещна група от железопътната компания, които нагласяха измервателните си уреди. След кратък разговор той се отдалечи от тях, като каза, че скоро ще се срещнат там, където отива да мери. Бе една от онези сиви утрини след кратък дъжд, особено прелестни точно предобед, когато облаците се поразсейват, а над пътеките и живите плетове се разнася приятното ухание на рохка пръст.
	За Фред Винси, пришпорил коня си по пътеката, уханието щеше да е още по-приятно, ако не бе толкова измъчван от безплодното усилие да си представи какво да прави, когато, от една страна, баща му очаква синът му веднага да стане свещеник, докато, от друга, Мери заплашва да го изостави, ако постъпи така, а светът на работещите хора не проявява никаква неотложна нужда от млад джентълмен без всякакви средства и професионални умения. Положението на Фред бе още по-трудно, защото баща му, доволен, че синът му вече не е бунтарски настроен, бе мил с него и го беше изпратил на това приятно пътешествие, за да огледа едни хрътки. Даже и да реши какво ще предприеме, възникваше задачата пред Фред да съобщи на баща си. Ала трябва да се признае, че решението, което предхожда всичко останало, е по-трудната задача — как да се намери обществена работа за млад човек (чиито приятели не могат да го уредят на служба), която едновременно да е изискана, доходоносна и да може да се върши без определени познания? И докато яздеше по пътя край Фрик в това настроение (изведнъж понамалил ход при мисълта дали пък да не дръзне да се отбие в пасторския дом в Лоуик, за да види Мери), от гърба на коня си Фред можеше да вижда над живите плетове всички ниви до една. Внезапно някакъв шум привлече вниманието му и в далечния край на нивата вляво забеляза шест-седем мъже в шаячно облекло с вили в ръце да настъпват застрашително към четирима железопътни работници насреща им, като същевременно от отсрещната страна Кейлъб и помощникът му се бяха втурнали към застрашената група. Фред, позабавил се няколко минути, докато намери откъде да влезе, стигна в галоп до мястото точно когато селяните в шаячното облекло, не толкова уморени от работа след обедната си дажба бира, бяха подкарали пред себе си с вилите мъжете в делничните сака. Междувременно помощникът на Кейлъб Гарт, седемнайсетгодишен младеж, грабнал измервателните уреди по заповед на Кейлъб, бе съборен и лежеше на земята, очевидно напълно безпомощен. И тогава облечените в сака мъже си плюха на петите, а Фред спомогна за отстъплението им, като прегради пътя на селяните в шаяка и внезапно ги тласна назад, за да се откажат от гонитбата.
	— Какво сте си наумили, глупаци такива? — извика Фред, като размаха камшика наляво-надясно и подгони пръсналата се група. — Ще ви докладвам всички до един пред съдията. Съборихте момчето и го убихте, както виждам. Трябва да знаете, че ще ви избесят всички до един по съдебен ред — извика Фред, който после се смя здравата на собствените си думи.
	Селяните бяха избутани през вратата и влязоха в своята нива, а Фред обузда коня си, когато Хирам Форд, почувствал се в безопасност надалече, се обърна и закрещя предизвикателно, без да съзнава аналогията с Омир:
	— Ти си пъзльо, разбра ли. Слез от коня си, господарю, и ела насреща ми. Ама нищо не чиниш без кон и камшик. Ще те смажа от бой като нищо.
	— Почакайте ме само да дойда при вас и да изкарам по един рунд с всеки поотделно, ако много знаете — извика Фред, почувствал се самоуверен, че може добре да се боксира с милите си събратя. Ала точно сега той бързаше да отиде при Кейлъб и проснатия младеж.
	Момчето бе с изкълчен глезен и изпитваше силна болка, но нямаше други наранявания, така че Фред го качи на коня, за да може младежът да отиде до фермата Йодрел, където щяха да се погрижат за него.
	— Помоли ги да вкарат коня в конюшнята и да кажат на земемерите, че могат вече да се върнат — нареди Фред. — Теренът е чист.
	— Не, не — обади се Кейлъб. — Трябва да прекъснат. Днес е по-добре да се откажат. Ето, вземи багажа, Том. Може онези да се върнат.
	— Радвам се, че се озовах тук в подходящия момент, мистър Гарт — каза Фред, когато Том потегли на коня. — Не се знаеше какво може да се случи, ако кавалерията не бе пристигнала навреме.
	— Така е, голям късмет — отговори Кейлъб малко разсеяно, вперил поглед към мястото, където бе работил преди случката. — Но… по дяволите… така става, когато хората са глупци… пречат ми да си свърша ежедневната работа. Не мога сега да продължа, ако някой не ми помага в измерването. Както и да е! — той се отправи към работното си място с раздразнен вид, сякаш бе забравил за присъствието на Фред, ала изведнъж се обърна и припряно попита: — Каква работа имаш да вършиш днес, млади приятелю?
	— Никаква, мистър Гарт. С удоволствие ще ви помогна… мога ли? — каза Фред с усещането, че като помага на баща й, все едно ухажва Мери.
	— Е, ама не трябва да се плашиш от навеждане и сгорещяване.
	— Не се плаша от нищо. Само че първо искам да изкарам един рунд с оня тромав приятел, който се обърна предизвикателно към мене. Ще му дам добър урок. След пет минути се връщам.
	— Глупости! — възрази Кейлъб с възможно най-заповедническия си тон. — Аз ще отида да поговоря с тях. Това е невежество. Някой им разправя лъжи. Бедните глупци се хващат на въдицата.
	— Ще дойда с вас тогава — заяви Фред.
	— Не, не, остани тук. Не искам да се пролее невинната ти кръв. Аз мога да се отбранявам.
	Кейлъб бе силен мъж и никога не изпитваше страх освен страха да не обиди някого, както и страха да говори пред хора. Ала в този миг се почувства задължен да произнесе публична реч. Главно поради това, че винаги е работил всеотдайно, у него странно се примесваха противоречиви неща — голяма строгост към селските работници и най-сърдечна благоразположеност към тях. Според него благополучието им се свеждаше до усърдна ежедневна работа, и то добре свършена, като това изискване бе съществено и за неговото щастие. Ала същевременно той изпитваше и силно чувство на съпричастност към хората на физическия труд. Когато се приближи към селяните, те не бяха още започнали работа, а стояха скупчени един до друг. Погледнаха доста намусено Кейлъб, който бързо се приближи до тях, с една ръка в джоба, а другата — пъхната между копчетата на жилетката, като лицето му имаше привичния си благ вид, когато спря сред тях.
	— Е, момчета, защо е всичко това? — започна той с обичайните си кратки фрази, които му изглеждаха много дълбокомислени, защото под тях се криеха важни неща, също като разклонените корени на някое растение, едва подало главичка над водата. — Как можахте да направите такава голяма грешка? Някой ви разправя лъжи. Смятали сте, че ония хора там са искали да направят някоя беля.
	— Ами да! — бе общият отговор, изречен последователно от всеки един от тях според степента им на решимост.
	— Глупости! Няма такова нещо! Те оглеждат местността, за да видят откъде да мине железопътната линия. Е, момчета, не можете да спрете железницата, независимо дали ви се иска, или не. И ако се съпротивлявате, само ще си докарате беда. Законът дава право на тези хора да идват тук. Собственикът не може да възрази срещу това и ако им пречите да вършат работата си, ще се изправите пред пристава и съдия Блейксли и ще се озовете с белезници в затвора в Мидълмарч. И сега може да ви се случи същото, ако някой докладва за вас.
	Кейлъб замълча след тези думи и вероятно и най-големият оратор не би могъл по-уместно да подбере паузата или образността в речта си.
	— Както и да е, не сте имали лоши намерения. Някой ви е втълпил, че железницата е лошо нещо. Това е лъжа. Може и малко да навреди тук-там, на това или онова, но и слънцето в небето понякога вреди. Но железницата е полезно нещо.
	— Да, да! Полезно е за богаташите да изкарват пари от нея — възрази старият Тимъти Купър, който бе останал да събира сеното, когато другите се втурнаха с вилите. — Нагледал съм се на к’во ли не от младини до днеска… то к’во ли немаше… война и мир, и канали, и старият крал Джордж, и регентът, и новият крал Джордж, а сега и най-новият*240… как се викаше… но за бедняка все си е лошо. Че к’во чинят каналите за него? Ни му носат месо, ни сланина, ни пари да скъта, ако ги не спастри с глад и къркорещи черва. Веке много лошо стана от младините ми насам. Такваз ще е работата и с тая ми ти железница. Съвсем ще зарежат бедняка. Но глупци са тия, дето се мешат. Това думам на хлапаците тук. Тоя свет е направен за големците, те така стоят нещата. Ама ти стоиш зад големците, господарю Гарт, нали така?
	[*240 Джордж ІІІ е обявен за невменяем през 1810 г. и най-големият му син е провъзгласен за регент, като през 1820 г. става Джордж ІV. През 1830 г. на трона се възкачва Уилям ІV. — Б.пр.]
	Тимъти беше жилест стар селскостопански труженик, каквито все още се срещаха по онова време — той къташе спестяванията си в чорап, живееше в уединен дом, не се впечатляваше от пламенни речи, като бе запазил съвсем малко от феодалния си дух и трудно вярваше на силните приказки, сякаш не беше напълно незапознат с идеите на Просвещението и правата на човека. Кейлъб бе изпаднал в затруднено положение, познато на всеки човек, пробвал в тежки времена, без да разчита на някакво чудо, да убеждава селските труженици, които са наясно с неоспоримата истина, усетена в тежките изпитания, и могат да я стоварят като огромна тояга върху гладко изречените доводи за обществените придобивки, недостъпни за тях. Кейлъб не можеше да лицемери, дори и да искаше. Той бе свикнал да се справя с всякакви трудности единствено като си върши добросъвестно работата. Сега той каза:
	— Няма никакво значение, Тим, че не ме одобряваш. Това не е важно сега. Нещата може и да не са наред за бедните хора… И те наистина не са наред. Но не искам вие, момчета, да влошавате положението си. Добитъкът може и да носи тежък товар, но никак няма да помогне на себе си, ако вземе да го изхвърли в канавката, когато в товара е и неговият фураж за хранене.
	— Ние само си правехме майтап — каза Хирам, който бе почнал да осъзнава последиците. — Само това искахме.
	— Е, обещайте ми, че няма повече да пречите на работата, а аз ще се погрижа никой да не се оплаче от вас.
	— Азе не съм се пречкал и не ща да давам обещания — обади се Тим.
	— Ти не, но останалите. Хайде, аз съм усърден в работата си като всеки от вас и нямам време за губене. Обещайте да бъдете кротки без намесата на пристава.
	— Добре де, нема да се месиме… да праят к’вото щът.
	Кейлъб получи тези думи като обещание, а после забърза към Фред, който го бе последвал и го наблюдаваше до оградата.
	Те се заловиха за работа, като Фред оказа енергична помощ. Настроението му се беше повишило и той се засмя весело, когато се изтърколи върху влажната земя до живия плет и нацапа хубавите си летни панталони. Дали успешното начало го бе въодушевило, или удоволствието да помага на Мериния баща? Всъщност нещо повече от всичко това. Сутрешната случка бе ободрила потиснатия му дух, за да може сега да си избере удовлетворяващо занимание за себе си. Не съм сигурна дали съзнанието на мистър Гарт не се включи на една отколешна вълна и не тласна Фред към решението, което сега се открои пред него. Защо благоприятният случай е само искрата, която запалва пълната газова лампа. Ала на Фред винаги му се струваше, че железницата е дала необходимата искра. Те обаче продължиха да работят мълчаливо, освен в случаите, когато самата работа ги принуждаваше да си кажат нещо. Най-накрая, когато приключиха и тръгнаха да си ходят, мистър Гарт каза:
	— Не е необходимо един младеж да е бакалавър, за да свърши тази работа, нали, Фред?
	— Иска ми се да се бях заловил за нея, преди да реша да стана бакалавър — отговори Фред. Той замълча за миг, а после добави по-колебливо: — Мислите ли, че съм твърде стар, за да усвоя занаята ви, мистър Гарт?
	— Моят занаят е много разностранен, момчето ми — усмихнато каза мистър Гарт. — Повечето неща, които умея, идват от опита. Не можеш да ги научиш току-така, както научаваш неща от книга. Но ти си достатъчно млад, за да положиш основите.
	Кейлъб наблегна на последното изречение, но после малко неуверено замлъкна. Напоследък бе останал с впечатлението, че Фред е решил да стане свещеник.
	— Значи, смятате, че мога да постигна нещо, ако се постарая, така ли? — попита Фред обнадежден.
	— Зависи — отговори Кейлъб, като извърна глава и сниши глас с вид на човек, който се кани да изрече извънредно съкровено умозаключение. — Трябва да си сигурен в две неща: първо, да обичаш работата си и да не бързаш да я претупаш, за да се отдадеш на приятно занимание. А второто е никога да не се срамуваш от нея и да смяташ, че би било по-достойно за тебе да вършиш нещо друго. Трябва да се гордееш с труда си, като се опитваш да го усъвършенстваш, а не непрекъснато да си казваш: Ето туй и онуй… ако можех да върша туй или онуй, щях да постигна нещо. Няма значение какъв е един човек… той пет пари не струва… — в този миг Кейлъб изкриви горчиво устни и щракна с палец, — независимо дали е министър-председател, или прави сламени покриви, ако не върши добре това, с което се е заловил.
	— Никога не бих се чувствал добре, ако стана свещеник — заяви Фред, готов да заговори по въпроса.
	— Тогава зарежи тази работа, момчето ми — рязко отсече Кейлъб, — защото никога няма да си спокоен. А ако все пак си спокоен при такива обстоятелства, не струваш за нищо.
	— Горе-долу така мисли и Мери — добави Фред, като се изчерви. — Смятам, че трябва да знаете какво изпитвам към Мери, мистър Гарт. Надявам се да не сте недоволен от това, че винаги съм обичал Мери повече от когото и да било и че никога няма да обичам друга така, както обичам нея.
	Изразът върху лицето на Кейлъб видимо се смекчи, докато Фред изричаше тези думи. Ала той извърна глава с бавна тържественост, преди да отбележи:
	— При това положение нещата стават по-сериозни, Фред, ако искаш да се грижиш и за щастието на Мери.
	— Разбирам това, мистър Гарт — със сериозен глас отговори Фред, — и бих направил всичко за нея. Тя заявява, че никога няма да ме приеме, ако стана свещеник. А аз ще съм най-окаяният нещастник на света, ако загубя надеждата да спечеля Мери. Наистина, ако си намеря друга работа, друг занаят… изобщо нещо, в което ме бива, ще работя усърдно, ще заслужа доброто ви мнение. Иска ми се да се занимавам с работа на открито. Знам вече доста за обработването на земята и отглеждането на добитъка. По-рано вярвах, нали разбирате… макар и да ме смятате за глупак… че ще имам своя земя. Убеден съм, че лесно мога да придобия такива познания, ако можех по някакъв начин да работя под ваше ръководство.
	— По-леко, момчето ми — възпря го Кейлъб, щом се сети за жена си Сузан. — Какво си казал на баща си за тези намерения?
	— Все още нищо. Но трябва да му кажа. Чакам само да разбера какво друго мога да правя, вместо да стана свещеник. Много ми е мъчно, че ще го разочаровам, но един мъж трябва да се остави сам да решава за себе си, когато навърши двайсет и четири. Откъде да съм знаел на петнайсет години каква ще е подходящата работа за мене сега? Образованието ми беше грешка.
	— Слушай, Фред — заговори Кейлъб. — Сигурен ли си, че Мери те обича и би те приела?
	— Помолих мистър Феърбръдър да говори с нея, защото тя ми е забранила да я питам… не знаех какво друго можех да направя — с извинителен тон добави Фред. — И той ме увери, че имам пълни основания да се надявам, ако заема почтена служба… искам да кажа, извън черквата. Може би смятате, че е недопустимо от моя страна, мистър Гарт, да ви безпокоя и да ви натрапвам намеренията си спрямо Мери, преди самият аз да съм направил нещо за себе си. Разбира се, нямам никакво право… всъщност имам дълг към вас, който никога няма да се изплати, дори и когато съм в състояние да го върна под формата на пари.
	— Не, момчето ми, ти имаш право — отговори Кейлъб разчувстван. — Младите винаги имат правото да очакват от старите да им съдействат в развитието. И аз някога бях млад и я карах някак си без помощ. А помощта би била добре дошла за мене, дори само заради проявената човещина. Но аз трябва да обмисля нещата. Ела утре в кантората ми в девет часа. Точно там, не забравяй.
	Мистър Гарт не искаше да предприеме важна стъпка, без да се е посъветвал със Сузан, ала трябва да признаем, че преди още да си е отишъл вкъщи, вече бе взел решението. Той бе най-сговорчивият човек на света относно голям брой неща, спрямо които другите мъже проявяват твърда решимост или инат. Все едно му бе каква мръвка ще вземе и ако Сузан кажеше, че трябва да обитават къщичка с четири стаи, за да пестят, той веднага би рекъл: „Да вървим“, без да разпитва за подробностите. Ала когато се засягаха чувствата и преценките на Кейлъб, той вземаше крайното решение. Въпреки мекотата му и боязънта да упреква, всеки около него знаеше, че в изключителни случаи, когато сам преценеше, той не отстъпваше. Но винаги когато решаваше да не отстъпва, бе заради благото на друг човек. В деветдесет и девет от случаите решаваше мисис Гарт, но при стотния случай тя често разбираше, че трябва да изпълни трудната задача да се подчини в съответствие с принципите си.
	— Излезе така, както смятах, Сузан — поде Кейлъб, когато останаха сами вечерта. Той вече й беше разказал за случката, довела до включването на Фред в работата му, но бе замълчал за разговора след това. — Децата наистина се обичат… имам предвид Фред и Мери.
	Мисис Гарт постави ръкоделието си в скута и тревожно вторачи проницателен поглед в съпруга си.
	— След като свършихме работата си, Фред си изля душата пред мене. Той по никакъв начин не желае да стане свещеник, а Мери му е заявила, че няма да го приеме като такъв. Така че момчето иска да работи под мое ръководство и да се отдаде на предприемачеството. И аз съм решил да го приема и да направя човек от него.
	— Кейлъб! — възкликна с дълбок глас мисис Гарт в израз на сдържана изненада.
	— Това ще е добро дело — заяви мистър Гарт, като се изтегна назад в креслото си и стисна страничните облегалки. — Ще срещна трудности с него, но мисля, че ще ги преодолея. Момчето обича Мери, а за една добра жена голямата любов е велико нещо, Сузан. Тя облагородява мнозина ръбати мъже.
	— Мери говорила ли ти е по този въпрос? — попита мисис Гарт, малко огорчена дълбоко в душата си, че трябва да я уведомяват за подобно нещо.
	— Нито дума не ми е казала. Веднъж я попитах за Фред. Отправих към нея нещо като предупреждение. Тя ме увери, че никога няма да се омъжи за някой мързелив, разхайтен човек… Нищо повече оттогава. Но както изглежда, Фред е накарал мистър Феърбръдър да поговори с нея, защото тя е забранила на младежа да я пита по този въпрос, и мистър Феърбръдър разбрал, че тя обича Фред, но настоявала да не става свещеник. Сърцето на Фред е отдадено на Мери, разбирам това, и по този начин ми се издига в очите… а и ние винаги сме го харесвали, Сузан.
	— Жалко за Мери според мене — отбеляза мисис Гарт.
	— Защо… жалко?
	— Защото, Кейлъб, тя можеше да има мъж, който да струва колкото двайсетина Фредовци.
	— Така ли! — учудено възкликна Кейлъб.
	— Твърдо съм убедена, че мистър Феърбръдър е привързан към нея и възнамеряваше да й направи предложение. Но, разбира се, сега, когато Фред го е използвал като посредник, на тази благоприятна възможност е сложена точка.
	Мисис Гарт изрече ясно тези думи с несъмнена строгост. Тя бе раздразнена и разочарована, но и твърдо решена да не казва излишни думи.
	Кейлъб замълча за известно време, измъчван от противоречиви чувства. Той се вторачи в пода, поклати глава и ръце в такт с вътрешните си размишления, а накрая каза:
	— Подобно нещо щеше да ме направи много горд и щастлив, Сузан, а и заради тебе щях да се радвам. Винаги съм съзнавал, че това, което имаш, е под нивото ти. Но ти все пак ме взе, въпреки че бях обикновен човек.
	— Взех най-добрия и умния човек, когото познавах — отговори мисис Гарт, убедена, че тя никога не би могла да обикне мъж, който няма тези качества.
	— Е, може би някои са смятали, че заслужаваш повече. Но това щеше да е лошо за мене. И тъкмо туй ме трогва у Фред. Дълбоко в душата си момчето е добро и е достатъчно умно, ако се захване с подходяща работа. Освен това обича и уважава моята дъщеря повече от всичко на света, а тя му е дала някакво обещание според думите му. Така че съдбата на този млад човек е в ръцете ми и ще направя най-доброто, на което съм способен, за него. Господ да ми е на помощ. Това е мой дълг, Сузан.
	Мисис Гарт не беше сълзлива жена, ала сега една голяма сълза се търкулна по бузата й, докато мъжът й още говореше. Нейната разчувстваност идваше от противоречиви неща — от голяма обич, примесена с известно раздразнение. Тя бързо избърса лицето си и каза:
	— Малко мъже като тебе биха сметнали за свой дълг да се товарят с нови грижи по този начин, Кейлъб.
	— За мене няма значение… какво мислят другите. Имам у себе си ясна цел и ще я следвам. Надявам се да ме подкрепиш с цялата си душа, Сузан, за да улесним живота на Мери, горкото дете.
	Кейлъб се облегна назад и погледна умолително и загрижено съпругата си. Тя стана и го целуна с думите:
	— Бог да те благослови, Кейлъб! Децата ни имат добър баща.
	Ала после излезе и си поплака на воля, за да навакса за неизречените думи. Убедена бе, че поведението на съпруга й няма да се разбере правилно, а що се отнася до Фред, тя гледаше трезво на нещата и не хранеше големи надежди. Кой от двамата ще се окаже по-прозорлив — тя със своята трезвост или Кейлъб с пламенното си великодушие?
	Когато Фред отиде в кантората на следващия ден, той трябваше да се подложи на едно изпитване, за което не беше подготвен.
	— Е, Фред — поде Кейлъб, — сега ще ти възложа задача. Винаги съм извършвал голяма писмена работа, но не мога да се справям без помощ. Тъй като очаквам ти да проумяваш сметките и да помниш цените, възнамерявам да не наемам друг помощник. Така че се залови за работа. Как си с писането и смятането?
	Сърцето на Фред неспокойно заби. Той не бе предполагал, че ще има и писмена работа, но бе изпълнен с решимост и не възнамеряваше да се отказва.
	— Не се страхувам от смятането, мистър Гарт. То винаги ми се е удавало. А с писането знаете как съм.
	По онова време съществуваше мнението, че на един джентълмен не приляга да пише четливо или с почерка на чиновник. Фред написа необходимото с джентълменски почерк, достоен за всеки граф или епископ от онази епоха. Всички гласни досущ си приличаха, съгласните се различаваха единствено по това, дали са насочени нагоре или надолу, чертичките бяха надебелени и замазани, а буквите като цяло презрително не се вместваха в реда — накратко казано, написаното имаше благороднически вид и лесно можеше да се разгадае, щом предварително знаеш какво е искал да каже пишещият.
	Когато Кейлъб надникна отзад, върху лицето му се изписа силно разочарование, а когато Фред му връчи страницата, той издаде нещо като ръмжане и силно удари листа с опакото на ръката си. Добродушието на Кейлъб изчезваше при вида на такава мърлява работа.
	— По дяволите! — възкликна той, ръмжейки. — Само като си помисли човек, че в тази страна се дават стотици и хиляди лири за образование, за да се стигне накрая до подобно плачевно състояние. — А после повдигна нагоре очилата си, погледна нещастния писар и каза с поомекнал глас: — Бог да ни е на помощ, Фред. Не мога да се примиря с подобно нещо.
	— Какво да направя, мистър Гарт? — попита Фред, който се бе много отчаял не само от оценката на почерка си, но и от изгледите да се примири с положението на чиновническа писарушка.
	— Да направиш ли? Ами трябва да се научиш да изписваш добре буквите и да пишеш в неразкривени редове. Каква е ползата от написаното, ако никой не може да го разбере? — попита той разпалено, изцяло погълнат от мисълта за некачественото писмо. — Толкова малко работа ли има за вършене в този свят, че да се разпращат навсякъде подобни ребуси? Но хората така са възпитани. Толкова много време бих загубил с писмата от някои хора, ако Сузан не ми ги разчиташе. Това е направо отвратително. — След тези думи Кейлъб захвърли листа.
	Ако в този миг някой непознат човек бе надникнал в кантората, вероятно би се зачудил каква драма се разиграва между възмутения предприемач и миловидния младеж, който хапеше устни от унижение, а върху бледото му лице бяха избили червени петна. У Фред напираха най-различни мисли. В началото на разговора им мистър Гарт бе толкова силно предразполагащ и любезен, че младежът почувства прилив на благодарност и надежда, ала гневът накрая бе също толкова силен. Фред не бе мислил за чиновническа работа — всъщност както повечето млади джентълмени, той търсеше занимание, лишено от всякакви неприятни задължения. Трудно бих предвидила какви можеха да са последствията, ако младежът не бе твърдо решил да отиде по-късно при Мери и да й съобщи, че се е хванал на работа под ръководството на баща й. Не искаше да се отказва от намерението си.
	— Много съжалявам — беше всичко, което можа да изрече в този миг. Ала мистър Гарт бе вече омекнал.
	— Трябва да се справим, Фред — заговори той, възвърнал обичайния си кротък тон. — Всеки човек може да се научи да пише. Аз сам съм се учил. Прояви воля и стой до късно нощем, ако не ти стига времето през деня. Ще проявим търпение, момчето ми. Калъм ще продължи деловодството известно време, докато ти се научиш. А сега се налага да тръгна — отсече Кейлъб, като се надигна. — Трябва да съобщиш на баща си за споразумението ни. Ти ще ми спестиш заплатата на Калъм, нали разбираш, когато се научиш да пишеш. А аз ще мога да ти плащам по осемдесет лири през първата година, а след това и повече.
	Когато Фред оповести вестта на родителите си, различното въздействие на новината върху тях го изненада силно и младежът запомни това завинаги. От кантората на мистър Гарт той веднага отиде в складовете на баща си, като правилно усещаше, че най-почтителният начин, по който би могъл да се отнесе към баща си, бе да направи неприятното разкритие колкото е възможно по-представително и официално. Освен това бе по-сигурно, че решението му може да се възприеме като напълно окончателно, ако разговорът се проведе във времето, когато баща му е най-делово настроен, а той бе винаги такъв в своя кабинет до складовете.
	Фред веднага пристъпи към въпроса, като съобщи накратко какво е направил и възнамерява да прави занапред, като накрая изрази съжалението си, че е разочаровал баща си, и пое вината за своите слабости. Разкаянието му бе съвсем искрено и поради това Фред намери подходящите силни, но непосредствени думи.
	Мистър Винси го изслуша, напълно изненадан, като дори и не възкликна, а при неговия избухлив нрав пълното мълчание бе израз на необикновено силно чувство. Той не бе в добро настроение тази сутрин поради търговските си дела и леката горчивина в очертанията на устните му се засили, докато слушаше. Когато Фред приключи, последва почти минута мълчание, по време на което мистър Винси пъхна една книга в чекмеджето и нервно завъртя ключа. А после внимателно се взря в сина си и каза:
	— Значи, най-после си взел решение, господинчо?
	— Да, татко.
	— Добре тогава. И не се отмятай. Нямам какво друго да ти кажа. Захвърляш образованието си и се смъкваш едно стъпало по-долу в живота, а аз ти дадох възможност да се издигнеш. Това е.
	— Много съжалявам, че сме на различни мнения, татко. Смятам, че ще съм също такъв джентълмен в работата, която съм си избрал, както и ако станех викарий. Благодарен съм ти, че си искал да ми предоставиш най-доброто в живота.
	— Добре. Нямам какво повече да кажа. Аз бях дотук. Надявам се само, когато имаш свой син, той по-добре да те възнагради за усилията, които си положил за него.
	Тези думи силно нараниха Фред. Баща му се възползваше нечестно от преимуществото, което всички ние имаме, когато сме в неизгодно положение и виждаме цялото си минало просто като част от настоящото неизгодно състояние. Всъщност в плановете на мистър Винси за сина му винаги е имало доста голяма доза тщеславие, липса на такт, както и егоистично безразсъдство. И все пак разочарованият баща имаше силен коз. И Фред се почувства така, сякаш е прокуден с проклятие.
	— Надявам се, че нямаш нищо против да остана вкъщи, нали? — попита Фред, след като се надигна да си тръгне. — Ще имам прилична заплата, за да заплащам за прехраната си, както бих искал да правя.
	— Прехраната ти, дявол да те вземе! — изруга мистър Винси, като дойде на себе си при намека, че трапезата му се нуждаела от поддръжката на Фред. — Разбира се, че майка ти ще иска да останеш. Но да знаеш, няма да ти отпусна кон. И ще си плащаш на шивача. Предполагам, че ще се лишиш от някой-друг костюм, щом се наложи да заплащаш за тях.
	Фред се позабави малко. Имаше още какво друго да каже. И накрая го изрече:
	— Надявам се, че ще се ръкуваш с мене, татко, и ще ми простиш за тревогите, които ти причиних.
	От креслото си мистър Винси хвърли бърз поглед към сина си, който се бе приближил до него, а после му подаде ръка и припряно каза:
	— Да, да, да не говорим повече.
	Наложи се Фред много по-подробно да разказва и да обяснява на майка си, но тя бе безутешна, защото ясно съзря нещо, което вероятно изобщо не бе хрумнало на съпруга й — с положителност Фред ще се ожени за Мери Гарт и животът на мисис Винси оттук нататък ще помръкне поради натрапеното присъствие на семейство Гарт и обноските им, а скъпото й момче с красивото си лице и изисканите си маниери, „съвсем различни от тези на чийто и да било син в Мидълмарч“, неизбежно ще заприлича на Гартови с невзрачния им вид и небрежното им облекло. На нея й се струваше, че всичко е стъкмено от Гартови как да прилъжат чаровния Фред, ала тя не смееше да се разпростира надълго и нашироко по този въпрос, защото дори и най-малкият намек за подобно нещо го караше да избухва насреща й, както никога досега. Тя бе прекалено блага по нрав, за да проявява ярост, ала усещаше, че щастието й е накърнено, и в продължение на няколко дни само като погледнеше Фред, си поплакваше малко, сякаш над него бе виснало ужасно проклятие. Мисис Винси може би по-трудно успя да възвърне обичайната си жизнерадост, защото Фред я бе предупредил да не отваря щекотливата тема пред баща му, който бе приел решението му и му бе простил. Ако съпругът й се разгневеше срещу Фред, тя щеше да скокне да защитава скъпото си чедо. Едва в края на четвъртия ден мистър Винси й каза:
	— Хайде, Луси, не бъди толкова отчаяна. Ти винаги си глезила момчето и трябва да продължиш да го глезиш.
	— Нищо друго не ме е така съкрушавало, Винси — заяви съпругата му, при което бялата й шия и брадичката й затрепериха отново, — както болестта му.
	— Ух, забрави за това! Естествено е да имаме грижи с децата си. Не усложнявай нещата, като ме караш да те гледам толкова унила.
	— Добре, няма! — обеща мисис Винси, трогната от молбата му, и бързо дойде на себе си, също както птичката изглажда накокошинената си перушина с едно тръсване.
	— Не си струва да почнем да се безпокоим за някого — отбеляза мистър Винси, изпълнен с желанието да съчетае гълченето със семейната топлота. — Не е само Фред, а и Розамонд.
	— Да, горкото момиче. Разстроих се да я видя така разочарована заради бебето. Но тя бързо се съвзе.
	— Да бе, бебе. Виждам, че Лидгейт проваля практиката си, а също и затъва в дългове, както чувам. Очаквам някой ден Розамонд да ми разкаже прелюбопитна история. Но няма да получат пари от мене, в това съм сигурен. Нека неговото семейство да му помогне. Никога не съм одобрявал този брак. Но е безсмислено да говорим. Позвъни да донесат лимони и не гледай така навъсено, Луси. Утре ще ви закарам вас двете с Луиза в Ривърстоун.


>>	Глава 57

E>
P>
	Едва на осем бяха, но едно чудесно име
	изгря и огън в тях запали.
	С лъчи ги сякаш заоблива,
	кат вятър клонките погалил.
	Светът им детски в миг порасна,
	изпълнен с езера, гори, дъбрави,
	с любов и скръб, с дела прекрасни.
	Уолтър Скот радост им достави.*
	[* Епиграфът е структуриран върху реминисценции от романа на Уолтър Скот „Уейвърли“. — Бел. NomaD.]
P$
E$

	В онази вечер, когато Фред Винси се отправи към пасторския дом в Лоуик (той бе започнал да разбира, че на този свят дори и един извисен млад човек понякога трябва да върви пеша поради липса на кон), той тръгна в пет часа и по пътя се отби при мисис Гарт, защото искаше да се увери, че тя с готовност приема новите им взаимоотношения.
	Фред завари семейството, заедно с кучетата и котките, под голямото ябълково дърво в овощната градина. За мисис Гарт бе празник, защото най-големият й син, Кристи, който особено я радваше и я караше да се гордее, се бе завърнал вкъщи за кратка ваканция — същият този Кристи, който смяташе, че най-хубавото нещо на света е да бъдеш учител, да изучаваш всякакви литератури и да станеш един нов Порсън*241, а освен това въплъщаваше скрит укор към бедния Фред, защото бе истински пример за подражание, често посочван от наставническата си майка. Самият Кристи — широкоплещесто момче с ъгловато чело, подобие на майка си от мъжки пол, стигащ едва до рамото на Фред, поради което превъзходството му бе трудно да се преглътне — винаги се държеше съвсем естествено и ни най-малко не се вълнуваше от нежеланието на Фред да учи, ала искаше да го стигне на ръст. Сега той лежеше на земята близо до стола на майка си, с нахлупена до очите сламена шапка, а от другата страна Джим четеше на глас книга на онзи любим писател, допринесъл много за радостта в живота на много деца. Романът бе „Айвънхоу“*242 и сега Джим бе стигнал до известната сцена на турнира и стрелбата с лъкове, ала той бе постоянно прекъсван от Бен, който бе взел собствения си стар лък и стрелите и се държеше много неприятно според Лети, като караше всички наред да наблюдават стрелбата му напосоки — всъщност никой не му обръщаше внимание освен Брауни, будният, но вероятно повърхностен мелез, докато посивялото нюфаундлендско куче, изтегнало се на припек, гледаше с безизразната невъзмутимост на преклонната възраст. Що се отнася до Лети, чиято уста и престилка издайнически загатваха за участието й в беритбата на череши, цял куп от които сега ярко червенееше върху масата, тя седеше на земята и слушаше с ококорени очи.
	[*241 _Ричард Порсън_ (1759–1808) — учен класик. — Б.пр.]
	[*242 Романът е от Уолтър Скот, издаден през 1819 г. — Б.пр.]
	Ала сега всички пренасочиха вниманието си към Фред Винси при пристигането му. Когато младежът, настанил се на градински стол, заяви, че се е отправил към пасторския дом в Лоуик, Бен, захвърлил лъка и грабнал едно недоволно котенце, възседна проснатия крак на Фред и каза:
	— Вземи ме и мене.
	— О, не. Мене също — проплака Лети.
	— Ти не можеш да ходиш бързо като мене и Фред — възрази Бен.
	— Напротив, мога. Майко, моля те, кажи, че и аз ще ида — настоя Лети, в чийто живот съпротивата срещу незачитането й като момиче внасяше голямо разнообразие.
	— А аз ще остана с Кристи — отбеляза Джим, който искаше да покаже, че е по-умен от тези глупаци. При тези думи Лети почеса глава и с разколебан ревнив поглед погледна ту Бен, ту Джим.
	— Хайде всички да идем да видим Мери — заяви Кристи, като разпери ръце.
	— Не, скъпо дете, не трябва да ходите вкупом в пасторския дом. А с този стар костюм от Глазгоу закъде си? Освен това баща ви скоро ще се прибере. Трябва да оставим Фред да отиде сам. Той ще каже на Мери, че всички вие сте тук и тя утре ще дойде.
	Кристи огледа протритите колене на клина си и го сравни с красивите бели панталони на Фред. Очевидно облеклото на Фред показваше предимствата на английския университет, а освен това той имаше изискания маниер да гледа приветливо и да приглажда назад коса с носната си кърпа.
	— Деца, хайде, потичайте! — извика мисис Гарт. — Прекалено топло е, за да се мотаете около гостите. Вземете брат си и му покажете зайците.
	Най-големият син разбра подканата и веднага отведе децата. Фред почувства, че мисис Гарт иска да му даде възможност да сподели с нея какво му е на душата, но той успя само да каже:
	— Колко ли сте щастлива, че Кристи е при вас!
	— Да, той пристигна по-рано, отколкото го очаквах. Слезе от каретата в девет часа, точно когато баща му бе излязъл. Нямам търпение да се прибере Кейлъб, за да чуе какъв голям напредък има Кристи. Платил е разноските си за последната година, като е давал уроци, но същевременно е учел усърдно. Надява се скоро да стане частен учител и да замине за чужбина.
	— Той е чудесно момче — отбеляза Фред, на когото тези радостни откровения му нагарчаха като лекарство — и не създава на никого неприятности. — След известно мълчание той добави: — Но се опасявам, че според вас аз ще създавам големи неприятности на мистър Гарт.
	— Кейлъб обича да се справя с неприятностите. Той е от тези хора, които винаги правят повече, отколкото се очаква от тях — отговори мисис Гарт. Тя плетеше, което й даваше възможност да гледа или да не гледа Фред според желанието си — това е винаги предимство, когато някой иска да вложи в думите си нравоучителни нотки. И макар че мисис Гарт възнамеряваше да бъде подобаващо сдържана, тя желаеше да съобщи нещо на Фред, за да го просветли.
	— Знам, вие смятате, че аз не заслужавам нищо, мисис Гарт, и имате основания за това — заговори Фред с малко повишен дух, усетил донякъде намерението й да го поучава. — Така стана, че се отнесох най-лошо с хора, от които мога да очаквам най-много. Но щом двама мъже като мистър Гарт и мистър Феърбръдър не ме отписаха, не виждам защо аз самият трябва да се отписвам. — Фред сметна, че е добре да изтъкне мъжкия принос пред мисис Гарт.
	— Безспорно е така — съгласи се тя с нарастваща прочувственост. — Един младеж, на когото са заложили двама зрели мъже, наистина много ще се провини, ако се остави на течението и обезсмисли направените жертви заради него.
	Фред малко се изненада от тези силни думи и само отговори:
	— Надявам се да не стане така с мене, мисис Гарт, след като получих известно насърчение да смятам, че мога да спечеля Мери. Мистър Гарт ви е казал за това, нали? Вярвам, че не сте се изненадали — добави Фред, като най-простодушно намекваше само за своята любов като за напълно очевидна.
	— Не съм се изненадала от това, че Мери ви е дала известно насърчение ли? — попита мисис Гарт, която реши, че не е зле Фред да осъзнае обстоятелството, че преди признанието близките на Мери изобщо не са желали подобно нещо, каквото и да предполагат семейство Винси. — Да, признавам, че бях изненадана.
	— Тя не ми е дала никакви… ни дума не ми е казала, когато аз разговарях с нея — поясни Фред, готов да оневини Мери. — Но когато помолих мистър Феърбръдър да поговори с нея от мое име, тя му е разрешила да ми каже, че има някаква надежда.
	Желанието да му отвори очите, което бе започнало да напира у мисис Гарт, все още не се бе отприщило. Наистина беше доста нетърпимо дори за нейния самоконтрол, че този кипящ от енергия младок ще процъфтява за сметка на разочарованите по-тъжни и по-мъдри хора, като стъпче най-съкровеното, без дори да съзнава това. А през всичкото това време неговото семейство ще смята, че близките на момичето умират от желание да приемат издънката им. Раздразнението й сега избухна заради предишното пълно потискане пред съпруга й. Образцовите съпруги понякога по този начин се разгорещяват пред изкупителни жертви. Тя рече с пламенна решимост:
	— Допуснал си голяма грешка, Фред, като си помолил мистър Феърбръдър да пита от твое име.
	— Така ли? — възкликна Фред, като се изчерви. Той се стресна, но недоумяваше какво точно има предвид мисис Гарт и добави с извинителен тон: — Мистър Феърбръдър винаги е бил добър наш приятел, а аз знаех, че Мери ще се вслуша в думите му. Той с готовност прие.
	— Да, младите хора обикновено са слепи за всичко останало, освен за собствените си желания, и рядко могат да си представят какво струват техните желания на другите — заяви мисис Гарт. Тя не възнамеряваше да продължи след излагането на тази нравоучителна обща доктрина и изрази яда си в безсмислено разплитане на плетката, като направи това с гордо изражение, но със свъсени вежди.
	— Не разбирам как би могло това да причини болка на мистър Феърбръдър — каза Фред, но изведнъж усети, че в непонятните думи започва да се откроява смисъл.
	— Точно така, ти не разбираш — отбеляза мисис Гарт с възможно най-режещ тон.
	За миг Фред погледна към хоризонта с изненада и безпокойство, а после бързо се извърна и почти остро попита:
	— Да не би да искате да кажете, мисис Гарт, че мистър Феърбръдър е влюбен в Мери?
	— И ако наистина е така, Фред, мисля, че ти си последният човек, който трябва да се изненадва — отговори мисис Гарт, като сложи плетката до себе си и скръсти ръце. За нея бе твърде необичаен признак на вълнение да остави ръкоделието си настрана. Всъщност чувствата й бяха противоречиви — тя бе доволна да даде на Фред урок, но същевременно усещаше, че малко е прекалила. Фред грабна шапката и бастуна си и бързо стана.
	— Значи, вие смятате, че съм се изпречил на пътя му, а също и на пътя на Мери, така ли? — запита с тон, налагащ неизбежен отговор.
	Мисис Гарт не отговори веднага. Беше се докарала до неприятното положение да я подканят да каже това, което наистина чувства, ала същевременно съзнаваше, че има сериозни основания да не го изрече. За нея усещането, че е прекалила с назиданието, бе особено потискащо. Освен това Фред съвсем неочаквано бе изпуснал искри и сега той поясни:
	— Мистър Гарт изглеждаше доволен, че Мери е привързана към мене. Той не е могъл да знае това, което сега ми казахте.
	Мисис Гарт изпита остро угризение при споменаването на съпруга й, защото страхът, че Кейлъб може да я упрекне заради казаното, не можеше лесно да се потисне. Тя отговори с намерението да предотврати нежелателни последици:
	— Изхождах единствено от собствените си наблюдения. Не смятам, че Мери знае нещо за това.
	Ала тя се поколеба да го помоли да запази пълно мълчание по въпрос, който самата тя бе повдигнала съвсем ненужно, тъй като не беше свикнала да отстъпва по този начин. И докато се суетеше как да постъпи, под ябълковото дърво, където бе сложена масата, шумно се заредиха нежелателни случки. Бен, втурнал се през тревата с Брауни по петите му, изведнъж зърна котенцето да тегли дълга нишка от плетивото и завика с пълно гърло, пляскайки с ръце. При тази олелия Брауни залая, уплашеното котенце скочи на масата и разсипа млякото, а после скочи долу, като събори половината череши. Тогава Бен грабна недоплетения чорап и го нахлузи върху главата на котето, което бе поредната щуротия, а от своя страна появилата се в този миг Лети закрещя на майка си, възмутена от жестокостта на Бен — цялата сцена беше извънредно драматична. Наложи се мисис Гарт да се намеси и тогава всички хлапаци се завърнаха, поради което разговорът tête-à-tête с Фред приключи. Той се измъкна колкото може по-бързо, а когато се ръкува с него, мисис Гарт се помъчи донякъде да заглади проявената суровост с думите „Бог да те благослови“.
	Тя не можеше да потисне неприятното усещане, че съвсем за малко не бе постъпила като онези глупави жени, които първо клюкарстват, а после настояват да се запази пълно мълчание по въпроса. Ала тя не бе помолила Фред да запази мълчание и за да предотврати гнева на Кейлъб, реши да се саморазобличи, като му признае всичко още същата вечер. Странно бе какъв строг съдник можеше да е Кейлъб за нея, когато влизаше в тази роля. Ала тя възнамеряваше да му каже също така, че разкритието би могло да е от голяма полза за Фред.
	Безспорно Фред бе под силното въздействие на новината, докато отиваше към Лоуик. Непринудената му душа, винаги изпълнена с надежда, никога не е била така наранявана, както сега от догадката, че ако не се беше изпречил на пътя й, сега Мери можеше да има много достоен кандидат за женитба. Фред беше също разстроен, че се е проявил като пълен глупак, когато е накарал мистър Феърбръдър да се намеси. Ала съвсем естествено е за всеки влюбен — в случая това напълно се отнасяше и до Фред — най-силно да е обладан от появилите се съмнения относно чувствата на любимата. Въпреки доверието си във великодушието на мистър Феърбръдър, въпреки признанието на Мери пред него, Фред не можеше да не осъзнава ясно, че има съперник. Това бе напълно ново усещане и той яростно го отхвърли, защото изобщо не бе склонен да се откаже от Мери за нейно добро, а по-скоро бе готов да се бори за нея с всеки появил се мъж. Ала борбата с мистър Феърбръдър ще бъде символична, която беше далече по-трудна за Фред от физическата. Безспорно това препятствие представляваше за Фред не по-малко изпитание на характера, отколкото разочарованието му от завещанието на чичо му. Сърцето му не закоравя поради тези обстоятелства, но той започна да усеща какво означава да имаш кораво сърце. Не му хрумна и за миг, че мисис Гарт може да греши по отношение на мистър Феърбръдър, но допусна, че не е права относно Мери. Напоследък тя живее в пасторския дом, така че майка й може съвсем да не е наясно какви мисли й минават през ума.
	Той не се почувства по-спокоен, когато я завари весело да разговаря с трите дами в гостната. Те разпалено обсъждаха някакъв въпрос, но го зарязаха веднага щом той влезе, а Мери преписваше етикетите на куп плитки чекмеджета със старателен обработен почерк. Мистър Феърбръдър бе някъде из селото, а трите дами не подозираха нищо за особеното отношение на Фред към Мери — беше невъзможно някоя от тях да предложи разходка из градината и затова Фред предусети, че ще се наложи да си тръгне, без да й каже и дума насаме. Първо й разказа за завръщането на Кристи, а после за уговорката си с баща й. Остана доволен, като забеляза, че последната новина извънредно много я зарадва. Тя припряно каза: „Много съм щастлива“, а после се приведе над листа, за да не може никой да види лицето й. Ала това бе въпрос, който мисис Феърбръдър не можеше да подмине току-така:
	— Вероятно нямате предвид, мис Гарт, че сте щастлива, защото един млад човек се отказва от църквата, за каквото е учил. Сигурно искате да кажете, че при това положение на нещата вие сте щастлива той да бъде под ръководството на прекрасен човек като баща ви.
	— Не е точно така, мисис Феърбръдър, радвам се и за двете, признавам — отговори Мери, като сръчно избърса една издайническа сълза. — Аз имам ужасно светска нагласа. Не харесвам никакви свещеници освен викария от Уейкфийлд*243 и мистър Феърбръдър.
	[*243 _„Викарият от Уейкфийлд“_ (1766) — роман от ирландския писател Оливър Голдсмит (1728–1774). Героят Примроуз е благороден, отдаден на службата си свещеник. — Б.пр.]
	— А защо така, скъпа моя? — попита мисис Феърбръдър, като спря да движи големите си дървени куки за плетене и погледна Мери. — Вие винаги имате сериозни основания за мнението си, но това ме учудва. Разбира се, не говоря за тези, които проповядват нови доктрини. Но защо не харесвате свещениците?
	— Боже мой! — възкликна Мери и лицето й просветна закачливо, докато обмисляше отговора си. — Не харесвам яките на расото им.
	— Ами, значи, не харесваш и яката на Камдън — малко обезпокоена заяви мис Уинифред.
	— Нея харесвам — отговори Мери. — Но не харесвам яките на другите свещеници заради самите тях.
	— Направо недоумявам! — заяви мис Нобъл с усещането, че умът й навярно не е достатъчно остър.
	— Скъпа моя, вие се шегувате. Трябва да имате много по-сериозни основания, за да пренебрегвате подобна достойна прослойка мъже — величествено заяви мисис Феърбръдър.
	— Мис Гарт има такива строги изисквания към заниманията на хората, че много трудно може да й се угоди — каза Фред.
	— Е, поне се радвам, че синът ми прави изключение според нея — заяви старата дама.
	Мери се зачуди на раздразнения тон на Фред, но тогава пристигна мистър Феърбръдър, на когото трябваше да се съобщи новината за уговорката на Фред с мистър Гарт. Накрая пасторът възкликна с тихо задоволство: „Точно така!“, а после се наведе да разгледа етикетите на Мери, като похвали почерка й. Фред бе обзет от дълбока ревност — разбира се, радваше се, че мистър Феърбръдър е толкова почтен, ала му се щеше да е грозен и дебел, каквито понякога бяха мъжете на четирийсет. Ясно беше какъв ще е краят, понеже Мери най-открито бе поставила Феърбръдър над всички свещеници, а и всички жени около него очевидно поощряваха връзката. Фред бе напълно убеден, че няма да му се удаде възможност да поговори насаме с Мери, когато изведнъж мистър Феърбръдър заяви:
	— Фред, помогни ми да занесем тези чекмеджета в кабинета ми. Ти не си видял хубавия ми нов кабинет. Моля, елате и вие, мис Гарт. Искам да видите един изумителен паяк, който намерих тази сутрин.
	Мери веднага схвана намерението на свещеника. От онази паметна вечер той никога не се бе отклонявал от предишната си пасторска вежливост към нея, така че мимолетната й почуда и съмненията й бяха напълно приспани. Тя бе свикнала да мисли доста трезво за неща, които са възможни, и ако някое хрумване подхранваше суетата й, това бе за нея знак да го отхвърли мигновено като нелепо, тъй като отрано си бе създала навик за подобно отхвърляне. Стана точно така, както предполагаше — след като Фред бе подканен да обърне внимание на мебелировката в кабинета, а тя — да обърне внимание на паяка, мистър Феърбръдър каза:
	— Изчакайте тук няколко минути. Отивам да взема една гравюра, която Фред, с високия си ръст, може лесно да окачи. Връщам се подир малко.
	А след тези думи той излезе. И въпреки всичко първите думи на Фред към Мери бяха следните:
	— Безсмислено е да правя каквото и да е, Мери. В края на краищата сигурно е, че ще се омъжиш за Феърбръдър. — В гласа му се долови известна ярост.
	— Какво искаш да кажеш с това, Фред? — възмутено възкликна Мери, като се изчерви силно и гледаше изумено.
	— Невъзможно е да не виждаш, че всичко е съвсем ясно… точно ти, която винаги виждаш нещата.
	— Виждам само, че се държиш много лошо, Фред, като говориш по този начин за мистър Феърбръдър, който се застъпи за тебе с такава готовност. Откъде ти дойде наум подобна мисъл?
	Фред бе доста прозорлив, въпреки раздразнението си. Ако Мери наистина не подозира нищо, неразумно е да й предава думите на мисис Гарт.
	— Просто всичко следва съвсем естествено — отговори той. — Когато ти непрекъснато виждаш до себе си мъж, който ме превъзхожда във всяко отношение и когото поставяш над всички, аз нямам на какво да се надявам.
	— Ти си неблагодарник, Фред — заяви Мери. — Много съжалявам, дето казах на мистър Феърбръдър, че държа толкова на тебе.
	— Не, не съм неблагодарник. Щях да съм най-щастливият човек на света, ако не беше това. Аз разказах на баща ти всичко и той бе много мил с мене. Държа се така, сякаш съм му син. Щях с радост да се захвана за всичко, писане и какво ли не друго, ако само не беше това.
	— Ако не беше кое? Кое точно? — попита Мери, която си помисли, че се е случило или е казано нещо определено.
	— Тази ужасна увереност, че Феърбръдър непременно ще ме изкара от играта.
	Мери се успокои и я напуши смях.
	— Фред — заговори тя, като се опита да го погледне в очите, но той намусено бе извърнал лице, — ти си прекрасен смешник. Ако не беше такъв очарователен глупак, бих била изкушена да вляза в ролята на жестока кокетка и да те накарам да смяташ, че някой друг освен тебе ме ухажва.
	— Наистина ли най-много обичаш мене, Мери? — попита Фред, като извърна към нея пълните си с обич очи и се опита да я хване за ръката.
	— В този момент изобщо не те обичам — отговори Мери, като се отдръпна и скри ръцете си отзад. — Казах само, че никой жив човек досега не ме е ухажвал освен тебе. И нямам никакви основания да мисля, че един много мъдър човек би го направил — с весел тон добави тя.
	— Бих искал да ми кажеш, че не е възможно да харесаш другиго — каза Фред.
	— Никога повече да не си посмял да ми говориш по този въпрос, Фред — заяви Мери, като отново стана сериозна. — Чудя се дали си глупав, или неблагодарен да не разбираш, че мистър Феърбръдър нарочно ни остави сами, за да си поговорим спокойно. Разочарована съм, че си толкова сляп за благородните му чувства.
	В случая нямаше време за отговор, защото в този миг мистър Феърбръдър влезе с гравюрата. А Фред трябваше да се завърне в гостната с натежало от ревност сърце, но и с известно успокоение, дошло от думите и поведението на Мери. Ала въздействието от техния разговор беше по-мъчителен за Мери. Сега проявяваното от нея внимание й изглеждаше различно и тя усети възможност за нови тълкувания. Беше изпаднала в положение, при което държанието й като че ли би могло да изглежда пренебрежително към мистър Феърбръдър, а когато става дума за много достоен човек, пълната непоклатимост на една благодарна жена винаги е под въпрос. За Мери бе голямо облекчение, че има основание да се прибере вкъщи на другия ден, защото с цялата си душа искаше винаги да е наясно, че обича само Фред. Когато нежното чувство е укрепвало у нас в продължение на много години от живота ни, мисълта то да бъде заменено с друго, би сякаш означавало да омаловажим собствения си живот. Така че ние сме в състояние да бдим над чувствата и верността си, както бдим над другите си съкровища.
	„Всички надежди на Фред се разбиха на пух и прах. Нека да му остане поне тази“, си каза Мери с накъдрени от усмивка устни. Невъзможно бе да се потиснат някои подсъзнателни представи за нещо съвсем друго — за почетен пост и възнаградени достойнства, все висоти, до които не бе достигала. Ала с будното си съзнание тя никога не можеше да се изкуши от подобни мисли само като си представеше, че Фред ще е извън всичко това, че ще се чувства отхвърлен и печален поради нейното отсъствие в живота му.


>>	Глава 58

E>
P>
	В очите ти не ме следи враждата,
	но аз се чудя обичаш ли ме ти.
	Аз знам лица, белязани с лъжата,
	с бездушни и безизразни черти…
	Но не и ти! По воля на небето,
	когато лъжат твоите уста,
	дори тогава с ласка на лицето
	ти дишаш непорочна чистота.
@	Шекспир, сонет 93*244
	[*244 Преводът е на Владимир Свинтила. Шекспир. Сонети. Изд. Георги Бакалов, Варна, 1979 г. — Б.пр.]
P$
E$

	По времето, когато мистър Винси изрази предположението си относно Розамонд, самата тя нямаше представа, че един ден ще бъде принудена да се обърне към баща си с молба, която той вече бе предусетил. Досега Розамонд не се бе чувствала притеснена относно начина си на живот и средствата, макар че живееха нашироко, с много развлечения. Бебето й се роди преждевременно, така че всички бродирани дрешки и шапчици трябваше да се скрият на тъмно. Тази беда се приписваше на обстоятелството, че Розамонд бе настояла да се разходи на кон, макар че мъжът й беше пожелал да не прави това. Ала не трябва по никакъв начин да се предполага, че в случая тя се е наложила гневно или грубо е заявила, че ще прави каквото си иска.
	Подтикът за желанието да язди дойде от посещението на капитан Лидгейт, третият син на баронета, който, много ми е неприятно да го кажа, бе направо непоносим за съпруга й — нашият Тършиъс, със същото фамилно име, го смяташе за празноглаво конте, с отвратителна модна прическа с път в средата (от челото до врата), което проявяваше невежественото самочувствие, че знае най-същественото за всеки въпрос. Лидгейт вътрешно проклинаше глупостта си, че сам е предизвикал това посещение, като се е съгласил да отиде на гости у чичо си по време на сватбеното им пътешествие, и сега много раздразни Розамонд, когато сподели с нея за допуснатата грешка. Защото за Розамонд гостуването на братовчеда бе повод за непознато досега, но елегантно прикривано ликуване. Тя бе толкова горда от честта в дома им да гостува братовчед, син на баронет, че се надяваше всички познати да проумеят важността на събитието. А когато представяше капитан Лидгейт на гостите си, изпитваше приятното усещане, че рангът му се просмуква в тях, подобно на тънък аромат. Задоволството й по това време бе достатъчно силно, за да притъпи разочарованието от брака й с лекар, пък макар и със знатно потекло. Сега обаче й се струваше — както във външните обстоятелства, така и във въображението, — че бракът й я издига високо над нивото на Мидълмарч. Бъдещето й изглеждаше бляскаво заради разменяните писма и пътуванията до имението Куолингам, а също и заради евентуалното повишение на Тършиъс. Особено доволна бе Розамонд, когато омъжената сестра на капитана, мисис Менган — вероятно по негово предложение, — пристигна с прислужницата си и пренощува две нощи у тях на връщане от Лондон. Всичко това показваше, че очевидно си струва Розамонд да полага големи усилия по отношение на музиката и подбора на дантелите.
	Що се отнася до самия капитан Лидгейт, ниското му чело, орловият нос, изкривен на една страна, и доста неясният му говор биха се сметнали за недостатъци у всеки млад джентълмен, на когото обаче липсват военната стойка и мустаците, възприемани с обожание като „израз на стил“ от някои русокоси, нежни като цвят главици. Освен това господинът притежаваше онзи вид аристократично поведение, което бе освободено от дребнавите задръжки и буржоазното благоприличие на средната класа, така че той беше голям ценител на женските прелести. Сега Розамонд беше дори много по-очарована от неговото възхищение, отколкото по време на престоя им в Куолингам, защото за него не бе трудно да прекарва по няколко часа на ден във флирт с нея. Посещението му беше едно от най-приятните приключения в живота му, до голяма степен вероятно и поради подозрението, че чудатият му братовчед Тършиъс само го чака час по-скоро да си тръгне. Всъщност Лидгейт, който по-скоро би умрял, хиперболично казано, отколкото да прояви непочтителност или негостоприемство, потискаше своята неприязън и само си даваше вид, че слуша какво казва галантният офицер, като предоставяше на Розамонд задължението да отговаря. Защото той изобщо не бе ревнив съпруг и предпочиташе да остави някой празноглав млад мъж насаме с жена си, отколкото да понася присъствието му.
	— Бих искала да се обръщаш по-често към капитана по време на вечеря, Тършиъс — отбеляза една вечер Розамонд, когато важният гост бе отишъл в Ломфорд да се срещне с приятели офицери, настанени там. — Понякога сякаш изобщо не присъстваш… просто гледаш през главата му към нещо отзад, без изобщо да го виждаш.
	— Скъпа моя Роузи, вярвам, че не би могла да очакваш да се обръщам често към такъв надут пуяк — грубо заяви Лидгейт. — Виж, ако му се пукне главата, мога да я погледна с по-голям интерес, отколкото сега.
	— Не мога да разбера защо говориш за братовчеда си с такова презрение — отбеляза Розамонд, като движеше пръсти над ръкоделието, докато говореше уж меко и сериозно, но с леки нотки на раздразнение.
	— Попитай Ладисло дали не смята твоя капитан за най-големия досадник, когото някога е срещал. Ладисло престана да идва вкъщи, откакто той пристигна.
	Розамонд смяташе, че много добре разбира защо мистър Ладисло не харесва капитана — той просто ревнуваше и на нея това й се нравеше.
	— Трудно може да се предвиди какво харесва един ексцентричен господин — отговори тя, — но според мене капитан Лидгейт е истински джентълмен и мисля, че от уважение към сър Годуин не трябва да се отнасяш към него пренебрежително.
	— В никакъв случай, скъпа, та нали устройваме вечери в негова чест. Но той си влиза и излиза от дома ни, когато му хрумне. Изобщо няма нужда от моето присъствие.
	— И все пак, когато сте заедно, трябва да му оказваш по-голямо внимание. Може да не е олицетворение на мъдростта според представите ти. Има друга професия. Но ще е любезно от твоя страна да поговориш с него по въпросите, които го интересуват. Според мене той е много приятен събеседник. И е всичко друго, но не и безпринципен човек.
	— Всъщност ти искаш аз да приличам малко повече на него, Роузи — отбеляза Лидгейт донякъде с примиренчески тон, ала усмивката му не бе особено нежна, нито пък весела. Розамонд замълча и не се усмихна повече, но прекрасният овал на лицето й придаваше достатъчна благост, дори и да не се усмихва.
	Тези думи на Лидгейт бяха като тъжен крайпътен знак, който показваше какъв дълъг път е извървял докторът от прекрасните си сънища — в тях Розамонд Винси му изглеждаше съвършената жена, изпълнена с благоговение пред ума на съпруга си също като дарена с разум русалка, която реши дългата си коса пред огледалото и пее омайни песни, единствено за да успокои обожавания от нея мъдрец. Лидгейт бе започнал да вижда разликата между две противоречиви неща — пълното преклонение пред дарбата според първоначалните му представи и облагата от таланта, който осигурява слава и е също като медал на ревера или почетна титла пред името.
	Може да се предполага, че Розамонд също е изминала дълъг път от времето, когато брътвежът на мистър Нед Плимдейл й се струваше безкрайно досаден. Ала за повечето простосмъртни съществува непоносима глупост, но и приемлива глупост — в противен случай какво би станало със социалните контакти? Глупостта на капитан Лидгейт бе чудесно парфюмирана, имаше „стил“, правилен говор и бе пряко свързана със сър Годуин. Розамонд я намираше за доста приятна и усвои множество нейни фрази.
	И така, тъй като Розамонд обичаше ездата, както вече знаем, тя имаше сериозни основания за изкушението да поднови язденето си заедно с капитан Лидгейт — той бе наредил на слугата си да го последва с два коня и да се настани в „Зеленият дракон“. Капитанът я покани да възседне сивия жребец, стопроцентово кротък кон и обучен за езда на дами (всъщност той го бе закупил за сестра си и възнамеряваше да го закара в Куолингам). Първия път Розамонд го придружи без знанието на съпруга си и се прибра вкъщи преди завръщането му. Разходката беше толкова приятна и след нея младата дама се почувства така освежена, че накрая съобщи на Лидгейт за приключението, като бе напълно уверена, че той ще й позволи да язди отново.
	Тъкмо обратното, Лидгейт бе безкрайно обиден. Беше направо изумен, че е рискувала да се качи на непознат кон, без да се съобразява с неговите желания. След първите почти гръмливи възклицания и огромното удивление, които подсказаха на Розамонд какво може да последва, за известно време той потъна в мълчание.
	— Както и да е, прибрала си се жива и здрава — възкликна той най-после с решителен тон. — Повече няма да ходиш, Роузи. Нека да се разберем. Даже и да е най-кроткият питомен жребец на света, винаги има опасност от злополука. Добре знаеш, че точно заради това исках да се откажеш от дорестия.
	— Ами че то и вкъщи има опасност от злополука, Тършиъс.
	— Скъпа, не говори глупости — с умолителен глас й каза Лидгейт. — Аз съм човекът, който може да преценява. Според мене е достатъчно, че ти забранявам да се качиш отново на кон.
	Розамонд оправяше прическата си за вечерята и отражението й в огледалото бе все така прелестно, като само дългата й шия леко трепна. Лидгейт крачеше напред-назад с ръце в джобовете и сега спря до нея, сякаш очакваше някакъв израз на съгласие.
	— Искам да пристегнеш плитчиците ми, скъпи — каза Розамонд, като отпусна ръце с лека въздишка, сякаш възнамеряваше да накара съпруга си да се засрами, че стои до нея като дръвник. Лидгейт често й бе пристягал плитчиците, тъй като бе извънредно сръчен човек, с дълги тънки пръсти. Той повдигна копринения сноп от плитчици и ги пристегна високо с шнолата (и такива неща вършат понякога мъжете!). И какво друго можеше да направи след това, освен да целуне открилия се нежен врат с изящни очертания? Ала дори когато извършваме съвсем обичайно действие, винаги го правим по по-различен начин от друг път. Лидгейт продължаваше да е ядосан и не бе забравил защо.
	— Ще заявя на капитана, че е трябвало малко да помисли, преди да ти предложи коня си — каза той, като се дръпна встрани.
	— Моля те да не му казваш подобно нещо, Тършиъс — отговори Розамонд с леко по-натъртен тон от обичайния си. — Това би значело, че се отнасяш с мене като с малко дете. Обещай ми, че ще оставиш на мене да му кажа каквото трябва.
	Наистина имаше доза истина във възражението й. Лидгейт каза „Добре“ с намусено съгласие и по този начин разпрата приключи с обещание от негова страна, но не и от нейна.
	Всъщност тя бе твърдо решена да не дава никакви обещания. Розамонд успяваше да наложи ината си, без изобщо да хаби нерви с яростна съпротива. За нея най-правилното решение бе да направи това, което желае, и цялата й съобразителност се насочваше към средствата за постигане на целта. Възнамеряваше отново да поязди сивия жребец и го направи още при първото възможно отсъствие на мъжа й, който евентуално щеше да научи твърде късно. Безспорно за нея изкушението бе огромно — Розамонд много обичаше ездата, а освен това удовлетворението да язди хубав кон заедно с капитан Лидгейт, син на сър Годуин, също на хубав кон редом до нея, и така да ги виждат всички други хора освен съпруга й, я въздигаше до небесата, също както се бе чувствала точно преди сватбата. А освен това по този начин укрепваше връзките си със знатната фамилия в Куолингам, което несъмнено е много желателно.
	Ала кроткият сив жребец, изненадан от сгромолясването на отсечено дърво в края на гората Халзел, се подплаши и предизвика още по-голяма уплаха у Розамонд, в резултат на което тя загуби бебето си. Лидгейт се въздържа да излее гнева си пред нея, но бе доста свиреп с капитана, така че посещението му, естествено, съвсем скоро приключи.
	Във всички последвали разговори по въпроса Розамонд кротко уверяваше, че ездата не била предизвикала нищо, и ако си останела вкъщи, щели да се появят същите признаци и всичко щяло да свърши по същия начин, защото тя усещала подобни симптоми и преди това.
	Лидгейт можеше само да възкликва „Горката ми скъпа жена!“, но вътрешно се изумяваше от безкрайния инат на това кротко създание. У него нарастваше смайващо усещане за пълно безсилие пред нея. По-големите му познания, както и духовната му сила, вместо да са свещен неизчерпаем извор на мъдрост, напълно се пренебрегваха от Розамонд при решаването на всеки практически въпрос. Досега той бе смятал, че нейният ум се свежда главно до схватливост, както подобава на една жена. Ала сега бе започнал да проумява какво точно представлява този ум и с каква твърдост и неподатливост се отличава той. Никой не можеше по-бързо от нея да предвиди резултатите от своите предпочитания и действия — тя ясно бе съзряла превъзходството на Лидгейт в обществото на Мидълмарч и си беше представила извънредно благоприятните социални облаги, когато талантът му се разгърне. Ала за нея професионалните и научните му стремежи бяха точно толкова важни за очакваните социални облаги, колкото би могло да е важно откриването на някой вонящ нефтен кладенец. Но да оставим настрана нефта, с който тя нямаше нищо общо, истината бе, че Розамонд залагаше много повече на своите възгледи за живота, отколкото на неговите. Лидгейт бе смаян да види как в безброй дребни случаи, както и в сериозния случай с ездата, нейната привързаност не я прави по-отстъпчива. Той не се съмняваше, че тя наистина е привързана към него, а и вярваше, че не й е дал повод да я отблъсне. Що се отнася до него, той вътрешно уверяваше сам себе си, че все така нежно я обича и може да се примири със съпротивата й. Но… както и да е! Лидгейт бе доста разстроен, защото усещаше някои нови веяния в живота си, толкова неприятни, колкото би могъл да е калният поток за човек, привикнал да плува, да се движи, да следва ярко осветената си цел в най-бистри води.
	Много скоро Розамонд, сведена над ръкоделието си, стана по-прелестна от всякога, като често се разхождаше в каретата на баща си и се надяваше, че вероятно скоро може да я поканят в Куолингам. Бе уверена, че би била много по-изящно украшение за гостната в имението от която и да е дъщеря в семейството и като сметна, че господата там отлично съзнават това, вероятно не се особено замисли дали дамите ще позволят да бъдат затъмнени от нейното присъствие.
	Лидгейт, успокоен за здравето й, изпадна в състояние, което Розамонд наричаше унесеност — според нея то означаваше, че съпругът й напрегнато мисли за неща извън нея, а също така, че има навъсен вид и пренебрегва и най-обикновени неща, сякаш те му нагарчат. Видът му в такива мигове бе барометър на раздразнението и черните му мисли. Всъщност той великодушно, но погрешно бе премълчал една от главните причини за тези негови състояния, за да не навреди на здравето и бодрия й дух. Между тях двамата имаше пълно разминаване в размишленията, което очевидно е възможно дори между хора, които непрекъснато мислят един за друг. На Лидгейт му се струваше, че месеци наред той жертва най-възвишените си стремежи и духовна сила в желанието си да бъде нежен с Розамонд. Приемаше без всякакво раздразнение дребните й прищевки и честите й прекъсвания на работата му. Ала най-вече разбираше ясно без всякаква горчивина за изчезналите илюзии, че съзнанието й — гладка, полирана повърхност — изобщо не долавя пламенния му стремеж към по-възвишени цели в професията и научните му изследвания, стремеж, който, според предишните му представи, съвършената съпруга трябва да боготвори като божествен пламък, без точно да съзнава защо. Усещането му за търпимост обаче се примесваше и с чувство на недоволство от самия себе си, на което, ако трябва да бъдем откровени, се дължат повече от половината ни огорчения, независимо от жалбите ни срещу съпруга или съпругата. Защото всепризната истина е, че ако сме по-силни, няма да допуснем обстоятелствата да ни сломят. Лидгейт съзнаваше, че отстъпките му пред Розамонд почти толкова му вредяха, колкото и мудните му решения, прокрадващата се парализа, която може да потисне всяко обзело ни въодушевление, което не толкова често ни спохожда в живота. А въодушевлението на Лидгейт често гаснеше не просто от печал, а от глождещото бреме на унизителна прозаична грижа, която хвърля жалка сянка върху възвишените ни стремежи.
	Това бе грижата, за която досега не бе споменавал пред Розамонд. И с известно учудване смяташе, че тази грижа никога не й е идвала наум, макар че подобна слепота бе доста непонятна. Всъщност тази тревога бе оставила издайническа следа, която безучастните наблюдатели лесно надушваха, а именно, че Лидгейт е потънал в дългове. И той не успяваше задълго да прогони от съзнанието си мисълта, че с всеки изминал ден потъва все по-надълбоко в тресавището, което тегли хората към себе си с красива, тревиста пътечка, осеяна с цветя. Странно е колко бързо човек затъва до шията — стига до състояние, в което си принуден, въпреки всичко, да мислиш за спасение, макар дълбоко в душата вече да си представяш отвъдното.
	Само преди година и половина Лидгейт бе беден, ала не познаваше трескавата нужда от дребни суми и по-скоро усещаше парливо презрение към всеки, който ги получаваше с цената на унижението. Сега чувстваше нещо по-лошо от обикновен недоимък. Бе обзет от жалките отвратителни терзания на човек, който е закупил и пуснал в употреба безброй много неща, не толкова необходими, ала не може да плати за тях, макар че нуждата да ги заплати е неотложна.
	Как се стигна до всичко това, може лесно да се разбере и без много аритметика и познаване на цените. Когато един мъж, готов да се ожени и да създаде дом, изведнъж осъзнае, че мебелите и другите първоначални разходи възлизат около четиристотин-петстотин лири над наличните му средства, когато в края на годината установи, че ежедневните му разходи за поддръжка на дома и конете и други подобни суми наближават хиляда лири, докато според старите сметки спечелените от лекарската практика осемстотин лири годишно са се смалили като гьол през лятото чак до петстотин лири, и то главно в неизплатени поръчки, тогава най-логичното умозаключение е, че той е затънал в дългове, независимо дали това му харесва, или не. По онова време скъпотията не беше толкова голяма като днешната, а животът в провинцията течеше сравнително скромно. Ала когато един лекар неотдавна с лекота е заплатил за професионалните си права, когато се чувства задължен да поддържа два коня и богата трапеза, като същевременно изплаща застраховка за живот и висок наем за къщата и градината, той може внезапно да установи, че разходите нахвърлят два пъти приходите и всеки, склонен да не омаловажава подобни въпроси, би разбрал за каква равносметка става дума. Розамонд, свикнала от детинство на разточителство, смяташе, че доброто домакинство се свежда до това, винаги да се поръчва най-скъпото — нищо друго не си заслужавало. А според Лидгейт, „ако изобщо се прави нещо, то задължително се прави както трябва“, така че той не си представяше как биха могли да живеят другояче. Ако му се споменеше предварително за някакъв разход, той вероятно би казал „едва ли е много висок“, а ако някой му кажеше да намали разноските за даден продукт — като например да се купува евтина риба вместо скъпа, — би приел идеята като скъперническа и жалка. Розамонд, дори като изключим случая с посещението на капитан Лидгейт, обичаше да отправя покани, а съпругът й, макар че често намираше гостите за досадни, не й се месеше. Общуването бе необходима част от професионалната тактика, а посрещането винаги трябва да е на ниво. Вярно бе, че Лидгейт непрекъснато посещаваше бедни хора по домовете им и нагаждаше предписаната диета според ниските им доходи. Но, боже мой! Нима това не е естествено? Нима не е нещо свойствено за хората да имат най-различни преживявания и никога да не ги съпоставят? Разходите — също като грозотата и греховността — се превръщат в нещо съвсем друго, когато се отнасят до собствената ни личност и когато започнем да ги измерваме с аршина, който е съвсем различен (според собствените ни представи) за нас и за другите. Лидгейт смяташе, че е нехаен към облеклото си, и презираше всеки човек, който мисли за въздействието на одеждите си. Струваше му се напълно естествено да има в изобилие чисти дрехи — такива неща обикновено се поръчват накуп. Не трябва да се забравя, че досега той никога не бе изпитвал бремето на надвиснал над главата дълг и се движеше съвсем спокойно, без укори към себе си. Сега бе почувствал това бреме.
	То бе така неприятно, защото беше нещо съвсем ново. Лидгейт бе удивен и отвратен, че проблеми, толкова чужди на намеренията му, толкова досадно далече от всичко, с което копнееше да се занимава, са се изпречили на пътя му в засада и го притискат, когато най-малко очаква. В случая не ставаше дума само за въпросния дълг, а за страха, че в сегашното му състояние дългът непременно ще нарасне. Двама мебелисти от Брасинг, към които имаше дълг още преди сватбата и на които не бе изплатил непредвидените текущи сметки, непрекъснато му изпращаха неприятни писма, загнездили се мъчително в съзнанието му. Подобно положение едва ли би могло да е по-влудяващо за друг човек, както бе за Лидгейт и неизмеримата му гордост — той мразеше да иска услуги или да зависи от някого. Бе сметнал за недостойно да мисли за финансова подкрепа от страна на мистър Винси и само крайната нужда би го тласнала да се обърне към тъста си, дори и да не беше разбрал след сватбата от най-различни недомлъвки, че търговията на мистър Винси не процъфтява и че той не би откликнал на молба за парична помощ. Някои хора лесно залагат на готовността за помощ от близките си. На Лидгейт никога преди не му бе идвала наум вероятността да стигне дотам. Никога не си бе представял какво би означавало да иска заем. Но сега, когато тази мисъл му хрумна, той реши, че по-скоро би претърпял поредното финансово затруднение. А междувременно не разполагаше с никакви пари или възможности да получи отнякъде. А професията му на лекар не бе станала по-доходоносна.
	Няма нищо чудно в това, че Лидгейт не бе успял да потисне всички признаци на вътрешно притеснение през последните няколко месеца, но сега, когато Розамонд отново бе в цветущо здраве, той реши да я посвети напълно в затрудненията си. Поредното напомняне за неизплатена сметка бе насочило мислите му към нови умозаключения — от сегашната гледна точка бе започнал да преценява кое е нужно или ненужно при поръчването на стоки, а също така, че трябва да се променят порядките в домакинството им. А как би могла да стане подобна промяна без съгласието на Розамонд? На съзнанието на Лидгейт направо се натрапи съвсем непосредствен повод да разкрие пред нея неприятните обстоятелства.
	Тъй като нямаше никакви пари и се бе посъветвал тайно какъв залог може да се очаква от човек в неговото положение, Лидгейт предложи единствения възможен добър залог на по-отстъпчивия кредитор, златар и бижутер, който се съгласи да поеме кредита на тапицерите срещу лихва за определен срок. Даденият залог бе документ за прехвърляне на собствеността върху мебелите в дома им, нещо, което можеше да успокои един кредитор за приличен период от време по отношение на дълг в размер на не повече от четиристотин лири. А златарят, мистър Доувър, бе склонен да го намали, ако вземе част от сребърните прибори или някакви други предмети, запазени на външен вид. „Нещо друго?“ бе въпросът, който тънко загатваше за бижута, и по-специално за едни морави аметисти на стойност трийсет лири, закупени от Лидгейт като сватбен подарък.
	Може да съществуват различни мнения по въпроса доколко е било разумно да прави такъв подарък. Някои биха казали, че това било изискана проява на внимание, каквато би могла да се очаква от мъж като Лидгейт, и че причината за неприятните последици се криела най-вече в оскъдната ограниченост на провинциалния живот по онова време, който не предлагал никакви подобаващи блага на добрите специалисти, чиито средства не отговаряли на вкусовете им. Още повече, като се има предвид нелепото въздържане от страна на Лидгейт да иска пари назаем от близки.
	За Лидгейт обаче този въпрос съвсем не бе важен в тази хубава утрин, когато отиде да предаде окончателния документ за сребърните прибори. Като видя други безкрайно скъпи бижута и неоценими скъпоценности, трийсетте лири за украшения, които така добре стояха на шията и ръцете на Розамонд, не бяха кой знае колко много. Ала в този труден за него момент в представите си Лидгейт не устоя пред възможността аметистите отново да заемат мястото си сред стоката на мистър Доувър, макар че се стресна от мисълта как ще предложи на Розамонд подобно нещо. Но след като бе принуден да мисли за последствията, които никога досега не бе предвиждал, той се настрои да действа донякъде с онази прецизност (в никакъв случай не с цялата), каквато би вложил в един научен опит. Докато се връщаше на кон от Брасинг, събираше сили и размишляваше как да представи всичко пред Розамонд.
	Пристигна вкъщи чак вечерта. Този силен, двайсет и девет годишен мъж, с толкова много дарби, се чувстваше безкрайно угнетен. Не заявяваше гневно в себе си, че е направил огромна грешка, ала грешката го гризеше отвътре, подобно на диагностицирана хронична болест, която обгръща с неприятната си натрапчивост всеки бъдещ проект, отравя всяка мисъл. Когато прекоси коридора към гостната, той дочу звука на пианото, както и пеене. Разбира се, Ладисло е тук. Бяха изминали няколко месеца, откакто Уил се сбогува с Доротия, ала той продължаваше да заема същата служба в Мидълмарч. Поначало Лидгейт не възразяваше срещу гостуванията на Ладисло, но сега бе раздразнен от чуждото присъствие вкъщи. Когато отвори вратата, двамата певци приближаваха кулминацията, като действително вдигнаха очи и го погледнаха, ала не приеха появата му като повод да спрат заниманието си. За човек, изтерзан от беди като горкия Лидгейт, не бе никак утешително да види как двама души си чуруликат, когато той се прибира с усещането, че тревожният ден крие още тревоги. Лицето му, по-бледо от друг път, се намръщи, когато той пресече стаята и се строполи в едно кресло.
	Певците, сметнали, че поведението им е оправдано, защото бяха към края на песента, сега се обърнаха към него.
	— Как си, Лидгейт? — попита Уил, като се приближи да се ръкуват.
	Лидгейт пое ръката му, но не сметна за нужно да отговори.
	— Вечерял ли си, Тършиъс? Очаквах те много по-рано — каза Розамонд, която вече бе забелязала, че съпругът й е в „гадно настроение“. Тя седеше на обичайното си място, докато говореше.
	— Вечерял съм. Искам чай, ако обичаш — рязко заяви Лидгейт, все така намръщен, забил втренчен поглед в изпънатите си нозе.
	За човек като Уил това бе достатъчно.
	— Тръгвам си — каза той и се пресегна за шапката си.
	— Чаят е готов — обади се Розамонд. — Моля те, не си отивай.
	— О, тръгвам. Лидгейт е отегчен — отбеляза Уил, който по-добре разбираше Лидгейт от Розамонд и изобщо не се обиди от държанието му, защото лесно си представи всякакви външни причини за раздразнението.
	— Затова е още по-важно да останеш — игриво заяви Розамонд с най-мекия си тон. — Той няма да ми проговори цяла вечер.
	— Напротив, Розамонд, ще поговорим — заяви Лидгейт със силния си баритонов глас. — Има делови въпроси, за които трябва да поговорим.
	Лидгейт съвсем не бе възнамерявал по този начин да въведе деловите въпроси, но прекалено безразличният й тон го предизвика.
	— Ето, виждаш ли! — обади се Уил. — Отивам на събранието относно института по механика. Довиждане! — каза той, след което бързо излезе от стаята.
	Розамонд не погледна съпруга си, но се изправи и зае мястото си пред подноса за чай. В този миг си мислеше, че мъжът й никога не е бил по-неприятен досега. Лидгейт вторачи тъмните си очи в нея, наблюдавайки я как изискано подрежда сервиза за чай с издължените си пръсти, съсредоточила поглед върху вещите пред себе си, без лицето й изобщо да потрепва, и все пак с невъзмутимия си вид показваше безмълвно негодувание срещу всякакви груби обноски. За миг той забрави за тревогите и внезапно се замисли за тази нова проява на женска невъзмутимост, въплътена в такива грациозни форми, които някога бе възприемал като израз на сърдечна разумна отзивчивост. Докато наблюдаваше Розамонд, се сети за Лор и дълбоко в себе си се запита: „Дали няма и тя да ме убие, защото я отегчавам?“, а после добави: „Такива са всички жени“. Ала тази склонност към обобщения, поради която мъжете допускат повече грешки дори и от безсловесните животни, внезапно изчезна при спомена за невероятното впечатление от поведението на друга жена — представи си разстроеното лице и гласа на Доротия, дълбоко обезпокоена за съпруга си, когато Лидгейт започна да го лекува, спомни си страстните й молби да я научат как да облекчи страданията на този мъж, заради когото тя сякаш би потиснала всичко друго у себе си освен копнежа за преданост и съчувствие. Тези обзели го спомени бързо се нижеха пред очите на замечтания Лидгейт, докато чаят завираше. Той притвори очи в края на бленуването си, когато чу Доротия да моли: „Посъветвайте ме… научете ме какво да правя… той цял живот се е трудил усърдно и е гледал напред. Нищо друго не го интересува… и мене единствено той ме интересува“.
	Той бе запомнил завинаги този глас на затрогваща женска душевност, както носеше у себе си и ярката представа за гения със скиптър в ръка (а нима не съществува и гений в благородството, който също владее човешкия дух и направлява съжденията?). Тези мисли бяха като музика, която заглъхваше. Лидгейт наистина бе задрямал за миг, когато Розамонд го сепна със звънливия си, безучастен глас: „Ето ти чая, Тършиъс“, каза тя, като постави чашата на масичката до него, а после отново зае мястото си, без изобщо да го погледне. Всъщност Лидгейт бе малко прибързал да й припише безчувственост. По свой собствен начин тя също бе чувствителна и изпитваше трайни чувства. Чувството й в момента бе на обида и неприязън. Ала всъщност тя никога не се мръщеше и не повишаваше глас — бе напълно убедена, че никой няма основания да я упрекне в нещо.
	Вероятно в този миг Лидгейт и Розамонд никога не са се чувствали толкова отчуждени един от друг. Но сега той имаше сериозни основания да не отлага разговора, макар че не трябваше така остро да поставя въпроса в началото. Всъщност гневното му желание да я разтърси и да я накара да проумее някои неща за него го бяха подтикнали да заговори остро, но сега гневът му започна да отстъпва пред болката да не я нарани. Ала той изчака, докато подносът бе вдигнат, свещите бяха запалени и вечерното спокойствие създаде благоприятна обстановка. В настъпилото мълчание отхвърлената прежна нежност отново го обзе. Лидгейт заговори с благ тон:
	— Скъпа Роузи, остави ръкоделието си и ела да седнеш до мене — каза той кротко, като отмести масичката и протегна ръка да придърпа един стол по-близо до себе си.
	Розамонд се подчини. Когато се приближи в надиплената си дреха от прозрачен, бледо оцветен муселин, стройното й, но заоблено тяло изглеждаше по-грациозно от всякога. Когато седна до него и постави ръка върху облегалката на неговото кресло, като най-после го погледна право в очите, изящната й шия, бузи и ясно открояващи се устни никога не са излъчвали толкова много от онази неувяхваща прелест, която дълбоко ни трогва през пролетта, в детството или в свежо ухаещата ни младост. Сега тя трогна и Лидгейт, като в съзнанието му се примесиха ранните мигове на любовта му към нея с други по-късни спомени, предизвикани от настоящия кризисен момент на тревога. Той нежно постави едрата си длан върху ръката й, като възкликна: „Скъпа!“, с онази дълбока прочувственост, каквато обичта придава на думите. Розамонд също бе под влияние на спомените за миналото, а съпругът й донякъде отново бе онзи Лидгейт, чието пълно одобрение носеше радост. Тя леко отмести кичура коса от челото му, после постави другата си ръка върху неговата с чувството, че му е простила.
	— Длъжен съм да ти кажа нещо, което ще те нарани, Роузи. Но има неща, които съпрузите трябва да обмислят заедно. Вярвам, вече си се досетила, че нямам пари.
	Лидгейт замълча, а Розамонд извърна шия и погледна вазата върху полицата над камината.
	— Не успях да заплатя за всичко, което трябваше да вземем преди сватбата, а след това последваха разходи, които трябваше да покрия. В резултат на това имаме голям дълг към мебелистите в Брасинг… от триста и осемдесет лири… който много ми тежи. Всъщност затъваме по-дълбоко с всеки изминал ден, защото хората не ми плащат заради дълговете. Постарах се да не те тревожа, когато не беше добре, но сега заедно трябва да обмислим нещата, като ти трябва да ми помогнеш.
	— Какво мога да направя аз, Тършиъс? — попита Розамонд, като отново го погледна. Този съвсем кратък въпрос, като много други кратки въпроси на всички езици, може да изразява най-различни състояния в зависимост от интонацията — от объркана безпомощност до окончателна категоричност, от пълно всеотдайно съчувствие до безучастна студенина. В краткия въпрос: „Какво мога да направя аз?“, Розамонд вложи толкова безучастност, колкото думите могат да поберат. Сякаш хлад облъхна събудената нежност у Лидгейт. Той не избухна възмутен — сърцето му твърде болезнено се сви, за да проявява гняв. А когато отново продума, заговори по-скоро с деловития глас на човек, който си налага да изпълни задача:
	— Необходимо е да знаеш, защото аз трябва да дам някакъв залог за известно време, така че трябва да пристигне някой, за да направи инвентарен опис на мебелите.
	Розамонд силно се изчерви.
	— Не си ли искал пари от татко? — попита тя, когато дойде на себе си.
	— Не!
	— Тогава аз ще поискам — заяви тя, като отдръпна ръце от Лидгейт, изправи се и застана на два ярда разстояние от него.
	— Недей, Роузи! — каза той решително. — Прекалено късно е за подобно нещо. Описът на мебелите ще започне утре. Не забравяй, че това е само залог. Той не променя нещата. Всичко е съвсем временно. Държа баща ти да не знае нищо, докато реша лично да го уведомя — добави Лидгейт с по-наставнически тон.
	Тонът му безспорно бе груб, но Розамонд отново го бе поставила в напрегнато очакване какво би могла пак да направи с кроткото си, но неотстъпчиво упорство. На нея тази грубост й се стори непростима. Тя не бе склонна да плаче, защото плачът не й харесваше, но сега брадичката и устните й затрепериха и сълзите почнаха да напират. Вероятно притиснат от двойното бреме, материално затруднение и гордият отпор срещу унизителни обстоятелства, на Лидгейт бе трудно да си представи ясно какво ужасно изпитание е създалото се положение за едно младо създание, свикнало с разкош, което мечтае за още по-голям разкош, в съответствие с изискания си вкус. Ала той наистина искаше да я пощади, колкото бе по силите му, и сега сълзите й дълбоко го разстроиха. Известно време не можа да каже нищо. Но Розамонд не продължи да ридае. Тя се опита да се овладее и избърса сълзите си, все така взряна в полицата над камината.
	— Опитай се да не скърбиш, скъпа — каза той, като я погледна. Обстоятелството, че в този труден за нея миг тя е решила да застане далече от него, го затрудни да каже нещо повече, но се налагаше. — Трябва да се стегнем, за да направим всичко необходимо. Аз съм виновният. Нужно бе да разбера по-рано, че нямам средства да живея по този начин. Но много неща се обърнаха срещу мене в работата ми и точно сега стигнах до най-ниската си точка. Мога да се съвзема, но междувременно трябва да се поспрем… да променим начина си на живот. Ще се справим. След като дам залога, ще имам време да се огледам наоколо. А ти си толкова умна, че ако се съсредоточиш върху домакинството, можеш да ме приучиш на пестеливост. Бях безразсъден негодник в сметките… хайде, скъпа, седни и ми прости.
	В този миг Лидгейт си слагаше главата в оглавника като добитък, ала той бе надарен и с разум, който често ни принуждава да бъдем хрисими. Когато изрече последните думи с умолителен тон, Розамонд отново седна на стола до него. Самокритичният му тон й даде известна надежда, че той ще се вслуша в мнението й, и затова заяви:
	— Защо не отмениш описа на мебелите? Можеш утре да ги отпратиш, когато дойдат.
	— Няма да ги отпратя — заяви Лидгейт, отново с наставнически тон. — Необходимо ли е да обяснявам?
	— Ако напуснем Мидълмарч, естествено е да има разпродажба и това ще е добре дошло.
	— Но ние няма да напуснем Мидълмарч.
	— Убедена съм, Тършиъс, че е много по-добре да постъпим така. Защо да не идем в Лондон? Или близо до Дърам, където всички познават семейството ти.
	— Никъде не можем да отидем без пари, Розамонд.
	— Близките ти няма да позволят да останеш без пари. А безспорно тези противни търговци трябва да проумеят това и да изчакат, ако ти правилно им представиш нещата.
	— Това са безсмислени приказки, Розамонд — гневно възрази Лидгейт. — Трябва да се научиш да се съобразяваш с мнението ми за неща, които не разбираш. Направил съм необходимите стъпки и те трябва да се доведат докрай. Що се отнася до моите близки, не очаквам нищо от тях, нито пък ще ги моля за нещо.
	Розамонд седеше напълно неподвижно. В този миг си мислеше, че ако е предполагала как може да се държи Лидгейт, никога не би се омъжила за него.
	— Нямаме време за губене с излишни приказки, скъпа — каза Лидгейт, опитвайки се да бъде отново нежен. — Има някои подробности, които искам да обсъдя с тебе. Доувър казва, че отново би приел голяма част от сребърните прибори, както и всички бижута, които му предложим. Той наистина е много добронамерен.
	— И тогава ще останем без вилици и лъжици, така ли? — сухо попита Розамонд и като че ли самите й устни пресъхнаха от сухотата на въпроса. Реши повече да не се съпротивлява и да не прави предложения.
	— О, не, скъпа! — възкликна Лидгейт. — Гледай тук — продължи той, като извади един лист от джоба си и го разгърна. — Това е сметката на Доувър. Гледай, отбелязал съм някои предмети и ако ги върнем, сумата ще намалее с трийсетина лири и дори повече. Не съм отбелязал нищо от бижутата. — Всъщност въпросът за бижутата бе много мъчителен за Лидгейт. Ала той потисна неприятното усещане със строги разумни доводи. Не можеше да предложи на Розамонд да върне някой подарък от него, но бе решил, че е длъжен да покаже списъка на Доувър, а вътрешната й интуиция би могла да улесни нещата.
	— Безсмислено е да гледам, Тършиъс — спокойно заяви Розамонд. — Ще върнеш, каквото решиш ти. — Тя не пожела дори да види листа и Лидгейт, целият пламнал, дръпна ръка и списъкът падна на коляното му. И тогава Розамонд безшумно излезе от стаята, като остави безпомощния си съпруг в пълно недоумение. Нима изобщо няма да се върне? Всичко изглеждаше така, сякаш те нямат нищо общо помежду си, подобно на същества от различна порода, с противоположни интереси. Той отметна гневно глава и пъхна ръце в джобовете си. Оставаше му науката, имаше още за какво да се залови. Ала трябва да се напъне, и то здравата, защото всички други наслади му се изплъзваха.
	Вратата обаче се отвори и отново се появи Розамонд. Носеше кожената кутийка с аметистите, както и декорирана кошничка с други кутийки вътре и като постави всичко върху стола, върху който бе седяла, заяви с извънредно благопристоен вид:
	— Това са всички бижута, които си ми подарил. Можеш да върнеш каквото пожелаеш от тях, а също и част от сребърните прибори. Естествено, не очакваш аз да стоя вкъщи утре. Ще ида при татко.
	Много жени биха съзрели в погледа, който Лидгейт й хвърли, нещо много по-ужасно от гняв. В него се четеше отчаяно примирение с обстоятелството, че тя издига стена помежду им.
	— А кога ще се върнеш пак? — попита той горчиво.
	— О, вечерта. Разбира се, че няма да кажа нищо на мама. — Розамонд бе уверена, че никоя друга жена не би могла да се държи така безупречно като нея, и тя отиде да седне до масичката с ръкоделието. Лидгейт изпадна в размисъл за минута-две, след което каза с оттенък на прежното чувство в гласа:
	— Сега, когато обединихме усилия, Роузи, ти не трябва да ме оставяш сам в първата сполетяла ни беда.
	— Разбира се, че няма — отговори Розамонд. — Ще направя всичко, както подобава.
	— Не е редно нещата да се оставят на прислужниците или пък да им съобщавам за това. А аз съм длъжен да изляза рано… не знам точно кога. Разбирам колко са ти неприятни тези парични затруднения. Но, скъпа моя Розамонд, тъй като става дума за достойнство, каквото и аз като тебе притежавам, по-добре е сами да свършим тази работа и да не допускаме слугите да научат твърде много. И понеже си моя съпруга, няма как да не участваш в позора ми… ако изобщо става дума за позор.
	Розамонд не отговори веднага, но най-накрая каза:
	— Добре, ще остана вкъщи.
	— Аз няма да пипна тези бижута, Роузи. Прибери ги отново. Но ще изготвя списък на сребърните съдове, които трябва да върнем, и е нужно те веднага да се опаковат и да се изпратят.
	— Прислужниците няма как да не научат за това — заяви Розамонд с известна ирония.
	— Е, трябва да приемем някои неприятности като неизбежни. Чудя се къде е мастилницата — рече Лидгейт, като се изправи и хвърли сметката върху голямата маса, където възнамеряваше да пише.
	Розамонд отиде да намери мастилницата и след като я постави на масата, се канеше да се отдръпне, когато застаналият наблизо Лидгейт я прегърна и я притегли към себе си с думите:
	— Хайде, скъпа, нека да се постараем да се справим. Надявам се да е само за кратко време, когато ще сме пестеливи и дори скъперници. Целуни ме.
	Вродената му сърдечност доста се бе поохладила, но е въпрос на мъжка чест един съпруг болезнено да приеме обстоятелството, че една неопитна девойка е изпаднала в беда с женитбата си за него. Тя прие целувката му и отвърна сдържано, така че засега се стигна до изгледи за разбирателство. Ала, естествено, Лидгейт очакваше със свито сърце неизбежните бъдещи търкания относно разходите и необходимостта от пълна промяна в начина на живот.


>>	Глава 59

E>
P>
	Разправяше се някога,
	че душата е с човешки облик,
	но по-крехка от едрото ни тяло.
	И тъй се носи тя. Но виж!
	Покрай херувимското лице потрепва
	и с бледи устни тя нашепва
	тайни съкровени в изящното ушенце.
P$
E$

	Вестта обикновено се разпространява така безметежно, но резултатно както и цветният прашец, разнасян от пчеличките (те не съзнават колко са напрашени), които жужат наоколо, загрижени за своя нектар. Тази съпоставка се отнася до Фред Винси, който вечерта на гостуването си в пасторския дом в Лоуик чу оживения разговор между дамите във връзка с новината, предадена на старата им прислужница от Тантрип, относно странното упоменаване на мистър Ладисло в допълнението към завещанието, което мистър Късобан бил изготвил преди смъртта си. Мис Уинифред бе удивена, като разбра, че брат й е знаел за това отпреди, и отбеляза какъв невероятен човек е Камдън — да знае нещо и да не им го съобщи. След тези думи Мери Гарт каза, че вестта за допълнението вероятно вече е влязла в устата на клюкарите, на които мис Уинифред не би обърнала внимание. Мисис Феърбръдър сметна, че новината има нещо общо с единствената поява на мистър Ладисло в Лоуик, а мис Нобъл издаде множество съчувствени мъркания.
	Фред познаваше съвсем слабо Ладисло и семейство Късобан и не се интересуваше кой знае колко от тях, така че напълно забрави за този разговор, докато един ден не посети Розамонд по заръка на майка си, за да й предаде нещо пътем, и не зърна Ладисло да си тръгва. Фред и Розамонд нямаше какво да си кажат един на друг сега, когато женитбата й я бе отдалечила от всякакъв сблъсък с неприятното поведение на братята й, и особено след като Фред бе предприел глупавата и осъдителна стъпка да се откаже от свещеническия пост и да се захване на работа при мистър Гарт. И затова Фред говореше за най-общи неща и à propos какво е чул за този Ладисло в пасторския дом.
	Също като мистър Феърбръдър, Лидгейт знаеше много повече, отколкото казваше, и след като веднъж започна да размишлява за взаимоотношенията между Уил и Доротия, предположенията му го отведоха далече. Той допускаше, че съществуват страстни чувства от страна на двамата, и сметна това за твърде сериозно, за да го обсъжда с някого. Спомняше си какво раздразнение бе проявил Уил при споменаването на мисис Късобан и след случая Лидгейт бе станал много предпазлив. Поначало догадките му, както и известните факти, подсилваха приятелските му чувства и симпатията към Ладисло и го караха да разбира колебанията му и защо продължава да стои в Мидълмарч, след като е казал, че ще замине. Твърде показателно за различието в нагласите на Лидгейт и Розамонд бе обстоятелството, че той нямаше никакво желание да говори с нея по този въпрос. И бе напълно прав. Само не успя да предвиди как ще реагира жена му, като я обземе любопитството.
	Когато тя му предаде думите на Фред, Лидгейт каза: „Внимавай да не изпуснеш и дума пред Ладисло, Роузи. Вероятно би избухнал, сякаш си го обидила. Разбира се, че е много неприятна история“.
	Розамонд извърна шия и поглади косата си с вид на пълно безразличие. Ала още следващия път щом Уил пристигна, когато Лидгейт го нямаше, тя дяволито му напомни, че се бавел и не заминавал за Лондон, както се бил зарекъл.
	— Знам всичко за случая. Имам си едно доверено птиченце — забъбри тя с красиви движения на главата, склонена над ръкоделието между чевръстите й пръсти. — Тук те държи силен магнит.
	— Така е. Ти най-добре знаеш това — отговори Уил с известна галантност, но вътрешно готов да избухне.
	— Наистина извънредно очарователна романтична история. Ревнивият мистър Късобан предусеща, че няма за кого друг толкова да желае да се омъжи мисис Късобан, нито пък друг би искал толкова да се ожени за нея, както един определен господин, и тогава съпругът изготвя план да осуети всичко, като я принуди да загуби имуществото си, ако наистина се омъжи за този господин… и тогава… и тогава… и тогава… о, не се съмнявам, че краят ще е напълно романтичен.
	— Боже господи! Какво искаш да кажеш? — попита Уил, с пламнало лице и уши, а чертите му се промениха, сякаш бе разтърсен от глава до пети. — Не се шегувай! Кажи какво искаш да кажеш!
	— Наистина ли не знаеш? — попита Розамонд, като изостави закачливия си тон, но изпитваше единствено желанието да му каже, за да види въздействието.
	— Наистина! — нетърпеливо възкликна той.
	— Нима не знаеш за добавката на мистър Късобан, че ако мисис Късобан се омъжи за тебе, щяла да загуби цялото си състояние?
	— Откъде знаеш това? — трескаво попита Уил.
	— Брат ми Фред го е чул от семейство Феърбръдър.
	Уил скочи от стола и посегна към шапката си.
	— Смея да кажа, че тя те слага над състоянието си — заяви Розамонд, сякаш го гледаше отстрани.
	— Моля те да не казваш нищо повече — каза Уил с гърлен глас, съвсем различен от обичайния му лек тон. — Това е гнусна обида за нея и за мене. — След тези думи седна объркан, загледан напред, без да вижда нищо.
	— Сега ми се сърдиш — отбеляза Розамонд. — Лошо е да таиш злоба към мене. Трябва да си ми благодарен, че ти казах.
	— Благодарен съм — рязко отговори Уил с усещане за раздвоение, сякаш спящ човек отговаря на въпроси.
	— Очаквам да чуя за сватбата — игриво отбеляза Розамонд.
	— Никога! Никога няма да чуеш за сватба.
	След като пламенно изрече тези думи, Уил се изправи и подаде ръка на Розамонд, все още с вид на сомнамбул, и излезе.
	Когато той си отиде, Розамонд стана от стола и отиде в другия край на стаята, като там се облегна на един chiffonnière*245 и отегчено погледна през прозореца. Измъчваха я досада и онази неудовлетвореност, която в женското съзнание често прераства в неоснователна банална ревност, произтичаща не от дълбока страст, а от импулсите на егоизма, но все пак в състояние да предизвика действия, както и необмислени думи. „Няма нищо, което да ме вълнува“, каза си вътрешно горката Розамонд, като се сети за семейството в Куолингам, неизпратило никаква вест досега, и че вероятно Тършиъс ще я измъчва със сметки, когато се прибере вкъщи. Тя вече тайно не го бе послушала и беше помолила баща си да им помогне, ала той решително приключи въпроса с думите: „По-скоро аз имам нужда от помощ“.
	[*245 _Chiffonnière_ (фр.) — долап с чекмеджета за женски принадлежности. — Б.пр.]


>>	Глава 60

E>
P>
	Изисканите фрази винаги са били
	и ще бъдат полезни.
@	Плиткоу*246
	[*246 Герой от Шекспировата пиеса „Хенри ІV“, втора част. Превод Валери Петров. Изд. Захарий Стоянов, С., 2010 г., с. 930. — Б.пр.]
P$
E$

	Няколко дни по-късно — вече беше дошъл краят на август — се случи събитие, което предизвика въодушевление в Мидълмарч: жителите в града можеха, ако решат, да се възползват от възможността да закупят на търг, вещо оглавяван от мистър Бортроп Тръмбъл, мебели, книги и картини, които, както всеки можеше да се убеди от описа на предлаганите вещи, бяха най-високо качество и принадлежаха на мистър Едуин Ларчър. Това не беше някоя от онези разпродажби, които загатват за упадък в търговията. Тъкмо обратното, дължеше се на големия служебен успех, предоставил на Ларчър възможността да закупи масивна къща близо до Ривърстоун, вече обзаведена в най-висок стил от прочут доктор, оглавявал минерални бани. Новата къща разполагаше с такова изобилие от големи скъпи картини в трапезарията с изображения на голи тела, че мисис Ларчър отначало се посмути, но й обясниха, че това били библейски мотиви. От благополучието на Ларчър идваше и благоприятната възможност за купувачите, която бе убедително изтъкната в описа от мистър Бортроп Тръмбъл, чиято вещина в областта на изкуството го улесни убедено да заяви, че мебелировката във вестибюла, изложена за разпродажба, включва и гравюра от съвременник на Гибънс*247.
	[*247 _Гринлинг Гибънс_ (1648–1721) — английски скулптор и резбар. — Б.пр.]
	По онова време една голяма разпродажба в Мидълмарч представляваше нещо като празник. Разстилаше се маса с най-изискани студени закуски като на богато погребение. Имаше и условия за щедра почерпка и весело почукване на чаши, което съответно можеше да доведе до щедро и весело наддаване за ненужни вещи. Търгът, устроен от мистър Ларчър, изглеждаше още по-привлекателен в слънчевото време, защото къщата, с градина и конюшня, се намираше в края на града, на онази приятна улица извън Мидълмарч, на име „Лондон Роуд“, която водеше както към новата болница, така и към имението „Шръбс“, настоящото убежище на мистър Булстроуд. Накратко казано, търгът бе приятен като панаир и привличаше хора от всякакви класи, които разполагаха със свободно време. За тези, които рискуваха да наддават само за да се вдигат цените, беше вълнуващо като на конни състезания. На втория ден, когато предстоеше да разпродадат най-хубавите мебели, нямаше човек да не дойде. Дори мистър Тесигър, свещеникът в черквата „Сейнт Питър“, пообиколи за кратко, защото искаше да закупи гравирана маса, така че се смеси в тълпата с хора като мистър Бамбридж и мистър Хорок. Налице бе и букет от дами, разположили се на столове около кръглата маса в трапезарията, където като на диригентски пулт се извисяваше мистър Бортроп Тръмбъл с чукче до себе си. Ала редиците отзад, главно от мъже, меняха състава си поради непрестанните влизания и излизания през вратата, както и през еркера, водещ към градината.
	Като казваме, че „нямало човек да не дойде“, не включваме мистър Булстроуд, чието крехко здраве не би понесло тълпите и пиенето. Ала мисис Булстроуд много искаше да вземе една картина, „Вечеря в Емаус“*248, която в каталога се приписваше на Гуидо*249, така че в последния момент преди деня на търга мистър Булстроуд се бе отбил в редакцията на „Пайъниър“, където вече беше станал един от собствениците на вестника, за да помоли мистър Ладисло да бъде така добър и да му направи услуга, като използва големите си познания в живописта, за да помогне на мисис Булстроуд и да прецени правилно стойността на точно тази картина. „Само ако — педантично добави учтивият банкер — отиването на търга не попречи на приготовленията за заминаването, което, както знаем, непосредствено предстои.“
	[*248 Една от картините за възкресението на Христос. — Б.пр.]
	[*249 _Рени Гуидо_ (1575–1642) — италиански живописец. — Б.пр.]
	Условното наклонение би могло да прозвучи доста иронично за слуха на Уил, ако в момента той имаше нагласата да се засяга от подобна ирония. Всъщност ставаше дума за едно споразумение преди няколко седмици със собствениците на вестника, че Уил е свободен, когато пожелае, да отстъпи мястото си на заместник-редактора, когото бе обучил, поради желанието си вече да напусне Мидълмарч. Ала неясните амбициозни планове често отстъпват назад пред обичайната и привидно приятна ежедневна работа. При това всички ние знаем колко трудно е да изпълним дадено решение, когато дълбоко в душата си копнеем това да не се наложи. В подобни душевни състояния дори и най-недоверчивият човек тайно се надява на чудо: невъзможно е да си представим как би могло да се сбъдне желанието ни и все пак… случвали са се и много чудеса. Уил не признаваше пред себе си тази своя нерешителност, но отлагаше заминаването си. Каква е ползата да се отиде в Лондон по това време на годината? Съучениците от частното училище „Ръгби“, които може би го помнеха, ги нямаше А колкото до политическите статии, предпочиташе да продължи да ги пише още няколко седмици за „Пайъниър“. Точно тогава, когато мистър Булстроуд му спомена за търга, Уил бе обзет от силно желание да замине, както и от също толкова силното желание да не замине, докато не се срещне още веднъж с Доротия. И така, той отговори, че има причини да отложи за малко заминаването си и затова с радост би отишъл на търга.
	Уил бе обзет от дързост, защото се чувстваше силно разстроен от мисълта, че всички хора, изпречили се насреща му, вероятно са запознати с едно обстоятелство, равносилно на обвинение срещу него, че е човек с долнопробни кроежи, които трябва да се осуетят чрез лишаване от наследство. Като повечето хора, които утвърждават свободата си, като се съобразяват с общоприетите норми, той бе готов веднага да се спречка с всеки, който би намекнал, че има сериозни основания да се утвърждава по този начин — с други думи, че има нещо в кръвта си, в осанката и характера, което крие под маска. Когато се чувстваше раздразнен от подобни подозрения, дни наред ходеше с дръзко изражение на бледото си лице, което пламваше в такива случаи, сякаш той бе qui vive*250 и дебнеше да не чуе нещо, дето би го накарало да скочи.
	[*250 _qui vive_ (фр.) — нащрек. — Б.пр.]
	Това негово изражение ясно се забелязваше по време на търга, така че онези хора, виждали го в състояние на необичайна благост или лъчезарна радост, биха могли да се изненадат от контраста. Уил не съжаляваше, че му се е удал случай да се появи на обществено място пред тълпите в Мидълмарч и пред хора от рода на Толър и Хакбът, които го възприемаха като авантюрист, докато самите те проявяваха пълно невежество относно Данте, които се присмиваха на полската му кръв, ала самите те крайно се нуждаеха от кръстоска с друга порода хора. Уил бе заел централно място, в близост до оглавяващия търга, и стоеше с пъхнати палци в джобовете и отметната глава, без да се опитва да разговаря с когото и да било — всъщност той бе много сърдечно посрещнат като голям ценител от мистър Тръмбъл, който с пълна пара проявяваше огромните си умения.
	Безспорно сред всички хора, чието занятие налага проявата на словесни умения, най-щастлив е преуспяващият уредник на търгове, който много се забавлява със собствените си шеги и се гордее с енциклопедичните си познания. На някой начумерен, кисел човек може и да му е неприятно да изтъква достойнствата на всякакви вещи — от обувалка до картини от Бергемс*251. Но в жилите на мистър Бортроп Тръмбъл течеше по-гъста кръв и той по природа бе ентусиаст, така че дори цялата планета да му бе паднала под чукчето, щеше да й вдигне цената с хвалебствията си.
	[*251 _Бергемс_ (1620–1683) — холандски пейзажист. — Б.пр.]
	Ала междувременно гостната на мисис Ларчър му беше достатъчно поле за изява. Когато Уил Ладисло пристигна, една втора решетка за камина, забравена на мястото й, изведнъж възпламени професионалното въодушевление, което мистър Тръмбъл много справедливо разпределяше, като най-възторжено хвалеше вещите, дето най-много се нуждаят от хвалба. Решетката бе от полирана стомана със стреловидна декорация и остър край.
	— Е, скъпи дами — започна той, — обръщам се към вас. Ето тук една решетка за камина, която на всяка друга разпродажба би се предложила с известни резерви, тъй като, мога да ви уверя, заради очевидното качество на стоманата и необичайния дизайн това е вещ — тук мистър Тръмбъл сниши глас и заговори малко носово, като поглаждаше лицето си с пръст, — която не допада на простоватия вкус. Позволете ми да ви уведомя, че лека-полека този стил на изработка ще бъде единственият на мода… половин крона, давате вие, благодаря… предлага се за половин крона… тази самобитна решетка. А аз имам точни сведения, че този старинен стил много се търси в аристократичните среди. Три шилинга… три и шест пенса… вдигни я високо, Джоузеф. Дами, вижте само какво целомъдрие има в декорацията… самият аз не се съмнявам, че е произведена миналия век. Четири шилинга, мистър Момзи?… четири шилинга.
	— Това не е вещ, която бих сложила в моята гостна — заяви мисис Момзи на всеослушание, за да възпре припрения си съпруг. — Чудя се на мисис Ларчър. Ако някое нещастно дете падне отгоре й, главата му ще се среже на две. Ръбът е остър като нож.
	— Така е — бързо се съгласи мистър Тръмбъл, — но е необичайно удобно да имаш решетка подръка, която може да реже, ако ти попаднат кожени връзки за обувки или канап за срязване, а нямаш нож наоколо. Много мъже са се обесвали само защото не е имало нож да се среже въжето. Господа, предлагам ви решетка, в случай че ви сполети нещастието да се увесите на въже, тя веднага ще ви спаси… с мълниеносна бързина… четири и шест пенса… пет… пет и шест пенса… подходящ предмет в стая за гости, където има легло с балдахин и гост не с всичкия си… шест шилинга… благодаря, мистър Клинтъп… дава се за шест шилинга… дава се… готово!
	Водещият търга, огледал присъстващите със свръхестествена способност да предугажда всяка склонност за наддаване, в този миг сведе поглед над книжата и каза вече с доста равен глас:
	— Мистър Клинтъп. По-чевръсто, Джоузеф.
	— Струва си за шест шилинга да имаш решетка, за която винаги можеш да разкажеш този виц — обърна се към съседа си мистър Клинтъп, като се засмя тихо и някак оправдателно. Макар че бе известен служител в разсадник, той бе плах човек и се страхуваше, че присъстващите могат да възприемат наддаването му като проява на глупост.
	Междувременно Джоузеф бе донесъл на поднос разни дребни предмети.
	— Внимавайте тук, дами — заяви мистър Тръмбъл, като взе една от вещите, — на този поднос има много изискани неща… колекция от дреболии за масата в гостната стая… а знаете, че личността е съвкупност от дреболии… няма по-важно нещо от дреболията… (да, мистър Ладисло, да, лека-полека ще стигнем и дотам)… дай на хората подноса, Джоузеф, за да се разгледат предметите… скъпоценностите трябва добре да се видят. Тази, която държа в ръка, е много хитроумно изобретение… нещо като ребус, смея да кажа. Сега, както виждате, прилича на изящна кутийка с форма на сърце, която може да се носи… в джоба. Сега обаче се превръща в прекрасно цвете… украшение за маса. А сега… — мистър Тръмбъл внезапно превърна цветето в наниз от страници със сърцевидна форма — … става книга с гатанки. Те са не по-малко от петстотин, напечатани с червени букви. Господа, ако бях малко по-безсъвестен, нямаше да ви карам да наддавате за тази вещ… самият аз копнея да я притежавам. Какво друго би могло толкова лесно да предизвика безгрижен смях, дори и добродетелни чувства, бих казал, както една гатанка?… Гатанката не си служи с груб език и кара един мъж да се чувства добре в компанията на изискани дами. Ето ви един пример: „С какво трябва да замениш думата «трохички», за да примамиш хубаво пиленце?“. Отговорът е „с парички“. Чувате ли?… Пиленца… трохички… парички. Това е развлечение за изостряне на ума. В гатанката има уловка, има сатира, както и остроумие, без нищо неприлично. Четири и шест пенса… пет шилинга.
	Наддаването продължи в духа на разпалено състезание. Мистър Бойър се стремеше единствено да вдига цената и това бе влудяващо. Той не можеше да си позволи да закупи съответната вещ, а само искаше да попречи на друг да я вземе на прилична цена. Въодушевлението увлече дори и мистър Хорок, ала когато изразяваше предпочитание, безизразното му лице толкова малко се променяше, че наддаването сякаш не произлизаше от него, а от приятелските подмятания на мистър Бамбридж, който любопитстваше какво ще прави Хорок с тази джунджурия, годна само за амбулантния търговец. Предметът най-после се продаде за една гвинея на мистър Спилкинс, един млад Слендър*252 от околията, който бе с широка ръка по отношение на джобните си пари, а пък чувстваше и нуждата да знае гатанки.
	[*252 _Слендър_ — простоват млад човек от Шекспировата пиеса „Веселите уиндзорки“. — Б.пр.]
	— Хайде-хайде, Тръмбъл, не бива така… вкарваш разни старомомински боклуци в разпродажбата — измърмори мистър Толър, като се приближи съвсем близо до него. — Искам да видя как вървят гравюрите, защото скоро си тръгвам.
	— Веднага, мистър Толър. Това е добронамерен жест, какъвто само човек с благородна душа може да прояви. Джоузеф! Бързо донеси гравюрите… Номер 235. Е, господа, всички вие, които сте изтънчени ценители, ще изпитате голяма наслада. Ето тук една гравюра, изобразяваща дук Уелингтън, заобиколен от сподвижниците си на бойното поле при Ватерло. Въпреки неотдавнашните събития*253, които сякаш обвиха нашия голям герой с облаци, аз се осмелявам да твърдя… защото човек с моето занятие не трябва да позволява да го отвеят политическите ветрове… че по-възвишена тема… от модерен тип, която е част от нашата епоха и съвремие… обикновеният човек трудно би могъл да си представи — вероятно ангелите могат, но не и хората, господа, не и хората.
	[*253 Става дума за подкрепата, оказана от Уелингтън на сектантите (1828), както и по въпроса за правата на католиците (1829). — Б.пр.]
	— Кой е художникът? — попита мистър Паудърел, силно впечатлен.
	— Това е пробен отпечатък, мистър Паудърел… художникът е неизвестен — отговори Тръмбъл с леко заекване при последните думи, след което сви устни и се огледа наоколо.
	— Предлагам лира! — заяви мистър Паудърел с решителен тон като човек, готов да приеме предизвикателството. Дали от уважение или съжаление, ала никой не предложи по-висока цена.
	След това се предложиха две холандски гравюри, за които беше дошъл мистър Толър, и след като ги получи, веднага си отиде. Други гравюри, а после и някои платна живопис бяха продадени на видни жители в Мидълмарч, пристигнали специално за тях, така че в залата имаше силно раздвижване сред публиката — някои, получили каквото искат, си тръгваха, като същевременно пристигаха нови посетители или пак се появяваха тези, отбили се за малко при закуските, сервирани под шатра на поляната. Тъкмо тази шатра бе намислил да закупи мистър Бамбридж и на него сякаш му харесваше често да застава под нея, като че ли предвкусваше новата си придобивка. Присъстващите забелязаха, че при последното си връщане от закуските той се придружава от нов събеседник, непознат на мистър Тръмбъл и всички останали, чиято външност предизвика предположението, че може да е роднина с търговеца на коне, също свикнал да си угажда. Големите му бакенбарди, впечатляващо наперената му походка и широката му крачка биеха на очи, ала черният му костюм с изтъркани ръбове предизвикваше подозрението, че той няма материалната възможност да си угажда толкова, колкото би искал.
	— Кого водиш тук, Бам? — тихо попита мистър Хорок.
	— Питай самия него — отговори мистър Бамбридж. — Казва, че просто се отбил от пътя си.
	Мистър Хорок огледа непознатия, който с една ръка се подпираше на бастун, а с другата чистеше зъбите си с клечка, като се оглеждаше с известно безпокойство, очевидно поради обкръжилото го мълчание.
	Най-накрая бе представена „Вечеря в Емаус“ за голямо облекчение на Уил, който толкова се бе отегчил от цялата процедура, че се бе оттеглил малко назад и подпрял рамо на стената точно зад гърба на уредника на търга. Сега той отново излезе напред и погледът му се спря върху открояващата се фигура на непознатия, който за най-голямо учудване вторачено се взря в него. Ала в този миг мистър Тръмбъл се обърна към Уил.
	— Та така, мистър Ладисло, мисля, че тази картина ви интересува като ценител. Доставя ми удоволствие — заяви водещият търга с нараснало въодушевление — да представя такава картина пред дами и господа, картина, която си струва парите за човек, чиито средства отговарят на високата му оценка. Това е живопис от италианската школа… от известния Гуидо, най-великият художник на света, открояващ се сред старите майстори, както им викат… защото според мене те са знаели едно-друго повече от мнозина от нас… посветени са били в разни тайни, неизвестни за голяма част от човечеството. Позволете да ви съобщя, господа, че съм виждал много картини от старите майстори, но те не са всички на такова ниво… някои са твърде тъмни за вашия вкус и не отразяват семейния живот. Но пред вас стои картина на Гуидо… само рамката струва доста лири… която всяка дама би била горда да окачи… а е и подходяща украса за това, което наричаме столова в благотворително заведение, ако някои господа от сдружението решат да проявят щедрост. Обърнете я малко, сър. Джоузеф, обърни я малко към мистър Ладисло… мистър Ладисло, тъй като е пътувал в чужбина, оценява достойнствата на подобни неща, както виждате.
	В този миг всички погледи се насочиха към Уил, който хладно заяви: „Пет лири“. Водещият търга избухна укорително:
	— Ооо! Мистър Ладисло! Само рамката струва толкова. Дами и господа, мислете за прославата на града. Да предположим как след време открият, че един истински бисер на изкуството се крие сред нас в града, а никой от Мидълмарч не съзнава това. Пет гвинеи… пет и шест… пет и десет. И все пак, дами, това е истински бисер, а „твърде много бисери“, както е казал поетът*254, са давани на минимална цена, защото публиката не може да ги оцени, защото са били предлагани в кръгове, където се е ширел… щях да кажа лошият вкус, но не!… Шест лири… шест гвинеи… превъзходен Гуидо за шест гвинеи… това е обида за религията, дами, засяга всички нас като християни, господа, че подобна свята тема се оценява толкова ниско… шест лири и десет… седем лири.
	[*254 Става дума за английския поет _Томас Грей_ (1716–1771) и известната му _„Елегия, написана в църковен двор“_. — Б.пр.]
	Наддаването вървеше бързо, но Уил продължи да участва в него, защото знаеше, че мисис Булстроуд много държи на картината, така че възнамеряваше да вдига цената до дванайсет лири. Ала той я получи за десет гвинеи, след което се отправи към еркера и излезе. Реши да отиде под шатрата, за да пие чаша вода, защото много се бе разгорещил и изпитваше жажда. Там нямаше други посетители и той помоли обслужващата жена да му донесе студена вода. Тя още не бе излязла, когато Уил с раздразнение видя как към него да приближава червендалестият човек, който се бе взрял вторачено в него. За миг Уил си помисли, че мъжът е някой от онези политически паразити и безделници, които веднъж-дваж бяха заявявали, че го знаят от изнесена реч по въпроси за реформата, и се надяваха да получат някой друг шилинг за дадено сведение. В тази светлина непознатият, дошъл му повече в такъв душен ден, му се стори доста неприятен, така че Уил, приседнал на облегалката на един градински стол, целенасочено извърна очи от приближаващия. Ала жестът не представляваше нищо за нашия познат мистър Рафълс, който никога не се колебаеше да се натрапи на отбягващи разговора хора, ако това му беше изгодно. Той направи една-две крачки, изправи се пред Уил и изплю бързо въпроса си:
	— Извинете, мистър Ладисло… майка ви Сара Дънкърк ли се казва?
	Уил стреснато скочи на крака, отстъпи крачка назад намръщен и отговори с известна ярост:
	— Да, сър. Какво ви влиза това в работата?
	Такъв бе Уил по природа, че първата искра, която пускаше, беше незабавният отговор на въпроса и чак после проявяваше предизвикателство. Ако веднага беше казал: „Какво ви влиза в работата?“, това щеше да прозвучи като измъкване — сякаш го е грижа кой знае нещо за произхода му.
	От своя страна Рафълс изобщо не прояви подобна склонност за кавга, каквато се долови в предизвикателното поведение на Уил. Стройният младеж, поруменял като момиче, приличаше на тигър, готов да скочи връз него. При подобни обстоятелства Рафълс потискаше удоволствието си да дразни събеседниците си.
	— Спокойно, любезни господине, спокойно. Просто помня майка ви… когато беше момиче. Но вие приличате на баща си, сър. Имал съм удоволствието да се срещна и с баща ви. Живи ли са родителите ви, мистър Ладисло?
	— Не! — изкрещя Уил, все така предизвикателно.
	— Ще съм доволен да ви направя услуга, мистър Ладисло… наистина ще съм доволен! Надявам се пак да се срещнем.
	След това Рафълс, повдигнал шапка при последните думи, се обърна с широка крачка и се отдалечи. Уил го проследи с поглед за кратко време и забеляза, че той не се върна отново на търга, а сякаш се отправи към пътя. За миг си помисли, че е постъпил глупаво, като не остави мъжа да продължи да говори… но не! Поначало предпочиташе да избегне сведенията от подобен източник.
	По-късно вечерта обаче Рафълс го застигна на улицата и сякаш забравил с каква грубост му беше отговорил или пък готов да отвърне с опрощаваща непринуденост, го поздрави весело и тръгна редом с него, като първо заговори за приветливия вид на града и околността. Отначало Уил реши, че мъжът си е пийнал, и тъкмо се чудеше как да се отърве от него, когато Рафълс каза:
	— И аз съм пътувал в чужбина, мистър Ладисло… и съм видял нещо от света, привикнал с parley-vous*255. В Булон срещнах баща ви… страшно приличате на него, за бога! Уста… нос… очи… коса, вдигната над челото малко в чуждестранен стил. Джон Бул*256 не прави така. Но баща ви бе много болен, когато го срещнах. Боже, боже! Ръцете му бяха станали прозрачни. Вие тогава бяхте малко момченце. Оправи ли се той?
	[*255 Неправилно изписване на говорим английски на френското parlez-vous. — Б.р.]
	[*256 _Джон Бул_ — името е станало нарицателно за типичния англичанин и Англия като цяло. — Б.пр.]
	— Не! — рязко отговори Уил.
	— А! Така ли! Често се питам какво ли стана с майка ви. Тя избяга от близките си, когато беше млада девойка… горда девойка и хубава, за бога! Аз знам защо тя избяга — заяви Рафълс, като смигна и погледна Уил отстрани.
	— Вие не знаете нищо позорно за нея, сър — възрази Уил, като се обърна към него доста гневно.
	— Ни най-малко! — отговори той, като решително отметна глава. — Тя бе твърде порядъчна, за да харесва близките си… там е работата. — При тези думи Рафълс отново смигна. — Бог да ви благослови, знаех всичко за тях… малко си падаха по бранша на почтеното крадене, присвояване на висок стил, заложна къща за крадени вещи… никакви нечисти работи… всичко първокласно. Тузарски магазин, високи печалби и никаква грешка. Боже мой! Сара нямаше да научи нищо за това… прекрасна млада дама бе тя… чудесен пансион… ставаше за съпруга на лорд, само че Арчи Дънкан й го изтърси от злоба, защото тя не искаше дори да го погледне. Така че избяга от цялата тази работа. Аз царски пътувах по служба за тях… с много висока заплата. Те отначало не се притесниха много, че избяга… набожни хора, сър, много набожни… а нея я теглеше сцената. Синът им тогава бе още жив, а дъщерята — отписана. Гледай ти! Ето ни пред „Блу Бул“. Какво ще кажете, мистър Ладисло, дали да не се отбием и да обърнем по чашка?
	— Не! Трябва да ви кажа „лека нощ“ — отговори Уил, като се втурна по една уличка, водеща към Лоуик Гейт, и едва не затича, за да се отърве от Рафълс.
	Дълго се разхожда по „Лоуик Роуд“, отдалечавайки се от града, доволен от падналата нощ, огряна от звезди. Чувстваше се така, сякаш е залят с мръсотия сред презрителни крясъци. Едно нещо потвърждаваше изявлението на непознатия — майка му никога не му бе казала поради каква причина е напуснала семейството си.
	Е, и! С какво той, Уил Ладисло, става по-лош, дори и истината за онова семейство да е най-грозната? Майка му смело е предпочела лишенията, за да се разграничи от всичко. Ала ако близките на Доротия знаеха тази история… ако семейство Четам я знаеше, подозренията им щяха да станат още по-черни — много добър повод, за да го смятат за недостоен да се доближи до нея. Както и да е, нека да подозират каквото си искат, но непременно ще сбъркат. Ще разберат един ден, че кръвта в жилите му не е замърсена с пошлост, също както и тяхната.


>>	Глава 61

E>
	Противоречивите действия — отговори Имлак — не могат да бъдат едновременно праведни, но ако се отнасят до човека, могат да бъдат и двете действителни.
@	Раселас*257
	[*257 Имлак е възрастният философ, придружавал героя Раселас в пътуванията му до Египет в дидактическата творба на Самюел Джонсън _„Историята на Раселас, принц на Абисиния“_ (1759), глава осма. — Б.пр.]
E$

	Същата вечер, когато мистър Булстроуд се завърна от служебното си пътуване до Брасинг, благоверната му съпруга го посрещна в антрето и веднага го заведе във всекидневната му стая.
	— Николас — заговори тя, като разтревожено вторачи преданите си очи в него, — тук дойде един неприятен човек да пита за тебе… много се обезпокоих.
	— Какъв човек, скъпа? — попита мистър Булстроуд, напълно сигурен в отговора.
	— Червендалест мъж, с големи бакенбарди и много нахален в поведението си. Заяви, че ти бил стар приятел, и каза, че си щял много да съжаляваш за разминаването. Искаше да те изчака тук, но му рекох, че може да те види утре в банката. Извънредно нахален беше!… Зазяпа се в мене и каза, че приятелят му Ник бил голям късметлия със съпругите си. Не мисля, че щеше да си отиде, ако случайно Блъчър не се отвърза от веригата и не дотърча по пътеката… защото аз бях в градината. И затова му казах: „По-добре си идете… кучето е много зло и не мога да го удържа“. Сещаш ли се наистина за такъв човек?
	— Мисля, че знам кой е бил, скъпа — отговори Булстроуд с обичайния си сдържан тон, — един нещастен разпуснат несретник, на когото много съм помагал в миналото. Но не допускам, че отново ще те обезпокои. Сигурно ще дойде в банката… да проси, предполагам.
	Нищо повече не се продума по въпроса до следващия ден, когато мистър Булстроуд се прибра от работа и отиде да се преоблече в дрешника. Жена му, не разбрала със сигурност дали се е прибрал, надникна в дрешника и го зърна да стои, все още със сако и връзка, опрял една ръка на шкафа и втренчил празен поглед в пода. Той се стресна и вдигна очи, когато тя влезе.
	— Изглеждаш зле, Николас. Случило ли се е нещо?
	— Много ме боли главата — отговори мистър Булстроуд, който често имаше разни оплаквания и жена му ги приемаше като причина за потиснатост.
	— Седни и ми позволи да ти направя компрес с оцет.
	Мистър Булстроуд не изпитваше физическа нужда от оцет, ала топлото внимание го успокои психически. Макар винаги учтив, той по навик приемаше подобни грижи със съпружеска сдържаност, като задължение на жена му. Ала днес, когато тя се наведе над него, той рече: „Много си мила, Хариет!“, с тон, който й се стори по-различен от друг път. Тя не можеше да прецени какво точно е по-различното, но женската й загриженост се изрази във внезапно хрумналата й мисъл, че съпругът й може да се разболее.
	— Да не би нещо да те е разтревожило? — попита тя. — Онзи непознат дойде ли при тебе в банката?
	— Да. Излезе точно така, като предполагах. Това е мъж, от когото едно време можеше да стане човек. Но сега е паднал до нивото на пропаднал, разгулен пияница.
	— Отиде ли си завинаги? — разтревожено попита мисис Булстроуд, ала поради някаква причина се въздържа да добави следното: „Беше много неприятно да чуя, че те нарича свой приятел“.
	В този миг не искаше да споменава нищо, което да загатва за обичайното й усещане, че ранните познати на съпруга й съвсем не са на нивото на нейните. Не че бе чула много за тях. Знаеше, че мъжът й първо е работил в банка, после се е впуснал в нещо, което той наричаше „градски бизнес“, и е натрупал богатство, преди да навърши трийсет и три, оженил се е за вдовица, доста по-възрастна от него (сектантка и вероятно в много отношения неприятен тип жена, както обикновено се възприема първата съпруга през безпристрастния поглед на втората) — това бе почти всичко, което тя държеше да научи, освен някои други подробности, чути от редките разкази на мистър Булстроуд, за ранния му интерес към религията, желанието му да стане проповедник, както и за връзките му с мисионерски и филантропични дейности. Тя гледаше на него като на прекрасен човек, чиято силна религиозност крие особена значимост поради това, че я изпитва мирянин. Под негово влияние тя бе станала извънредно сериозна, а приносът му за имотното им състояние, едно нетрайно благо, бе средство за общественото й издигане. Ала на нея й харесваше да мисли, че във всяко отношение е било твърде благоприятно за мистър Булстроуд да спечели ръката на Хариет Винси. Положението на семейството й бе неоспорвано в светлината на Мидълмарч — очевидно по-ярка светлина от която и да е из лондонските пътища или в дворовете на сектантските параклиси. Нереформираното провинциално съзнание проявява недоверие към Лондон. И макар че истинската религия навсякъде възвисява, почтената мисис Булстроуд бе убедена, че къде-къде по-благопристойно е да се възвисиш в черква. Тя така силно желаеше да пренебрегне пред чуждите хора обстоятелството, че съпругът й някога е бил лондонски сектант, та дори избягваше да споменава това и в разговори с него. Мистър Булстроуд много добре съзнаваше всичко. Всъщност в известен смисъл той доста се страхуваше от чистосърдечната си съпруга, чиято подражателна набожност, както и вродената й светска същност бяха еднакво искрени. Тя нямаше от какво да се срамува в живота си и той се бе оженил за нея поради истинско увлечение, което все още бе живо. Ала страховете му бяха на човек, който държи да запази възприетото превъзходство. Да загуби високото уважение от страна на жена си, както и на всеки, който не го мрази единствено поради нетърпимост към истината, би означавало за него предвестие за смърт. И когато сега тя го попита: „Отиде ли си завинаги?“, той й отговори, като се постара да изрази с тона си колкото е възможно по-голямо спокойно безразличие:
	— О, надявам се да е така.
	Ала всъщност мистър Булстроуд далече не беше напълно овладян. По време на разговора им в банката Рафълс бе недвусмислено показал, че желанието му да упражнява тормоз бе почти толкова силно както хъсът му за много други неща. Той открито заяви, че се отбил от пътя и дошъл в Мидълмарч, за да се поогледа и да прецени дали околността би била подходяща да се засели тук. Разбира се, имал да изплаща няколко дълга повече, отколкото очаквал, ала двестате лири още не били похарчени — чисти двайсет и пет били достатъчни да се махне засега. Искал главно да види приятеля си Ник и семейството му, както и да научи всичко за успехите на човек, към когото бил много привързан. С течение на времето можел и да се върне за по-дълго време. Този път Рафълс отказа „да изчезне от сцената“, както сам се изрази — отказа да напусне Мидълмарч пред погледа на Булстроуд. Възнамерявал да си тръгне с дилижанса на другия ден, ако реши.
	Булстроуд се почувства безпомощен. Не можеха да помогнат ни заплахи, ни молби. Не можеше да заложи на силен страх у Рафълс или на обещание. Тъкмо обратното, усещаше смразяваща увереност дълбоко в душата си, че Рафълс — освен ако провидението не го накаже със смърт — не след дълго ще се появи отново в Мидълмарч. И тази увереност предизвикваше у него ужас.
	Не че бе изложен на опасност от съдебно наказание или беднотия. Надвиснала бе само заплахата да види как съседите му го осъждат, а жена му скърби поради разкритието на някои обстоятелства от миналото му, които биха го превърнали в обект на презрение и позор за религията, така благоговейно прегърната от него. Ужасът да не би да бъдеш порицан изостря паметта и тогава неизбежно се осветява ярко в съзнанието ти отдавна забравеното минало, което е било споменавано само с най-общи думи. Дори и да не съществува памет, животът е едно цяло, споен от фази на зависимост в периоди на растеж и разпад. Ала силната памет принуждава човека да признае греховното си минало. Когато паметта засмъди като отворена рана, миналото на човека не представлява просто отколешна история, отминала подготовка за настоящето. Миналото не е осъзната грешка, обрулена от дървото на живота. То продължава да е пулсираща част от човека, която предизвиква тръпки, горчив вкус в устата и пристъпи на оправдан срам.
	Съвсем нова форма бе придобило сега миналото на Булстроуд, ала предишните радости сякаш бяха загубили вкуса си. Денем и нощем, без всякакво прекъсване, освен някое кратко задрямване, когато споменът и страхът се вплитат в едно странно настояще, той чувстваше как сцените от предишния му живот се натрапват пред очите му и закриват всичко така упорито, сякаш поглеждаме през прозореца навън, ала предметите в стаята, които сме загърбили, продължават да стоят пред очите ни, вместо да виждаме трева и дървета. Редуващите се външни и вътрешни събития се преплитаха — дори и да се съсредоточеше върху едно от тях, другото не излизаше от съзнанието му.
	Той отново се виждаше като млад чиновник в банка, с приятен характер и толкова добър в сметките, колкото и речовит. Тогава обичаше теологическите дефиниции и бе изявен, макар и млад, член на калвинистката сектантска църква в Хайбъри, тъй като много разбираше от въпроси като осъждането на греха и опрощението. Отново чу как го наричат брат Булстроуд в молитвите и как говори на религиозни сбирки и при частни посещения. Отново си спомни, че възприемаше свещеническия пост като възможно жизнено поприще и проявяваше склонност към мисионерството. Това бе най-щастливият период от живота му — би искал сега да се събуди и да се озове в онова време, а всичко останало да е сън. Хората, сред които брат Булстроуд се изявяваше ярко, бяха малко на брой, но ги чувстваше много близки и това дълбоко го удовлетворяваше. Неговото влияние се разпростираше върху твърде тясно пространство, но поради това го усещаше извънредно осезателно. Без всякакво усилие усещаше въздействието на божията воля върху себе и виждаше признаци за това, че Бог го е създал с определена цел.
	Ала после настъпи мигът на промяната. Настъпи с усещането за повишение, когато той, сиракът, получил образование в благотворително заведение, бе поканен в разкошната вила на мистър Дънкърк, най-богатият човек в паството. Скоро той стана вътрешен човек в този дом, почитан за благочестието си от съпругата, високо ценен за способностите си от съпруга, чието богатство се дължеше на преуспяваща градска търговия. Тогава се усети нов повей в амбициите на Булстроуд и мисълта, че е богоизбран, го подтикна към мисълта да обедини подчертаните си религиозни заложби с успешния бизнес.
	Лека-полека възникна и решителен външен подтик — доверен подчинен почина и никой не изглеждаше на началника така подходящ да заеме освободеното място, което трябваше да се попълни час по-скоро, както младият му приятел Булстроуд, ако той се съгласи да стане доверен счетоводител. Предложението бе прието. Бизнесът се свеждаше до поддържане на заложна къща, изключително преуспяваща по размах и печалби. След бегло запознаване с работата Булстроуд установи, че сериозен източник на изключителните печалби е безпрепятственото приемане на всякакви стоки, без каквото и да е строго документиране откъде постъпват. Ала съществуваше и клон в западния край на града, където нямаше никаква нищета и оскъдност, които да пораждат съмнения.
	Той си спомняше първите мигове на потрес. Изпита ги насаме, изпълнен с размисли, някои от които доведоха до молитви. Бизнесът бе стабилен, с дълбоки корени. Нима няма разлика между това, да създадеш нова кръчма и да получиш капиталовложения за стара? Печалби, получени от заблудени души — къде може да се тегли чертата, откъдето те се превръщат в човешки сделки? Дали дори и Господ не постъпва така, като помилва богоизбраните? „Всевишният знае най-добре“, си каза тогава младият Булстроуд, а старият Булстроуд сега казваше: „Всевишният знае най-добре колко далече е душата ми от подобни неща… как ги виждам само като средство, за да обработвам градината му, тук-там спасена от пустошта“.
	Метафори и подобни примери не липсваха. Не липсваха и особено духовни преживявания, които в края на краищата убедиха Булстроуд да запази службата си като богоугодно дело. Блясъкът на богатството се бе разкрил сега пред него и потресът му остана скришен. Самият Дънкърк изобщо не е очаквал подобен потрес — на него никога не му е хрумвало, че търговията има нещо общо със спасението на душата. И стана така, че Булстроуд усети как води два вида съществувание — религиозната му дейност не бе несъвместима с поетата служба, след като убеди сам себе си и повярва, че те наистина не са несъвместими.
	Обсебен от мисли за миналото си, сега Булстроуд имаше същите доводи — всъщност изминалите години ги бяха въртели и превърнали в плътна маса, като струпана шума, притъпила нравствената чувствителност. Нещо повече, сега, когато егоизмът се бе изострил, ала донякъде загубил вкуса си за наслада, душата му още повече се бе изпълнила с вярата, че прави всичко в името на Бога и е безразличен към собствените си блага. И все пак, ако можеше отново да се озове в усамотеното кътче на младежката си нищета… о, тогава би избрал да стане мисионер.
	Ала потокът от мисли, в който бе потънал, продължи да тече. Случиха се беди във великолепната вила в Хайбъри. Преди години единствената дъщеря беше избягала в знак на предизвикателство срещу родителите си и се бе отдала на сцената. А после почина единственият син, като не след дълго умря и мистър Дънкърк. Съпругата, простодушна набожна жена, оставена с цялото богатство от процъфтяващата търговия, чийто същностен характер тя никога не беше разбрала, бе започнала да се уповава на Булстроуд и съвсем невинно да го боготвори, каквито чувства жените често изпитват към свещеника си или „самосъздадения“ пастор. Съвсем естествено бе след известно време да се помисли за женитба помежду им. Ала мисис Дънкърк изпитваше угризения и копнежи по дъщеря си, която отдавна се смяташе за напълно загубена за Бога и родителите си. Знаеше се, че дъщерята се е омъжила, но беше напълно изчезнала. Майката, загубила син, закопня за внук и затова по две причини искаше да намери дъщеря си. Ако я открият, ще има възможност за наследство — навярно доста добро, за да се осигурят няколко внучета. Трябваше да се направят опити тя да бъде открита, преди мисис Дънкърк да се омъжи отново. Булстроуд оказа съдействие. Ала след опитите с обяви и други средства за издирване, майката се увери, че дъщеря й не може да бъде открита, и се съгласи да се омъжи, без да се тревожи за имуществото.
	Всъщност дъщерята бе открита, но само още един човек освен Булстроуд знаеше за това, ала на него му се плати, за да мълчи и да се махне надалече.
	Това бе голата истина, която сега Булстроуд бе принуден да признае пред себе си с цялата острота, с каквато предишните деяния се натрапват на съзнанието. Ала в неговите очи по онова време и дори сега в болезнените му спомени тази истина се състоеше от отделни малки крачки и всички те бяха изцяло оправдани с разумни доводи. Според него в поведението си той бе тласкан от забележителни прозрения, които сякаш ясно сочеха, че именно той е богоизбраният човек, предопределен да използва голямо състояние за висши цели, вместо да го остави да се пропилее напразно. Смъртта и други важни предпоставки, като женската преданост, бяха изникнали внезапно, така че Булстроуд би си послужил с думите на Кромуел: „Нима това наричате случайни събития? Бог да ви пощади тогава“*258. Събитията бяха наглед дребни, но главното условие в тях бе налице, а именно, че са извънредно благоприятни за Булстроуд. Лесно беше да реши за себе как да постъпи с хората, на които е длъжник, като се запита за божията воля спрямо него. Нима би било угодно за Бога голяма част от това състояние да попадне в ръцете на млада жена и съпруга й, отдадени на лекомислен живот, и вятърничаво да се прахоса в чужбина от хора, лишени от божествена прозорливост? Булстроуд не си бе казвал: „Дъщерята никога няма да бъде намерена“, ала когато тя все пак бе открита, той скри това обстоятелство. Последваха и други разкрития, но той успокояваше майката с предположението, че злочестата дъщеря може вече да не е между живите.
	[*258 Тези думи на _Оливър Кромуел_ (1599–1658), английски генерал и държавник, убеден пуритан, са изречени в писмо от 12 септември 1650 г. до единбургския губернатор. — Б.пр.]
	Имаше мигове, когато Булстроуд смяташе, че постъпката му е нечестна, но как можеше да промени нещата? Укоряваше се, наричаше се нищожество, мислеше за изкупление, но продължи своя път на предопределен от Бога човек. А след пет години смъртта отново се появи, за да разчисти пътя му, като покоси жена му. Той постепенно оттегли капиталовложенията си, но не направи необходимите действия, за да сложи край на бизнеса, който продължи още тринайсет години, докато накрая западна. Междувременно Николас Булстроуд разумно бе използвал своите сто хиляди лири и се бе издигнал значително — станал бе банкер, църковен настоятел, обществен благотворител. Освен това беше съдружник в търговски предприятия, където уменията му се насочваха към пестенето на суровини, какъвто бе случаят с багрилата, от които бе загнила коприната на мистър Винси. И сега, когато неговата почтеност бе наложена в продължение на трийсет години, когато всички предходни действия бяха затулени в подсъзнанието, миналото изведнъж се възправи и обсеби мислите му, сякаш внезапно нахлу ново усещане, смазващо за крехката душа.
	Междувременно в разговора си с Рафълс той научи нещо важно, което се включи в битката между копнежите и страховете му. Помисли си, че там се крие разковничето към духовно, а може би и битово спасение.
	За него духовното спасение бе истинската му потребност. Вероятно има груби лицемери, които съвсем съзнателно парадират с вяра и чувства на преданост, за да заблудят света, но Булстроуд не бе от тях. Той просто бе човек, чиито желания са по-силни от теоретичните му възгледи и който с течение на времето бе що-годе успешно съвместявал осъществяването на желанията с възгледите си. Ако това е лицемерие, то това е нещо, което понякога се проявява у всички нас, към каквато и вяра да принадлежим, и независимо от това, дали вярваме в съвършенството на човешката раса, или в наближаващия свършек на света, независимо дали възприемаме земята като разсадник на зараза с малцина непрокажени, в това число и ние, или страстно вярваме в солидарността на човечеството.
	Благото, което би могъл да допринесе в името на религията, през целия му живот бе онзи маяк, даващ насока на действията му, бе копнежът, изливан в молитвите му. Че кой би могъл по-добре да използва парите и властта, отколкото самият той възнамеряваше да го стори? Кой можеше да се мери с него в самопрезрението и възхвалата на божията воля? А за мистър Булстроуд божията воля бе нещо съвсем различно от неговата праведност. Тя налагаше да се разпознаят враговете на Бога, да се използват само като оръдия за божието дело и да се обезсилят чрез лишаване от пари и влияние. Освен това изгодното вложение в търговията, където мощта на небесния владетел най-силно се проявява, става истински значимо, когато се управлява от ръката на божи служител.
	Всъщност подобни вътрешни размишления са не по-малко свойствени за набожния човек, отколкото силните думи, прикриващи користни стремежи, са свойствени за англичанина. Не съществува обща доктрина, която да не подяде морала ни, ако не ни възпре вроденото ни съчувствие към ближния.
	Ала човек, който се уповава на нещо друго, а не на собствената си алчност, неизбежно има съвест и ориентир, към които в общи линии се придържа. Този ориентир за Булстроуд се свеждаше до служба на божията воля: „Аз съм грешен и нищожен… само оръдие за употреба… но нека да бъда употребен!“ — такъв бе калъпът, в който бе вкарал огромната си потребност да бъде значим и властен. Ала сега дойде мигът, когато възникна опасността този калъп да бъде счупен и напълно захвърлен.
	Какво ли би станало, ако деянията, с които се бе примирил, защото го правеха по-силно оръдие за прослава на Бога, станеха повод за безбожника, за да помръкне божията слава? Ако такава е волята на провидението, той би бил изгонен от храма като човек със съмнителни пожертвувания.
	Булстроуд отдавна бе изрекъл покаянието си. Ала сега се появи разкаяние с по-горчив вкус и разгневеното провидение го подтикна към едно изкупление, което не беше просто доктринерска сделка. Божественият трибунал бе променил облика си, като колениченето вече не бе достатъчно, а самият той със собствените си ръце трябва да извърши възмездие за ощетения. Канеше се да извърши подобно възмездие пред лицето на самия Бог. Непосилен страх бе обзел крехката му душа и приближаването на съкрушителния позор предизвика у него нова духовна потребност. Денем и нощем, когато заплашително възкръсналото минало започна да боде съвестта му, той размишляваше по какъв начин би могъл да възвърне покоя и доверието — чрез какво жертвоприношение може да издържи наказанието. В тези мигове на ужас той реши, че ако съвсем спонтанно извърши нещо благородно, Бог ще го спаси от последствието на деянията му. Защото религията може да мени облика си, когато изпълващите я чувства се променят. А религията, събудена единствено от вътрешен страх, остава на нивото на дивака.
	Той видя с очите си как Рафълс замина с дилижанса за Брасинг и това му донесе временно облекчение — притъпи у него усещането за непосредствен ужас, но не сложи край на душевните му терзания и на нуждата да намери спасение. Най-накрая стигна до трудно решение и написа писмо до Уил Ладисло, в което молеше младежа да го посети същата вечер в девет часа в имението „Шръбс“ за личен разговор. Уил изобщо не се учуди от молбата, като я свърза с някои нови планове за вестника „Пайъниър“, ала когато бе въведен в кабинета на мистър Булстроуд, беше много изненадан от болезнено измъченото лице на банкера и тъкмо се канеше да попита: „Болен ли сте?“, но се възпря от подобна невъздържаност и само се осведоми за мисис Булстроуд и доколко е доволна от закупената картина.
	— Благодаря, много е доволна. Тя излезе тази вечер с дъщерите си. Помолих ви да дойдете, мистър Ладисло, защото имам едно известие, много лично… всъщност бих казал, извънредно поверително и съкровено, което искам да ви съобщя. Осмелявам се да кажа, че последното нещо, което би могло да ви хрумне, е това, че в миналото са съществували връзки, които пряко се отнасят до вашия и моя живот.
	Уил се почувства така, сякаш го разтърси токов удар. Той вече бе изпаднал в състояние на свръхчувствителност и непрестанна възбуда относно връзките в миналото, така че сега го обзеха лоши предчувствия. Стори му се, че пред него продължава някакъв кошмарен сън — като че ли действието, започнало с гръмогласния, подпухнал непознат, сега се подема от този болнав образ на благоприличието с мътни очи, чиито равен глас и гладка безизразна реч в този миг бяха почти толкова отблъскващи, както и на съвсем различния от него странник.
	— Да, така е наистина.
	— Пред вас, мистър Ладисло, стои един съсипан човек. Ако не беше бремето на съвестта и усещането, че съм на подсъдимата скамейка пред онзи, който вижда повече от простосмъртните, нямаше да се чувствам принуден да ви разкрия онова, за което съм ви поканил тук тази вечер. Що се отнася до чисто съдебните закони, вие не можете да предявявате никакви искания към мене.
	Уил по-скоро се обезпокои, отколкото да се зачуди. Мистър Булстроуд за миг замлъкна, подпрял глава с една ръка, взрян в пода. Ала сега изведнъж втренчи изпитателния си поглед в Уил и каза:
	— Чух, че името на майка ви е Сара Дънкърк, както и че е избягала от близките си, за да се отдаде на сцената. А също така, че баща ви в даден период е бил силно изтощен от болест. Мога ли да ви помоля да потвърдите дали тези факти са верни?
	— Да, верни са — потвърди Уил, изненадан от думите, с които бе започнал разговорът, сякаш те бяха въведение към въпросното известие от страна на банкера. Ала тази вечер мистър Булстроуд се бе поддал на чувствата си — той не се съмняваше, че мигът за възмездието на ощетения е настъпил, и бе обзет от силния импулс да изрази покаянието си, за да отклони наказанието.
	— Знаете ли някакви подробности за семейството на майка ви? — продължи да пита той.
	— Не. Тя не обичаше да говори за близките си. Беше много великодушна и почтена жена — почти гневно заяви Уил.
	— Не искам да я упреквам в нищо. Никога ли не е споменавала пред вас за майка си?
	— Чул съм я да казва, че според нея майка й не е разбрала причината за бягството й. Тя казваше „горката мама“ със съчувствен тон.
	— Тази майка стана моя съпруга — каза Булстроуд, като замлъкна за миг, преди да продължи. — Може да предявите искания към мене, мистър Ладисло, както казах преди, не съдебни, а човешки, каквито съвестта ми подсказва. Аз се обогатих с тази женитба… нещо, което вероятно не би станало… поне не в такива размери… ако баба ви бе намерила дъщеря си. Тази дъщеря, както разбирам, вече не е жива.
	— Не е — отсече Уил, който почувства как у него се надига толкова силна подозрителност и отвращение, че дори без да се усети, грабна шапката си от пода и се изправи на крака. Внезапно породилото се желание у него бе да отхвърли разкритата семейна връзка.
	— Моля ви да седнете, мистър Ладисло — разтревожено каза Булстроуд. — Безспорно сте стреснат от неочакваното разкритие. Но ви умолявам да проявите търпение към човек, сломен от вътрешни терзания.
	Уил седна отново, изпитал съчувствие, примесено с презрение, заради самоналоженото унижение на един възрастен човек.
	— Желанието ми, мистър Ладисло, е да ви обезщетя заради имота, отнет от майка ви. Знам, че нямате никакво състояние, и искам да ви обезпеча прилично със средства, които вероятно щяха сега да са ваши, ако баба ви знаеше с положителност, че майка ви е жива, и беше я намерила.
	Мистър Булстроуд замлъкна. Чувстваше, че проявява неимоверна добросъвестност към събеседника си и същевременно извършва изкупителен акт в очите на Бога. Той нямаше ни най-малка представа какво изпитва Уил Ладисло сега — жегнат от недвусмисления намек на Рафълс, с вродената си прозорливост Уил очакваше разкрития, които би предпочел да останат в мрак. Той не отговори известно време, докато мистър Булстроуд, свел поглед надолу след казаното, отново не вдигна очи с изпитателен поглед, на който Уил устоя докрай, а после заяви:
	— Предполагам, вие сте знаели, че майка ми е жива и къде да я намерите.
	Булстроуд трепна. Лицето и ръцете му видимо се разтрепериха. Бе напълно неподготвен за подобно отношение към предложението му, а също и да бъде притиснат да разкрие повече неща, отколкото бе преценил, че са нужни в случая. Ала в този миг той не можеше да изрече лъжа и изведнъж почувства почвата под краката си хлъзгава, а не твърда, както в началото.
	— Не мога да отрека, че предположението ви е правилно — отговори той със запъване. — И искам да ви обезщетя като единствения жив човек, преживял загуба заради мене. Вярвам, разбирате целите ми, мистър Ладисло, които стоят по-високо от обикновените човешки искания, и както вече казах, не подлежат на съдебно разследване. Готов съм да отнема от собственото си състояние, както и от благосъстоянието на семейството ми, като се задължа да ви изплащам по петстотин лири годишно през целия си живот, а също и да ви оставя съответния дял от капитала след смъртта си. Нещо повече, ще ви отпусна допълнителни средства, ако са ви необходими за изпълнението на значимо дело. — Мистър Булстроуд се бе впуснал в подробности, като очакваше, че те ще окажат силно въздействие върху Ладисло и той благосклонно ще приеме предложението, като потисне всякакви други чувства.
	Ала Уил изглеждаше неимоверно непреклонен, стиснал устни и пъхнал палци в джобовете си. Той ни най-малко не бе трогнат и заяви уверено:
	— Преди да ви отговоря на предложението, мистър Булстроуд, искам да ви помоля да ми отговорите на един-два въпроса. Бяхте ли свързан с бизнеса, благодарение на който споменатото от вас състояние е било първоначално натрупано?
	Мигновената мисъл на мистър Булстроуд беше: „Рафълс му е казал“. Как би могъл да не отговори, като сам го бе насочил към подобен въпрос? Той каза: „Да“.
	— А не беше ли този бизнес… не беше ли… напълно непочтен?… Дори нещо повече, ако естеството му бе станало обществено достояние, хората, свързани с него, не биха ли се забъркали с крадци и каторжници?
	В тона на Уил се долови горчива острота — той бе принуден да зададе въпроса, колкото може по-открито.
	Булстроуд се изчерви от необуздан гняв. Беше се подготвил за сцена на самоунижение, ала силната му гордост и привичното му чувство за превъзходство потиснаха разкаянието, дори страха, но сега този млад човек, избран от банкера да бъде облагодетелстван, изведнъж се обърна към него с тона на съдник.
	— Бизнесът се е утвърдил, преди аз да се запозная с естеството му, сър, но вие нямате правомощията да задавате подобни въпроси — отговори той, без да повишава тон, но с доста предизвикателни нотки в гласа.
	— Напротив — възрази Уил, като отново се изправи с шапка в ръка. — Имам пълното право да задавам такива въпроси, когато трябва да реша дали да влизам в сделки с вас и дали да приема парите. Неопетнената ми чест е важна за мене. Важно е да нямам никакво петно върху произхода и роднинските си връзки. Но сега разбирам, че има такова петно, независимо от волята ми. Майка ми е разбрала това, като се е опитала да стои по-далече от всичко, доколкото е могла, и аз ще постъпя като нея. Вие ще запазите нечестно спечелените си пари. Ако имах собствено състояние, с удоволствие бих го дал на всеки, който би отрекъл казаното от вас. Трябва да ви благодаря за това, че сте запазили парите, за да мога сега да ги отхвърля. Те могат да се притежават само със съзнанието за почтеност. Лека нощ, сър!
	Булстроуд отвори уста да каже нещо, но само след миг Уил решително бързо напусна стаята и веднага след това външната врата се затръшна зад гърба му. Той бе прекалено гневен и изпълнен с ярост срещу току-що разкрития наследствен позор, за да се замисли дали не е бил прекалено суров към Булстроуд — прекалено безпощаден към шейсетгодишен човек, който прави опити да заличи злото, обречени от времето на неуспех.
	Страничен човек, евентуално присъствал на разговора, трудно би разбрал поривистия отказ на Уил и остротата на думите му. Никой друг освен него не би разбрал доколко всичко, свързано с чувството му за достойнство, се отнася съвсем пряко до взаимоотношенията му с Доротия и проявата на Късобан спрямо него. И необузданото му раздразнение, с което ядно отхвърли предложението на Булстроуд, се примеси с усещането, че би било невъзможно някога да признае пред Доротия, че се е съгласил с подобна договорка.
	Що се отнася до Булстроуд, след излизането на Уил той изпадна в безпомощно състояние и се разплака като жена. За пръв път се бе сблъскал с проява на открито презрение от човек, по-извисен от Рафълс. И при мисълта за това презрение, проникнало като отрова в съзнанието му, нищо не можеше да го успокои. Ала облекчителният плач трябваше да се овладее. Жена му и дъщерите се прибраха скоро след проповедта на ориенталски мисионер и много се огорчиха, че баща им отначало не чу интересните неща, които трябваше да се повторят.
	Сред всички скрити размишления може би единственото, което донякъде го успокояваше, беше, че е поне малко вероятно Уил да изнесе във вестника какво се е случило тази вечер.


>>	Глава 62

E>
P>
	Той не бе със синя кръв,
	ала копнееше по царска дъщеря.
@	Стар романс
P$
E$

	Усилията на Уил Ладисло изцяло бяха насочени към това, да се срещне с Доротия, след което веднага да напусне Мидълмарч. Сутринта след тревожния разговор с Булстроуд той й изпрати кратко писмо, в което казваше, че най-различни причини са го задържали в града за по-дълго, отколкото е очаквал, и я молеше за разрешението да посети отново Лоуик, като тя посочи възможно по-скоро определен час, тъй като желаел в най-близко време да замине, но не искал да го стори, преди тя да му е предоставила възможност за разговор. Уил предаде писмото в редакцията, като помоли служителя да го занесе в Лоуик Манор и да изчака отговор.
	Уил усещаше неудобството отново да я моли за последен разговор. Предишното му сбогуване бе направено в присъствието на сър Джеймс Четам и беше обявено като последно дори пред иконома. Естествено, че е мъчително за един честолюбив човек да се появи отново след като вече не е очакван — първото сбогуване е затрогващо, но повторното идване дава повод за присмех и дори е твърде вероятно да се разнесат подигравки относно причините на Уил да отлага заминаването си. И все пак, общо взето, той чувстваше, че предпочита явно да поиска среща с Доротия, отколкото да се възползва от случаен повод, защото искаше тя да разбере силното му желание да се срещне с нея. При последното им виждане бе в пълно неведение относно някои обстоятелства, които придаваха друг характер на отношенията им и насочваха към много по-безвъзвратна раздяла, отколкото бе предполагал. Не знаеше нищо за личното състояние на Доротия и тъй като не бе склонен да разсъждава върху подобни въпроси, прие като невъзвратимо обстоятелството, че според завещанието на мистър Късобан евентуалната женитба за Уил Ладисло би означавала, че Доротия е съгласна да остане без грош. Дори и дълбоко в душата си той не би искал да я сполети подобно нещо, даже ако тя се съгласи да приеме такава тежка загуба заради него. Също така бе възникнала и нова грижа във връзка с разкритията за семейството на майка му и ако тази вест се разчуе, близките на Доротия ще имат допълнително основание да погледнат на него като на напълно недостоен за нея човек. Тайната надежда, че след няколко години може да се завърне поне със самочувствието на човек с обществена значимост, равностойна на богатството й, сега му се струваше като мъгляво продължение на една мечта. Подобна промяна безспорно би била сериозно основание отново да я помоли да го допусне до себе си.
	Ала същата тази сутрин Доротия не беше вкъщи да получи бележката му. Поради писмо от чичо й, в което той съобщаваше за намерението си да се завърне вкъщи, тя бе отишла първо във Фрешит да съобщи новината, като възнамеряваше да отиде и в Грейндж, за да предаде някои заръки, с които я бе натоварил чичо й — той смятал, както се бе изразил, че „подобно психическо занимание би било благоприятно за една вдовица“.
	Ако Уил Ладисло можеше да чуе някои от разговорите във Фрешит тази сутрин, напълно би се уверил в подозрението си за готовността на някои хора да се присмиват относно оставането му в града. Всъщност сър Джеймс, макар и доста успокоен по отношение на Доротия, зорко бдеше да разбере намеренията на Ладисло и имаше доверен сътрудник в лицето на мистър Стандиш, който му съобщаваше всичко. Обстоятелството, че Ладисло остана в Мидълмарч в продължение на близо два месеца след като бе обявил заминаването си, още повече засили подозренията на сър Джеймс, или това бе поне оправдание за дълбоката неприязън към един „млад приятел“, когото възприемаше като лекомислен, непостоянен и способен да прояви неблагоразумие, нещо, което е съвсем естествено да се очаква от човек без семейни връзки и определена професия. Ала сега сър Джеймс тъкмо бе чул известие от Стандиш, което, от една страна, напълно потвърждаваше догадките му относно Уил, а от друга, предоставяше възможност да се отстрани всякаква опасност по отношение на Доротия.
	Необичайните обстоятелства могат да ни подтикнат към непривични действия — съществуват случаи, когато и на най-величествения човек се налага да кихне, а и чувствата ни да се задвижат по също такъв нелеп начин. Благородният сър Джеймс тази сутрин бе толкова различен от обичайната си същност, че направо гореше от несвойствено за него желание да съобщи нещо на Доротия по въпрос, който избягваше, сякаш бе под нивото и на двамата. Не искаше да използва Силия за посредник, защото не желаеше тя да чуе клюката, която имаше предвид. И преди Доротия случайно да пристигне, джентълменът се опитваше да реши по какъв начин — при неговата стеснителност и изтънченост — да съумее да й съобщи новината. Неочакваната й поява го накара да се почувства напълно безсилен да й каже нещо толкова неприятно. Ала отчаянието го подтикна към решение на въпроса. Той веднага изпрати коняря си на неоседлан кон през парка с набързо написана с молив бележка до мисис Кадуоладър, която вече знаеше клюката и не би сметнала за недостойно да я повтаря, колкото си иска.
	Доротия бе задържана да остане с убедителния довод, че мистър Гарт, с когото искаше да се посъветва, се очаква да пристигне във Фрешит Хол най-късно до час, така че тя все още разговаряше с Кейлъб на чакълестата пътека, когато сър Джеймс, който с трепет очакваше съпругата на свещеника, я видя да идва и я посрещна с необходимите намеци.
	— Достатъчно! Разбирам — отсече мисис Кадуоладър. — Вие ще останете напълно невинен. Аз съм толкова черна сврака, че не мога повече да се очерня.
	— Не мисля, че това има голямо значение — каза сър Джеймс, жегнат от мисълта, че мисис Кадуоладър напълно разбира положението. — Само е желателно Доротия да знае, че има причини, поради които не трябва да го приема отново. Наистина не бих могъл да й кажа подобно нещо. От вас ще прозвучи непринудено.
	И наистина, всичко прозвуча напълно непринудено. Когато Доротия преустанови разговора си с Кейлъб и се обърна към тях двамата, нещата изглеждаха така, сякаш мисис Кадуоладър е прекосила парка съвсем случайно, само за да си побъбри по женски със Силия за бебето. Значи, мистър Брук се завръщал, така ли? Прекрасно — вероятно се завръщал, напълно излекуван от парламентарната си треска и реформаторството. Впрочем колкото до „Пайъниър“, някой предрекъл, че скоро щял да е потъваща гемия и щял да смени цвета си в усилията да се спаси, защото протежето на мистър Брук, блестящият млад Ладисло, си заминал или се канел да си замине. Чувал ли е сър Джеймс за това?
	Тримата бавно се движеха по чакълестата пътека, а сър Джеймс, извърнал лице, за да удари един храст с камшика си, потвърди, че е чувал нещо подобно.
	— Това не е вярно! — заяви мисис Кадуоладър. — Той не си е заминал, нито се кани да си заминава. „Пайъниър“ ще запази цвета си, а мистър Орландо Ладисло забърква печален тъмносин*259 скандал, като непрекъснато си чурулика със съпругата на вашия мистър Лидгейт, за която ми казват, че е невероятна хубавица. Като че ли досега не е влязъл човек у тях, който да не е заварвал младия господин да се изтяга върху килимчето или да чурулика на пианото. Но хората в градове с промишлени предприятия винаги са били безнравствени.
	[*259 Това е цветът на либералите по онова време. — Б.пр.]
	— Вие в началото заявихте, че едно твърдение не е вярно, мисис Кадуоладър, но ми се струва, че и това не е вярно — отбеляза Доротия, пламнала от възмущение. — Или поне смятам, че нещата не се представят правилно. Не искам да чувам нищо лошо за мистър Ладисло. Твърде много несправедливост се прояви към него.
	Когато бе напълно раздразнена, Доротия изобщо не се тревожеше какво мислят хората за чувствата й. В случая дори и да беше имала време да размисли, би сметнала за недостойно да премълчи обидните думи срещу Уил само от страх да не би да я заподозрат в нещо. Сега лицето й се бе изчервило, а устните й трепереха.
	Като я погледна, сър Джеймс се разкая заради приложената тактика. Ала мисис Кадуоладър, която се справяше с всяко затруднение, разпери напред ръце и каза:
	— Само Бог знае всичко, скъпа моя!… Искам да кажа, че всички лоши приказки за хората може да са неверни. Но е жалко, че младият Лидгейт се ожени за момиче от Мидълмарч. Като се има предвид, че е син на издигнат човек, можеше да си намери жена със синя кръв в жилите, а не някоя прекалено млада девойка, която да се примири с професията му. Ето например Клара Харфагър, чиито близки се чудят какво да я правят, а тя има добра зестра. Сега той можеше да е сред нас. Както и да е!… Няма смисъл да си блъскаме главата заради други хора. Къде е Силия? Моля ви да влезем вътре.
	— Веднага се отправям към Типтън — доста високомерно заяви Доротия. — Довиждане!
	Сър Джеймс не можа да обели и дума, докато я придружи до каретата. Той бе много недоволен от резултата на стъкмения план, който и преди това бе предизвикал чувство на вътрешно унижение.
	Доротия се движеше покрай отрупаните с плод крайпътни храсти и голите стърнища, без да чува и да вижда каквото и да било. Сълзите й бликаха и се стичаха по бузите, но тя не съзнаваше това. Сякаш светът бе станала грозен и противен, в който нейната доверчивост изглеждаше нелепа. „Не е вярно… не е вярно!“, повтаряше вътрешният й глас, в който тя се вслушваше. Ала през цялото това време един спомен, забулен със смътно безпокойство, изникваше пред очите й — споменът за деня, когато бе заварила Уил Ладисло насаме с мисис Лидгейт и го бе чула да пее, акомпаниран от пианото.
	„Той ми заяви, че никога няма да направи нещо, което аз не одобрявам… Иска ми се да му бях казала, че не одобрявам това“, наум си рече горката Доротия, у която странно се редуваха чувство на ярост към Уил със страстното желание да го защити. „Всички се опитват да го очернят пред мене, но аз няма да обръщам внимание на болката, ако той е невинен. Винаги съм смятала, че е почтен.“
	Това бяха последните й мисли, преди да установи, че каретата вече минава под порталната арка на имението Грейндж, и тогава тя припряно притисна носната кърпичка към лицето си и насочи мислите си към предстоящите задачи. Кочияшът поиска разрешение да отведе конете за половин час, защото нещо не било наред с една подкова. А Доротия, изпълнена с усещането, че ще си почине малко, свали ръкавиците и бонето си, облегната на една статуя в антрето, и заговори на икономката:
	— Трябва да поостана тук за малко, мисис Кел. Ще отида в библиотеката и ако отворите кепенците, ще напиша някои указания от писмото на чичо ми.
	— Кепенците са отворени, мадам — каза мисис Кел, последвала Доротия, която бе говорила вървешком. — Там е мистър Ладисло, който търси нещо.
	(Уил бе дошъл да прибере една папка със свои скици, която бе забравил при опаковането на вещите си, а не искаше да я оставя тук.)
	Сърцето на Доротия мигом се преметна като от удар, ала външно тя не издаде нищо. Всъщност усещането, че Уил е тук, в този миг дълбоко я зарадва — също както се радваме, когато намерим нещо ценно, което сме загубили. Когато доближи до вратата, тя се обърна към мисис Кел:
	— Влезте първа и му съобщете, че съм тук.
	Уил бе намерил папката си и я беше поставил на масата в отдалечения край на стаята, за да прегледа скиците и да си достави удоволствие, като прегледа тези значими произведения на изкуството, отразили отношение към природата, твърде непонятно за Доротия. Той се усмихваше, надвесен над скиците, и ги заобръща с мисълта, че вероятно в Мидълмарч вече го очаква отговор от Доротия, когато съвсем близо до него мисис Кел съобщи:
	— Дошла е мисис Късобан, сър.
	Уил мигом се извърна и в следващия миг видя Доротия да влиза. Когато мисис Кел затвори вратата зад себе си, те се погледнаха. Взряха се един в друг, обгърнати от усещане, от което им секна гласът. Безмълвието им не бе предизвикано от смущение, защото и двамата чувстваха, че раздялата приближава, а в една тъжна раздяла няма място за смущение.
	Тя машинално се отправи към стола на чичо си до писалището, а Уил, издърпал го леко, за да седне тя, се оттегли няколко крачки встрани и застана пред нея.
	— Моля ви, седнете — каза Доротия, като скръсти ръце в скута си. — Много се радвам, че сте тук.
	Уил си помисли, че лицето й изглежда точно така, както изглеждаше, когато за пръв път се ръкуваха в Рим. Защото вдовишката шапка, прикрепена към бонето й, я нямаше, а освен това забеляза следи от скорошен плач. Ала гневът във възбуденото състояние на Доротия веднага изчезна, щом зърна Уил. Свикнала бе, когато застанеха лице в лице, винаги да изпитва самоувереност, радост и усещане за пълна свобода, все чувства, които идват от взаимното им разбирателство, така че по какъв начин мълвите на чуждите хора биха могли да възпрат това мигновено въздействие? Нека онази музика, която изпълва душите ни и насища въздуха край нас с щастие, да прозвучи отново — нима има значение, че в нейно отсъствие някои ругаят?
	— Днес изпратих писмо до Лоуик Манор, в което моля за разрешение да ви видя — каза Уил, като се настани точно срещу нея. — Незабавно заминавам, но не можех да тръгна, без отново да поговоря с вас.
	— Мислех, че се сбогувахме, когато посетихте Лоуик преди доста седмици… тогава казахте, че заминавате — отговори Доротия с леко разтреперан глас.
	— Така е, но тогава бях в неведение относно неща, които вече знам… неща, които промениха усещането ми за бъдещето. Когато се срещнахме преди, мечтаех някой ден да се завърна. Сега обаче не мисля, че това е възможно — след тези думи Уил замлъкна.
	— И вие възнамерявахте да ми кажете причините за това, така ли? — плахо попита Доротия.
	— Да — жарко заяви Уил, като отметна глава и отмести пламналия си поглед от нея. — Разбира се, че възнамерявах. Грубо съм оклеветен във вашите очи и в очите на другите. Отправено е недостойно обвинение към моята личност. Искам да знаете, че при никакви обстоятелства не бих се принизил толкова… при никакви обстоятелства не бих дал на хората основание да кажат, че се домогвам до пари под прикритието на… нещо съвсем друго. Не бе необходима друга предпазна мярка срещу мене… самото богатство бе достатъчна мярка.
	След последните думи Уил стана от стола и се отправи встрани от нея — сам не знаеше накъде. Ала всъщност се приближи до най-близкия прозорец, който сега беше отворен, както през същия сезон преди година, когато те двамата с Доротия бяха седели тук и разговаряли. В този миг цялата й душа трепна, изпълнена със съчувствие към гнева на Уил. Тя искаше единствено да го убеди, че никога не е проявила несправедливост спрямо него, а той бе извърнал гръб към нея, сякаш тя е част от враждебния външен свят.
	— Много е несправедливо от ваша страна, ако ми приписвате недостойни подозрения към вас — заговори тя. А после със свойствената си пламенност поиска да го увери в думите си, като стана от стола, изправи се пред него на любимото си място до прозореца и каза:
	— Нима допускате, че бих могла някога да не ви вярвам?
	Когато Уил я съзря близо до себе си, той се сепна и се отдалечи от прозореца, като отбягваше погледа й. Доротия се засегна от това отдръпване, последвало предишното му гневно избухване. Тя искаше да му каже, че и на нея й е толкова неприятно, колкото и на него, и че се чувства безпомощна, ала особените и странни обстоятелства във взаимоотношенията им, за които те двамата не можеха открито да говорят, непрекъснато я караха да се притеснява да не би да каже нещо излишно. В този миг не допускаше, че изобщо някога Уил е искал да се ожени за нея, и се страхуваше с нещо да не загатне за подобна увереност. Само горко добави отглас на последните му думи:
	— Убедена съм, че не е била необходима каквато и да била предпазна мярка срещу вас.
	Уил не отговори. След бурния порив на чувствата му сега тези нейни думи му се сториха жестоко суховати и той придоби блед и посърнал вид след гневния си изблик. Приближи се до масата и затвори скицника си, като през това време Доротия го наблюдаваше отстрани. Те пропиляваха последните си мигове заедно в жалко мълчание. Какво би могъл да каже той, след като съзнанието му бе изцяло обсебено от страстна любов към нея, но се възпираше да я изрази на глас? А какво би могла да каже тя, след като не можеше с нищо да му помогне… след като бе принудена да задържи парите, които би трябвало да са негови… след като той днес сякаш не откликваше, както някога, на безпределното й доверие и харесване?
	Ала най-после Уил извърна очи от скицника и отново се приближи до прозореца.
	— Трябва да си вървя — каза той с особен поглед, израз на горчиво чувство, сякаш очите са се уморили и помътнели от прекаленото взиране в светлината.
	— С какво ще се занимавате в живота? — плахо попита Доротия. — Все същите ли са намеренията ви, каквито бяха, когато се сбогувахме преди?
	— Да — потвърди Уил с такъв тон, сякаш искаше да смени предмета на разговора като безинтересен. — Ще се захвана за първото нещо, което ми падне подръка. Предполагам, че човек свиква да работи, без да изпитва радост или надежди.
	— О, какви печални думи! — възкликна Доротия с опасна склонност да се разхълца. А после се опита да се усмихне, като добави: — Някога смятахме, че и двамата си приличаме по навика да казваме силни думи.
	— Сега не съм изрекъл силни думи — отговори Уил, като се опря в ъгъла на стената. — Има неща, които един мъж трябва да изживее само веднъж в живота си. И трябва някак си да осъзнава, че най-хубавото нещо е зад гърба му. Случи ми се такова преживяване, когато още съм съвсем млад… това е. Онова, на което държа повече от всичко на света, е напълно забранено за мене… не искам да кажа, че е недостижимо, но е забранено за мене… дори и да е достижимо… поради моята гордост и чест, поради всичко, което подхранва самоуважението ми. Разбира се, аз ще продължа да живея като човек, който е съзрял рая в сънищата си.
	Уил замлъкна с мисълта, че е невъзможно Доротия да не го разбере правилно. Всъщност той си помисли, че си противоречи и накърнява честолюбието си, като й говори толкова открито. И все пак не би могло всъщност да се говори за истинско любовно признание, ако се заявява на една жена, че никога няма да се отправи към нея подобно признание. Трябва да се съгласим, че това е направо мъгляво обяснение в любов.
	Ала съзнанието на Доротия бързо запрехвърля миналото със съвсем различна гледна точка от неговата. Мисълта, че самата тя би могла да е това, на което той държи повече от всичко на света, я осени за миг, но веднага след това я обзе съмнението. Споменът за малкото, което бяха изживели заедно, избледня и се отдалечи пред по-яркия спомен колко пълни биха могли да са взаимоотношенията с някого, с когото той непрекъснато общува. Всичко, казано от него, би могло да се отнася до другата връзка, а изреченото за техните отношения се обяснява с обикновеното им приятелство, в което винаги е вярвала, и с грубата намеса чрез оскърбителната постъпка на съпруга й. Доротия стоеше притихнала, склонила замечтан поглед надолу, а пред очите й се нижеха сцени, които потвърждаваха влудяващата увереност, че Уил има предвид мисис Лидгейт. Ала защо пък влудяваща? Той искаше тя да знае, че поради тази причина поведението му е извън всякакво подозрение.
	Уил не се изненада от мълчанието й. Неговото съзнание също трескаво работеше, докато я наблюдаваше, като изведнъж го обзе безумното чувство, че трябва да се случи нещо, което да предотврати раздялата им — някакво чудо, а не съзнателно изречена дума. И все пак, в края на краищата, тя изпитваше ли наистина някаква любов към него? Не можеше да си даде вид, че не би искал тя да изпитва подобна тръпка. Не можеше да отрече, че тайният копнеж да получи уверение за любовта й, стоеше на дъното на всичко, изречено от него.
	И двамата не осъзнаваха колко дълго стояха в безмълвие. Най-накрая Доротия вдигна очи и се канеше да каже нещо, когато вратата се отвори и лакеят й влезе да съобщи:
	— Конете са готови, мадам, за да потеглите, когато пожелаете.
	— Тръгвам след малко — отговори Доротия. А после се обърна към Уил и каза: — Налага се да напиша някои указания за икономката.
	— Трябва да си вървя — заяви Уил, след като вратата отново се затвори и той се приближи до нея. — Другиден ще напусна Мидълмарч.
	— Постъпвате правилно във всяко отношение — тихо добави Доротия със свито сърце, поради което й бе трудно да говори.
	Тя подаде ръка и Уил я пое за миг, без да промълви ни дума, защото думите й му се сториха жестоко хладни и несвойствени за нея. Погледите им се срещнаха, ала в неговия се четеше недоволство, а нейният изразяваше само печал. Той се обърна и взе скицника си под ръка.
	— Никога не съм проявила несправедливост спрямо вас. Моля ви, не ме забравяйте.
	— Защо заявявате това? — попита Уил раздразнено. — Сякаш има опасност да забравя всичко останало.
	Наистина в този миг той изпита известен гняв към нея и това го накара да си тръгне незабавно. Всичко се сля в едно пред очите на Доротия… последните му думи… сдържаният поклон, когато той стигна до вратата… усещането, че вече го няма. Тя се отпусна на стола и за известно време застина в тази поза като статуя, докато най-различни образи и чувства се редуваха бързо у нея. Първо я обзе радостта, въпреки дебнещата я тъмна сянка отзад — радост от усещането, че именно тя е жената, която Уил обича и изоставя, защото няма друга любов, толкова непозволена, толкова осъдителна, за да може да го принуди достойно да се оттегли. Ала въпреки всичко те са разделени, но — Доротия си пое дълбоко дъх и почувства как силата й се възвръща — тя може да мисли за него непрестанно. В този миг й се стори, че лесно може да понесе раздялата — току-що обзелото я чувство, че обича и е обичана, изтласка тъгата. Сякаш някаква твърда ледена буца се бе разтопила и пред мечтите й се разкри простор. Миналото се бе завърнало, с по-широка перспектива и тълкувания. Радостта не бе по-слаба — вероятно в този миг беше дори по-пълна — заради неотменимата им раздяла. Защото сега няма да има укори в нечии уста или презрително учудване в нечии очи. Той бе постъпил така, че да сложи край на всякакви укори и да предизвика удивление с достойнството си.
	Всеки, който я наблюдаваше сега отстрани, би забелязал, че е изпълнена с възвисяващи мисли. Когато творческата ни стихия се отприщи, една дребна задача за изпълнение се посреща с готовност като тесен процеп към слънцето, така че сега Доротия с голяма лекота написа своите указания. После изрече последните си думи към икономката с бодър глас, а когато се настани в каретата, очите й светеха, а лицето й грееше под ужасното боне. Тя отметна назад траурния си воал и погледна пред себе си, като се питаше вътрешно по кой ли път е поел Уил. За нея бе нещо напълно свойствено да се гордее, че той е безукорно почтен, като сред всичките й размишления пулсираше мисълта: „Бях права да го защитя“.
	Кочияшът бе свикнал да пришпорва с голяма скорост сивите коне, тъй като мистър Късобан не се радваше на нищо наоколо и проявяваше нетърпение, когато бе далече от писалището си, така че бързаше час по-скоро да приключи всякакви пътувания. Поради тази причина сега Доротия подскачаше напред-назад в каретата. Ала пътуването бе приятно, защото среднощният дъжд бе измил прахта, а синият простор се ширеше пред очите, като струпаните тежки облаци оставаха встрани. Земята изглеждаше прекрасна под огромното небе и на Доротия й се прииска да настигне Уил, за да го зърне отново.
	Ето след един завой на пътя той изникна насреща със скицника в ръка. В следващия миг тя мина покрай него в каретата, а той вдигна шапка за поздрав. На Доротия сърцето й се сви, че тя си седи, изпаднала във възбуда, като го оставя сам. Не бе в състояние да се обърне и да го погледне. Сякаш множество нелепи неща ги бяха разделили и тласнали по различни пътища, като все повече и повече ги отдалечаваха един от друг, така че бе безсмислено да се обръща назад. Точно толкова не можеше и да му даде знак, с който сякаш да му каже: „Нужно ли е да се разделяме?“, както сега не можеше да спре каретата и да го изчака. Нещо повече, цяло пълчище от най-различни основания се надигна у нея срещу представата за бъдеще, което би отменило взетото решение през този ден!
	„Иска ми се да бях узнала по-рано… иска ми се той да знае това… и тогава бихме били донякъде щастливи да можем да мислим един за друг, макар че сме завинаги разделени! Само да можех да му дам парите и да улесня живота му!“ — такива бях копненията, които изцяло я обсебваха сега. И все пак обществото така силно я притискаше, въпреки нейната независимост и воля, че макар и да съзнаваше нуждата на Уил от помощ, както и абсолютното му безправие в света, нито за миг не я напускаше мисълта за пълната невъзможност на близка връзка помежду им, срещу която всички около нея яростно възразяваха. Тя ясно проумя колко важни са основанията, които подтикват Уил да замине. Как би могъл той да мечтае да се опълчи срещу препятствието, издигнато помежду им от съпруга й?… Как би могла тя да заяви пред себе си, че ще се опълчи срещу забраната?
	Ала с отдалечаването на каретата пълната решимост, обзела Уил, имаше далече по-горчив вкус. В обзелото го състояние на свръхчувствителност можеха да го наранят извънредно дребни неща, така че отминаването на Доротия в каретата, докато той се бъхтеше по пътя като нещастник и диреше своето място в един враждебен свят, който не му предлага нищо стойностно, го накара да си помисли, че решението му е наложително и не може повече да го отлага. В края на краищата той не получи уверението, че тя го обича — нима може в такъв случай един мъж да се чувства щастлив, при положение че единствено той страда?
	Същата вечер той прекара със семейство Лидгейт, а на следващата замина.


>	Книга седма
>	Две изкушения

>>	Глава 63

E>
P>
	Малките неща са тъй големи за малкия човек.
@	Голдсмит*260
	[*260 _Оливър Голдсмит_ (1728–1774) — ирландски поет, драматург и романист. Цитатът е от стихотворението му „Пътникът“ (1765). — Б.пр.]
P$
E$

	— Срещаш ли се често напоследък със своя научен феникс Лидгейт? — попита мистър Толър на едно от своите коледни празненства, като се обърна към мистър Феърбръдър отдясно.
	— Съжалявам да призная, че не често — отговори пасторът, свикнал да отбива задевките на мистър Толър за доверието му в новите медицински теории. — Сега съм далече, а той е много зает.
	— Наистина ли? Радвам се да чуя това — заяви д-р Минчин с любезно изненадан тон.
	— Той посвещава много време на новата болница — добави мистър Феърбръдър, който имаше основание да продължи разговора. — Научавам това от съседката ми, мисис Късобан, която често ходи там. Тя казва, че Лидгейт е неуморим и постига извънредно много в здравното заведение на Булстроуд. Подготвя ново отделение, в случай че холерата стигне до нас.
	— А също така подготвя и нови теории за лечение, които да изпробва върху пациентите, предполагам — добави мистър Толър.
	— Хайде-хайде, Толър, бъди откровен — каза мистър Феърбръдър. — Прекалено си умен, за да не разбираш ползата от всяко смело начинание в медицината, както и във всичко останало. Що се отнася до холерата, никой от вас не е сигурен какво трябва да се направи. Ако един човек стигне твърде далече по един нов път, по-скоро вреди на себе си, отколкото на някой друг.
	— Сигурен съм, че вие двамата с Ренч много сте му задължени — отбеляза д-р Минчин, като погледна към Толър, — защото той ви изпрати каймака от пациентите на Пийкок.
	— Лидгейт живее доста охолно за един млад начинаещ лекар — заяви мистър Хари Толър, пивоварят. — Предполагам, че роднините на север му помагат.
	— Надявам се да е така — рече мистър Чичли, — иначе нямаше да се ожени за онова приятно момиче, което всички ние харесвахме. По дяволите, човек има зъб на мъж, грабнал най-красивото момиче в града.
	— Да, за бога! А също и най-доброто — добави мистър Стандиш.
	— Приятелят ми Винси хич не одобри сватбата, знам това — отбеляза мистър Чичли. — Той няма доникъде да стигне. Не знам каква е заслугата на семейството по другата роднинска линия. — Мистър Чичли бе подчертано сдържан в изявленията си.
	— О, не мисля, че Лидгейт някога е очаквал да се издържа с практиката на лекуващ лекар — каза мистър Толър с известен сарказъм и с това разговорът приключи.
	Не за пръв път мистър Феърбръдър чуваше намеци, че разходите на Лидгейт са очевидно твърде високи, за да се покрият единствено от практиката му на лекуващ лекар, ала той смяташе за напълно вероятно Лидгейт с основание да има някакви очаквания, които да оправдаят големите харчове по време на сватбата и могат да предотвратят лошите последствия при евентуално разочарование от практиката на лекуващ лекар. Една вечер, когато свещеникът си направи труда да отиде специално в Мидълмарч, за да си побъбри с Лидгейт като преди, той забеляза у доктора известна превъзбуденост, нещо съвсем различно от обичайната му спокойна мълчаливост, от време на време нарушавана от енергично изразено становище. Сега Лидгейт не спираше да говори, докато двамата бяха в кабинета му, като излагаше аргументи „за“ и „против“ уместността на някои възгледи в биологията. Ала той не изразяваше или показваше конкретни достижения, белег за упорит всеотдаен труд, на които по-рано толкова държеше. Преди заявяваше, че в едно изследване трябва да има непрекъсната пулсация, че умът на учения трябва постоянно да се движи между човешкия хоризонт и хоризонта на обектива. Тази вечер сякаш говореше безспирно, за да потисне някакво вътрешно напрежение. Не след дълго те отидоха в гостната и там Лидгейт помоли Розамонд да им посвири, след което се отпусна мълчаливо на стола със странен блясък в очите. „Навярно взема някакви опиати — помисли си мистър Феърбръдър — заради лицева невралгия… или някакви други оплаквания.“
	Ала на него не му и хрумна, че бракът на Лидгейт далече не е прекрасен. Като всички останали, той смяташе Розамонд за приятно, кротко създание, макар и винаги да я е намирал малко безинтересна, донякъде като визитна картичка на образцово девическо училище. А майка му не можеше да прости на Розамонд, че тя сякаш никога не забелязва присъствието на Хенриета Нобъл в стаята. „И все пак Лидгейт се влюби в нея — каза си свещеникът, — и тя вероятно отговаря на вкуса му.“
	Мистър Феърбръдър съзнаваше, че Лидгейт е горд човек, но след като самият пастор не бе такъв и вероятно много малко се безпокоеше за личното си достойнство — освен да не го смятат за стиснат или глупав, — той не можеше да проумее защо Лидгейт се пази като от огън да не сподели и дума за личния си живот. Скоро след разговора в дома на мистър Толър пасторът научи нещо, което го накара по-настойчиво да търси възможност косвено да подскаже на Лидгейт, че ако изпитва нуждата да сподели някаква своя тревога, има приятел насреща си.
	Такава възможност се удаде в дома на мистър Винси, където бе устроено новогодишно тържество и съответно мистър Феърбръдър бе настойчиво поканен с молбата да не изоставя старите си приятели още през първата година на издигането си, когато едновременно стана енорийски свещеник и пастор. А празненството бе много сърдечно — присъстваха и трите дами от семейство Феърбръдър, всички деца на мистър Винси бяха насядали около масата, а Фред бе убедил майка си, че ако не покани Мери Гарт, цялото семейство Феърбръдър ще се почувства обидено, защото Мери им беше добра приятелка. Мери пристигна и Фред бе много щастлив, макар че радостта му беше половинчата — задоволството, че майка му ще види колко високо е ценена Мери от главните гости на тържеството, помръкна от бодналата го ревност, когато мистър Феърбръдър се настани до нея. Преди Фред бе много по-уверен в собствените си достойнства, когато още не беше започнал да се тревожи, че Феърбръдър може да го измести, а този ужас сега не го напускаше. В пълния си блясък на разцъфнала матрона мисис Винси огледа с почуда дребната снага на Мери, твърдата й вълниста коса и лишеното й от руменина лице, като без какъвто и да е успех се опита да си представи, че харесва Мери в булчинска рокля или че приема внуци с чертите на Гартови. Както и да е, празненството бе извънредно весело, а Мери беше много щастлива, защото се радваше заради Фред, че близките му са по-мили с нея. Тя бе също доволна да им покаже колко високо я ценят онези, които в техните очи могат правилно да преценяват.
	Мистър Феърбръдър забеляза, че Лидгейт изглежда отегчен, а мистър Винси съвсем рядко се обръща към зетя си. Розамонд бе съвършено изискана и спокойна и само много наблюдателният поглед, какъвто свещеникът не възнамеряваше да отправи към нея, би забелязал пълна липса на всякакъв интерес към присъствието на съпруга й, какъвто любящата жена с положителност проявява, дори и според етикета да стои далече от него. Когато Лидгейт се включваше в разговора, тя точно толкова поглеждаше към него, колкото някоя скулптура на Психея*261, обърната в обратна посока, би могла да погледне. А когато той се завърна, след като бе повикан за час-два на посещение, тя сякаш не забеляза появата му, докато само преди осемнайсет месеца завръщането му би означавало всичко за нея — все едно да сложиш цифра пред много нули. Ала всъщност тя много внимателно се вслушваше в гласа на Лидгейт и се вглеждаше в движенията му. А изисканият й, добронамерен вид на пренебрежение бе обмислен ход, за да изрази съпротивата си срещу него, без да наруши благоприличието. Когато дамите отидоха в гостната, след като Лидгейт бе повикан на посещение по време на десерта, мисис Феърбръдър, случайно озовала се до Розамонд, заяви:
	[*261 _Психея_ — красива девойка от гръцката митология, в която се влюбва Купидон, но на момичето е забранено да узнае личността на влюбения. — Б.пр.]
	— Доста често се лишавате от присъствието на съпруга ви, мисис Лидгейт.
	— Да, животът на един лекар е много напрегнат. Особено когато той е така отдаден на професията си като мистър Лидгейт — заяви Розамонд, без да седне, а после плавно се отдалечи след този изискан кратък отговор.
	— Ужасно й е досадно, когато няма компания — отбеляза седналата до старата дама мисис Винси. — Това си мислех, когато Розамонд бе болна и аз стоях при нея. Нали виждате, мисис Феърбръдър, у нас е винаги много весело. Самата аз съм с весел нрав, а мистър Винси винаги иска да кипи живот край него. На това е свикнала и Розамонд. На нещо съвсем различно от съпруг, който излиза по никое време, без да знае кога ще се прибере, при това с много затворен и горделив характер според мене — нетактичната мисис Винси леко понижи глас в края на последното изречение. — А Розамонд винаги е била с благ нрав като ангел. Братята й често са я дразнили, но тя не е от тези, дето ще се разгневят. От пеленаче е все така кротка и блага. А с тази свежа кожа няма равна на себе си. Но всичките ми деца са с благ характер, слава богу!
	Всеки лесно би повярвал на думите й само като видеше как мисис Винси бодро отмята панделките на бонето си и усмихнато поглежда към трите си малки дъщери, на възраст между седем и единайсет. Ала този усмихнат поглед не можеше да не включи и Мери Гарт, защото трите момиченца бяха притиснали девойката в един ъгъл, за да им разказва приказки. Мери точно приключваше чудесната приказка за Румпелщилтскин*262, която знаеше наизуст, защото Лети неуморно я препрочиташе от една любима червена книга пред невежите възрастни хора. Луиза, любимката на мисис Винси, изприпка при майка си с ококорени от дълбоко вълнение очи и извика:
	[*262 Герой от приказка на Братя Грим. — Б.пр.]
	— О, мамо, мамо, малкото човече така силно ударило пода, че не могло да измъкне крака си!
	— Да си ми живо и здраво, ангелче мое! — възкликна майката. — Утре ще ми разкажеш всичко. Сега иди и слушай.
	Като проследи с поглед завръщането на Луиза в забавния кът, мисис Винси си помисли, че ако Фред отново пожелае да покани Мери, тя няма да възрази, защото децата очевидно са много доволни от нея.
	А сега кътът още повече се оживи, понеже мистър Феърбръдър приседна там и взе Луиза в скута си. Момиченцата веднага настояха той да чуе приказката за Румпелщилтскин и Мери трябваше да я разкаже отново. Свещеникът също пожела да я чуе, така че Мери без възражения започна гладко да нарежда съвсем същите думи като преди. Фред, също седнал наблизо, щеше безкрайно да се радва на въздействието, което Мери оказва върху децата, ако мистър Феърбръдър не гледаше девойката с такова очевидно възхищение, тъй като си даваше вид на силно заинтригуван, за да зарадва децата.
	— Вече няма да ви е интересен моят едноок великан Лу — каза в края на приказката Фред.
	— Не е вярно. Разкажи ни за него — помоли го Луиза.
	— О, седнал съм далече от вас. Накарайте мистър Феърбръдър.
	— Така е — добави Мери. — Накарайте мистър Феърбръдър да ви разкаже за мравките и хубавата им къщичка, разрушена от великан, на име Тод, който така и не разбрал, че те скърбят, защото не можел да ги чуе как плачат или да ги види как се бършат с носните си кърпички.
	— Хайде, моля — подкани пастора Луиза, отправила поглед към него.
	— Не, не, аз съм сериозен стар пастор. Ако се опитам да извадя приказка от торбата, оттам излиза проповед. Да ви изнеса ли проповед? — попита той, като сложи очилата си за късогледство и сви устни.
	— Да — колебливо каза Луиза.
	— Да видим тогава. Проповед вместо сладкишите. Те са вредно нещо, особено ако са много сладки и са вътре със сливи.
	Луиза прие много сериозно тези думи, така че слезе от коляното на свещеника и отиде при Фред.
	— О, виждам, че не върви да изнасям проповеди на Нова година — отбеляза мистър Феърбръдър, като се изправи и отдалечи. Напоследък бе забелязал, че предизвиква ревност у Фред, а също, че все така продължава да предпочита Мери пред всички останали жени.
	— Мис Гарт е чудесен млад човек — заяви мисис Феърбръдър, която бе наблюдавала придвижването на сина си.
	— Да — рече мисис Винси, принудена да отговори, тъй като възрастната дама се обърна към нея очаквателно. — Жалко, че не е по-хубава.
	— Не бих казала това — решително възрази мисис Феърбръдър. — Харесвам вида й. Не можем винаги да търсим хубост, когато Господ е сметнал за достатъчно да сътвори една прекрасна млада жена без тази съставка. На първо място слагам доброто поведение, а мис Гарт умее да се държи подобаващо във всяко положение.
	Тонът на възрастната дама бе малко остър, тъй като тя хранеше надеждата Мери да й стане снаха. Тъй като имаше известно неудобство с общественото положение на Мери спрямо Фред, което не се обсъждаше, трите дами от пасторския дом в Лоуик все още се надяваха Камдън да избере Мери.
	Тогава пристигнаха нови посетители и гостната се изпълни с музика и игри, а в тихото помещение встрани от хола подредиха масите за вист. Мистър Феърбръдър изигра един робер, за да достави удоволствие на майка си — тя гледаше на своята игра на вист от време на време като на предизвикателство срещу скандала и нестандартните възгледи и в тази светлина дори отказът да играеш със същия цвят карти, даже и да имаш възможност за това, е проява на достойнство. Накрая мистър Феърбръдър отстъпи мястото си на мистър Чичли и излезе от стаята. Когато пресичаше вестибюла, видя току-що завърналия се Лидгейт да съблича балтона си.
	— Тъкмо ти си човекът, когото се канех да потърся — каза пасторът и вместо да влязат отново в гостната, тръгнаха по коридора, докато стигнаха до камината. — Както виждаш, лесно мога да напусна масата за вист — заяви той, като се усмихна на Лидгейт. — Вече не играя за пари. Дължа го на тебе, както твърди мисис Късобан.
	— Как така? — хладно попита Лидгейт.
	— О, не си искал да науча. Според мене това не е великодушно мълчание. Трябва да доставиш на един човек удоволствието да знае, че си му направил услуга. Аз не съм от тези, които престават да харесват хората само защото са им длъжници. Честна дума, предпочитам да съм длъжник на всеки за това, че се отнася добре с мене.
	— Не разбирам какво имаш предвид — заяви Лидгейт, — освен това, че веднъж разговарях с мисис Късобан. Но не допусках, че тя няма да удържи на обещанието си и ще ти съобщи за застъпничеството ми — каза Лидгейт, като се облегна в края на полицата над камината, без каквото и да е просветване в лицето.
	— Всъщност Брук се изпусна едва онзи ден. Той ми направи комплимент, като заяви колко много бил щастлив, че съм заел службата на пастор. Ти си се противопоставял на неговите планове и дотолкова си ме превъзнасял като някой Кен или Тилотсън*263 и така нататък, че мисис Късобан не искала да чуе повече за друг.
	[*263 _Кен_ и _Тилотсън_ — известни църковници и писатели от XVІІ в. — Б.пр.]
	— О, Брук е такъв глупав дърдорко — презрително отбеляза Лидгейт.
	— Е, аз бях доволен от това негово дърдорене. Не разбирам защо не ти е приятно да знам, че си искал да ми направиш услуга, скъпи приятелю. А ти безспорно си ми направил услуга. Доста сериозно се подкопава самочувствието на човека, когато установи доколко неговата добродетелност се определя от това, че не се нуждае от пари. Един човек няма да се изкуши да каже божията молитва наопаки, за да угоди на дявола, ако не се нуждае от услугите на дявола. Сега не ми е нужно да чакам късметът да ми се усмихне.
	— Според мене всяко получаване на пари зависи от късмета — заяви Лидгейт. — Ако човек си изкарва парите с професионални умения, съвсем сигурно е, че пак трябва късмет.
	Мистър Феърбръдър си помисли, че разбира смисъла на тези думи, които бяха напълно различни от предишните разсъждения на Лидгейт — подобни противоречиви твърдения често произтичат от лошото настроение на човек, изпаднал в беда. Той добродушно изрази известно съгласие, като каза:
	— Така е, необходимо е огромно търпение спрямо обратите на съдбата. Но по-лесно е човек да е търпелив, когато има край себе си приятели, които го обичат и не искат нищо друго освен да му помогнат да се справи, доколкото това им е възможно.
	— О, да — небрежно отговори Лидгейт, като промени позата си и погледна часовника си. — Хората са склонни да пресилват затрудненията си повече, отколкото се налага.
	Той съвсем ясно разбра, че мистър Феърбръдър му предлага помощ, и това му се стори непоносимо. Така сме създадени ние, простосмъртните, че след като доста дълго Лидгейт бе вътрешно удовлетворен, че тайно е помогнал на свещеника, предложението на Феърбръдър на свой ред да му услужи го накара да се отдръпне и непреодолимо да се затвори в себе си. Освен това при подобни предложения какво друго може да последва?… Че трябва да разкаже „случая си“, да загатне, че се нуждае от определени неща. В този миг самоубийството изглеждаше много по-лесно.
	Мистър Феърбръдър бе твърде проницателен човек, за да не разбере смисъла на подобен отговор. В поведението и тона на Лидгейт имаше една непоколебимост в съответствие с външния му вид и ако той отблъснеше жеста ви още в началото, всякакви други средства за увещания бяха излишни.
	— Колко показва твоят часовник? — попита пасторът, като преглътна наранените си чувства.
	— Минава единайсет — отговори Лидгейт. И тогава двамата влязоха в гостната.


>>	Глава 64

E>
P>
	Първи джентълмен: Където е властта,
	там крие се вината.
	Втори джентълмен: Властта е относителна. Не можеш
	да изплашиш чумата, като изградиш
	защитна крепост или хванеш риба с
	доводи най-хитри. Всяка власт е с две
	страни. Причината не е причина, ако
	няма следствие. И на активния човек
	съответства някой винаги бездеен. А
	заповедта налага подчинение.
P$
E$

	Дори мистър Лидгейт да беше склонен да говори откровено за материалното си състояние, той знаеше, че едва ли е по силите на мистър Феърбръдър да му окаже веднага необходимата помощ. При пристигащите от търговците сметки за цяла година, заплахата от Доувър за отнемане на мебелите и невъзможността да се разчита на нещо друго освен на слабите приходи от пациентите, които не трябва да се обиждат — защото големите суми от Фрешит Хол и Лоуик Манор бяха лесно похарчени, — не по-малко от хиляда лири биха го освободили от сегашните затруднения и биха предоставили остатък, който — според известната обнадеждаваща фраза в подобни случаи — би му осигурил „време да се поогледа наоколо“.
	Разбира се, веселата Коледа, довела след себе си честитата Нова година, сиреч времето, когато съгражданите очакват да им се плати за усилията и стоките, предоставени с усмивка на съседите, беше така потиснало съзнанието на Лидгейт с жалки грижи, че му бе трудно да мисли съсредоточено за нещо друго, дори за най-обичайното и неотложното. Той не бе сприхав човек. Интелектуалната дейност, сърдечната топлота и доброта, както и здравото му тяло винаги биха го извисили при сравнително леки условия над дребнавата безпричинна докачливост, която предизвиква прояви на гняв. Ала сега той бе жертва на онова най-неприятно раздразнение, което не е просто резултат от сприхав нрав, а нещо далече по-сериозно — то идва от усещането за пропиляна енергия и дребнави грижи, съвсем различни от предишните му цели. „Ето за това се налага да мисля сега, а възнамерявах да мисля за онова“, бе непрестанната му горчива равносметка дълбоко в него, поради която всяка възникнала трудност го правеше двойно по-напрегнат.
	Някои господа са се изявявали ярко в литературата, като са изразили общото си недоволство от вселената, прозаичен трап, в които великите им души са се озовали съвсем случайно. Ала усещането за изключителност в един дребнав свят носи и удовлетворение. Недоволството на Лидгейт бе по-трудно поносимо — то идваше от чувството, че пред него се разкрива възможност за величав живот, изпълнен с напрегната мисъл и значими дела, ала съществуванието му се свежда до жалки себични страхове и окаяната загриженост нещо да разсее тези страхове. Вероятно грижите му биха изглеждали нищожно незначителни и недостойни за вниманието на величавите люде, онези, които нямат представа какво значи дълг, освен на извисено абстрактно ниво. Грижите му наистина бяха жалки. Ала за повечето хора, които не са величави, единственият начин да се измъкнат от жалкото съществувание е да сложат край на ламтежа за пари — с всичките му низки надежди и изкушения, с очакването на нечия смърт, със загатнатите молби, с търгашеското желание да пробуташ калпава работа за добра, с домогването до чужд пост, с натрапчивото очакване на късмет под формата на голямо бедствие.
	Тъкмо защото Лидгейт се гърчеше в усилията си да се измъкне изпод ярема, той бе изпаднал в мрачно настроение, което все повече го отчуждаваше от Розамонд. След като отначало й съобщи за описа на имуществото, той много пъти се опита да я накара да прояви разбиране относно възможните начини за намаляване на разходите им, а със заплашителното приближаване на Коледа подканите му станаха по-настойчиви.
	— Можем да минем и с една прислужница и да живеем доста пестеливо — каза той, — а на мене ми е достатъчен и един кон.
	Както виждаме, Лидгейт бе започнал да мисли много по-трезво за разходите и всякаква гордост относно широкия им начин на живот бе нещо съвсем незначително в сравнение с наранената му гордост при мисълта, че може да бъде разобличен като длъжник или да моли хората да му услужат със свои средства.
	— Разбира се, можеш да освободиш другите двама прислужници, щом желаеш — заяви Розамонд, — но мисля, че е пагубно за кариерата ти, ако живеем бедно. Трябва да знаеш, че нивото на практиката ти ще се снижи.
	— Скъпа моя Розамонд, не става дума за собствен избор. В началото започнахме много да харчим. Както знаеш, Пийкок живее в доста по-малка къща от тази. Аз съм виновен. Трябваше да преценя нещата, така че заслужавам пердах… ако някой има правото да ме накаже с бой… за това, че те докарах до необходимостта да живеем по-бедно, отколкото си свикнала. Но ние се оженихме, защото се обичахме, нали така? И това може да ни помогне да се справим, докато нещата се оправят. Хайде, скъпа, остави това ръкоделие и ела при мене.
	Всъщност в този миг тя будеше у него хладина и униние, ала той се ужасяваше от живот без чувства и беше твърдо решен да се противопостави на отчуждението помежду им. Розамонд се подчини на волята му и той я постави на коленете си, ала сега дълбоко в душата си тя бе напълно хладна към него. Горката съпруга съзнаваше единствено, че светът не откликва на желанията й, а Лидгейт бе част от този свят. Но той я държеше през кръста с една ръка, като постави другата върху скупчените й длани. Защото този доста рязък човек криеше у себе си голяма нежност към жените, защото той никога не забравяше за изнежените им снаги и за крехкото състояние на здравето им, както телесното, така и психическото. И започна да говори увещателно:
	— Като се вглеждам повечко в нещата сега, Роузи, намирам, че е странно колко много пари се пропиляват за домакинството. Предполагам, че прислугата е небрежна, а също така каним и твърде много гости. Сигурно има доста хора в нашето положение, които се справят с твърде по-малко. Те вероятно се задоволяват с по-обикновени неща, предполагам, и внимават какво хвърлят. Струва ми се, че парите направо изтичат по този начин, защото Ренч във всичко се задоволява с най-обикновени неща, а има голям брой пациенти.
	— О, нима смяташ да живеем като семейство Ренч! — възкликна Розамонд и леко изви шия. — Чувала съм те да изразяваш отвращение от подобен начин на живот.
	— Те проявяват лош вкус във всичко… при тях всяка пестеливост изглежда грозна. Не е нужно да правим като тях. Исках само да кажа, че избягват големите разходи, макар че Ренч има много пациенти.
	— А защо и ти да нямаш много пациенти, Тършиъс? Мистър Пийкок имаше. Трябва да внимаваш да не обиждаш хората и да им даваш лекарства, както правят другите. Убедена съм, че в началото започна много добре и спечели някои знатни семейства. Не си струва да си различен от другите. Трябва да се съобразяваш с това, което се харесва на всички — с наставническа решителност заяви Розамонд с нежното си гласче.
	Лидгейт се разгневи — той бе готов да отстъпи пред женската крехкост, но не и пред женския диктат. Прозрачността в душата на водната нимфа може да е прелестна, ако тонът на нежното създание не стане нравоучителен. Ала той се овладя и каза само с нотки на властна решителност:
	— Единствено аз, Роузи, мога да преценявам какво да правя в практиката си на лекуващ лекар. Този въпрос не засяга и двамата. Достатъчно е да си съвсем наясно, че доходът ни вероятно много ще намалее — ще бъде едва четиристотин лири, а може и по-малко за доста дълго време, и ние трябва да преустроим живота си в съответствие с това обстоятелство.
	Розамонд замълча за миг-два, вгледана пред себе си, а после каза:
	— Чичо ми Булстроуд трябва да ти отпусне заплата за времето, което посвещаваш на болницата. Не е редно да работиш, без да получаваш нещо.
	— От самото начало се споразумяхме, че службата ми там ще е без заплащане. Този въпрос също не трябва да се обсъжда помежду ни. Аз ти изтъкнах вероятната възможност — раздразнено добави Лидгейт. После се овладя и продължи по-кротко: — Според мене има само един начин, който би могъл да ни спаси от доста наши затруднения. Чувам, че младият Нед Плимдейл щял да се жени за мис Софи Толър. Те са богати и не се случва често да се опразни хубава къща в Мидълмарч. Сигурен съм, че те много ще се зарадват да наемат тази къща от нас с повечето мебели и с готовност биха плащали добър наем. Мога да възложа на Тръмбъл да говори с Плимдейл по този въпрос.
	Розамонд слезе от коляното на мъжа си и бавно отиде в другия край на стаята. Когато се обърна и се насочи отново към него, стана ясно, че сълзите й напират и че тя хапе долната си устна и кърши ръце, за да не се разплаче. Лидгейт се почувства много зле — разтърсен бе от гняв, но почувства, че точно сега трябва да сдържи гнева си по мъжки.
	— Много съжалявам, Розамонд. Знам, че много те боли.
	— Смятах, че когато трябваше да се примиря с връщането на съдовете и с описа на мебелите, направен от онзи човек… с това всичко ще приключи.
	— Аз ти обясних нещата още тогава, скъпа. Това бе само залог, но зад залога се крие дълг. А дългът трябва да се изплати в следващите няколко месеца, защото иначе ще разпродадат мебелите ни. Ако младият Плимдейл наеме къщата ни и повечето мебели, ще сме в състояние да платим дълга си и да покрием някои други, а и ще се освободим от къща, прекалено скъпа за нас. Можем да вземем по-малка. Знам, че Тръмбъл разполага с една много прилична за трийсет лири годишно, а нашата е за деветдесет.
	Лидгейт изрече тези думи с отчетливия рязък тон, с който обикновено набиваме важни факти в размътено съзнание. Розамонд безмълвно зарони сълзи. Тя само притисна носната си кърпичка към мокрите си бузи, като продължаваше да стои, вторачила поглед в голямата ваза върху полицата над камината. За нея това бе миг на огромно огорчение, непознато досега. Най-накрая каза бавно и натъртено:
	— Никога не бих допуснала, че ще предпочетеш да действаш по този начин.
	— Да предпочета ли? — избухна Лидгейт, като се надигна от стола, пъхнал ръце в джобовете си, и се отдалечи от камината. — Не става дума за предпочитание. Разбира се, че това не ми харесва. Но е единственото, което можем да направим. — Той се извърна и се изправи пред нея.
	— Смятах, че има много други начини освен този — заяви Розамонд. — Хайде да обявим разпродажба и да напуснем Мидълмарч.
	— И какво ще правим след това? Каква е ползата да изоставя службата си в Мидълмарч, за да отида някъде, където нямам никаква? Ще бъдем точно толкова без всякакви средства, както сме и тук — отговори Лидгейт доста по-гневно.
	— Ако се озовем в това положение, изцяло ти ще си виновен, Тършиъс — отбеляза Розамонд, като се извърна и заговори разпалено. — Не трябва да се държиш по този начин със собственото си семейство. Ти обиди капитан Лидгейт. Сър Годуин бе много мил с мене, когато бяхме в Куолингам, и аз съм сигурна, че ако беше проявил подобаващо уважение към него и му разкажеше за затрудненията, той би направил всичко за тебе. Но вместо това ти предпочиташ да дадеш къщата и мебелите ни на Нед Плимдейл.
	В погледа на Лидгейт проблесна едва ли не ярост, когато отговори с повишен гняв:
	— Добре тогава, щом така ти харесва, наистина предпочитам това. Признавам, че предпочитам този начин, вместо да се правя на глупак и да ходя да прося, когато е напълно безсмислено. Разбираш ли сега, настина това предпочитам.
	Последните му думи прозвучаха така остро, че тонът му бе равносилен на това, да сграбчи със силната си длан крехката ръка на Розамонд. И все пак неговата воля ни най-малко не бе по-силна от нейната. Тя веднага безмълвно напусна стаята с твърдото намерение да предотврати това, което Лидгейт предпочита да направи.
	Той излезе от къщи, ала когато кръвта му се поукроти, почувства, че в резултат на пререканието у него се е появил най-вече страх занапред да не възникват въпроси, които отново да го подтикнат към яростни изблици. Сякаш се бе появила пукнатина в изящен кристал и той се страхуваше от всяко движение, което може да се окаже гибелно. Бракът им би бил жестока пародия, ако не продължат да се обичат. Отдавна бе проумял какво според него е лошата й черта — липсата на усет, която се проявяваше в пренебрегване на отделните му желания и общите му цели. Първото голямо разочарование бе изживяно — нежната преданост и кроткото обожание на идеалната жена трябва да се забравят и животът да се приеме с по-малки очаквания като от човек, загубил крайниците си. Ала действителната съпруга не само предявяваше своите искания, тя все още изпълваше сърцето му и той силно желаеше това да продължи. В един брак по-лесно е да се приеме усещането, че „тя никога няма силно да ме обича“, отколкото страхът да заявиш „вече не я обичам“. И затова след избухването му вътрешният му подтик бе напълно да я оневини и да прехвърли вината върху лошите обстоятелства, които донякъде бяха по негова вина. Тази вечер той се опита с ласки да притъпи болката, която й бе причинил сутринта, а тя по природа не бе склонна да се цупи и да отблъсква нежност. Всъщност беше й приятно да види, че съпругът й я обича и й се подчинява. Ала това бе нещо съвсем различно от обич към него самия.
	Лидгейт не би искал веднага да заговори за намерението си да се лишат от къщата. Бе твърдо решил да постъпи така, но да говори колкото може по-малко по този въпрос. Ала самата Розамонд отвори дума за това, като попита кротко:
	— Говори ли вече с Тръмбъл?
	— Не още — каза Лидгейт. — Но ще се отбия при него, като минавам тази сутрин. Не трябва да се губи време.
	Той възприе въпроса на Розамонд като признак за това, че тя се отказва от вътрешната си съпротива, и нежно я целуна по главата, когато се накани да излезе.
	Веднага щом стана подходящо време за посещения, Розамонд отиде при мисис Плимдейл, майката на мистър Нед, и се впусна в поздравления относно предстоящата сватба. Майчиното чувство накара мисис Плимдейл да сметне, че вероятно Розамонд може да съжалява за допуснатата глупост. И тъй като съзнаваше, че сега предимствата са изцяло на страната на сина й, тя бе прекалено добра жена, за да не се държи невеликодушно.
	— Да, трябва да призная, че Нед е много щастлив. А Софи Толър е точно снахата, която бих искала. Разбира се, баща й е в състояние да прояви щедрост към тях — какво друго би могло да се очаква при наличието на пивоварна като неговата. И сродяването ми е много по сърце. Но това не е най-важното. Тя е много мило момиче — никакви превземки, никакви прищевки, макар че не отстъпва и на най-издигнатите. Нямам предвид титулуваната аристокрация. Не одобрявам домогването на някои хора извън тяхната среда. Искам да кажа, че тя не отстъпва на най-личните в града и това я задоволява.
	— Винаги съм я намирала за много приятна — отбеляза Розамонд.
	— Смятам, че наистина е възнаграден Нед, който изобщо не вири нос, че се сродява с такива преуспели хора — продължи да нарежда мисис Плимдейл, като свойствената й острота бе смекчена от трепетното усещане, че казва каквото трябва. — И ако не бяха такива прекрасни хора, семейство Толър биха възразявали срещу това, че имаме различни приятели. Известно е, че ние двете с леля ти Булстроуд сме много близки приятелки още от младини, а мистър Плимдейл винаги е заставал на страната на мистър Булстроуд. Самата аз предпочитам сериозните възгледи. Но въпреки всичко семейство Толър прие Нед много радушно.
	— Не се съмнявам, че той е много почтен и прекрасен млад човек — отбеляза Розамонд в отговор на благоразположението от страна на мисис Плимдейл с незабележим тон на снизходителност.
	— О, той няма поведението на армейски капитан или походката на човек с усещането, че превъзхожда всички наоколо, нито пък показния говор, пеенето и изобщо интелектуалния талант. Но аз съм благодарна за това. Защото подобно нещо не те подготвя ни за този, ни за онзи свят.
	— О, да, външната показност няма почти нищо общо с щастието — отбеляза Розамонд. — Смятам, че има всички предпоставки да са щастлива двойка. С каква къща ще се сдобият?
	— О, що се отнася до този въпрос, трябва да се примирят с това, което намерят. Оглеждаха къщата на улица „Сейнт Питър“, в съседство с тази на Хакбът. Тя всъщност е на Хакбът и той грижливо я ремонтира. Смятам, че е малка вероятността да намерят по-добра. Мисля, че Нед ще реши въпроса днес.
	— Намирам, че това е хубава къща. Харесвам улица „Сейнт Питър“.
	— Е, близо е до черквата и е в хубав квартал. Само прозорците са малки и всичко вътре е неподредено. Не се ли сещаш за друга, която да е свободна? — попита мисис Плимдейл, като впери в Розамонд кръглите си черни очи, озарени от внезапна догадка.
	— О, не. Подобни вести не стигат до мене.
	Когато замисляше посещението си, тя не предвиди подобен въпрос и отговор. Просто възнамеряваше да събере сведения, които ще й помогнат да отмени загубата на собствената си къща при крайно неблагоприятни за нея обстоятелства. Що се отнася до неистината в отговора, тя не се замисли за нея, както не се замисли и за изречената неистина, че външната показност нямала почти нищо общо с щастието. Целта й, бе убедена в това, е напълно оправдана. Намерението на Лидгейт е непростимо. Наумила си бе план за действие и ако го доведе докрай, ще докаже колко грешна би била неговата стъпка дотолкова да се принизи.
	Насочи се към къщи, като мина покрай кантората на мистър Бортроп Тръмбъл с намерението да се отбие там. За пръв път в живота си Розамонд възнамеряваше да направи нещо като търговска сделка, ала усещаше, че е способна на това. Мисълта, че над нея е надвиснало нещо, което й е безкрайно неприятно, превърна кротката й упоритост в решителна деятелност. Възникнал бе случай, когато съвсем не е достатъчно само да не се подчинява и да излъчва спокоен ведър отпор. Трябва да действа според собствената си преценка, а тя бе уверена, че преценката й е правилна — „Всъщност ако не беше, нямаше да искам да действам незабавно“.
	Мистър Тръмбъл се намираше в задната стая на кантората си и посрещна Розамонд с най-изискани обноски, не само защото бе чувствителен към чара й, но и заради това, че с благия си нрав бе разтревожен от предположението, че Лидгейт е изпаднал в материално затруднение и че тази необикновено хубава жена… тази млада дама с огромно лично обаяние… вероятно ще усети тежестта на тревогите… ще се озове въвлечена в обстоятелства извън контрола й. Той я помоли да го удостои с честта да седне и застана пред нея в поза на дълбока загриженост, която бе напълно чистосърдечна. Първият въпрос на Розамонд бе дали съпругът й е посетил мистър Тръмбъл тази сутрин, за да му каже, че искат да освободят къщата си.
	— Да, мадам, да, дойде, наистина дойде — заяви уредникът на търгове, пожелал по някакъв начин да я успокои с повторенията си. — Канех се да изпълня заръката му този следобед, ако е възможно. Той настоя да не отлагам поръчката.
	— Дойдох да ви кажа да не правите нищо, мистър Тръмбъл. И ви моля повече да не споменавате пред никого за този въпрос. Ще изпълните ли молбата ми?
	— Разбира се, мисис Лидгейт, разбира се. Пълната поверителност е нещо свято за мене в търговията и във всичко останало. Значи, да смятам поръчката за отменена, така ли? — попита мистър Тръмбъл, като оправяше краищата на дългата си връзка и гледаше Розамонд почтително.
	— Да, ако обичате. Разбрах, че мистър Нед Плимдейл е наел къща… тази на улица „Сейнт Питър“, в съседство с къщата на мистър Хакбът. Мистър Лидгейт би се подразнил, че молбата му е отправена напразно. А освен това има и други обстоятелства, които обезсмислят предложението.
	— Много добре, мисис Лидгейт, много добре. Аз съм на ваше разположение, ако някога ви потрябват услугите ми — заяви мистър Тръмбъл, който изпита радост от предположението, че са се разкрили благоприятни възможности. — Разчитайте на мене, моля ви. Оттук няма да излезе нищо повече.
	Тази вечер Лидгейт се поуспокои, като забеляза, че Розамонд е по-оживена от всякога напоследък и дори сякаш проявява желание да му доставя дребни удоволствия, без той да ги е поискал. Помисли си: „Ако тя е щастлива и аз се измъкна от положението, какво значение има всичко останало? Това е само плитко блато, през което трябва да минем по дългия си път. Ако съзнанието ми пак се проясни, ще действам“.
	Той дотолкова се ободри, че започна да търси описанията на експерименти, които отдавна се канеше да прегледа, но бе отлагал това начинание поради обзелата го самоненавист, появила се вследствие на жалки тревоги. Изпита донякъде предишния силен интерес към всеобхватно изследване, а Розамонд свиреше тиха музика, която бе прелестен фон на размишленията му, подобно плисък на весла в здрачно езеро. Доста по-късно той захвърли всички книги и се вторачи в пламъците на камината, сплел ръце на темето си и забравил за всичко друго освен идеята за нов експеримент. Тогава Розамонд се отдалечи от пианото, облегна се назад в стола, загледана в съпруга си, и каза:
	— Мистър Нед Плимдейл вече си е намерил къща.
	Лидгейт, стреснат и раздразнен, за миг вдигна мълчаливо очи като човек, разбуден от сън. Обзет от неприятно предчувствие, той попита:
	— Откъде знаеш?
	— Посетих мисис Плимдейл тази сутрин и тя ми каза, че той е взел къщата на улица „Сейнт Питър“, в съседство с тази на Хакбът.
	Лидгейт замълча. Свали сплетените си ръце от темето и ги притисна към гъстия перчем, увиснал по обичайния начин над челото му, като подпря лакти в скута си. Обзе го горко разочарование, сякаш бе отворил врата в душно помещение и бе установил, че тя е зазидана. Усети също така, че Розамонд е доволна от причината за разочарованието му. Предпочиташе да не я гледа и да не казва нищо, докато отмине първият гърч на раздразнението. В края на краищата, каза си той в обзелото го огорчение, на какво друго би могла да държи една жена, освен на къщата и мебелите си? Без тях един съпруг е пълна нелепост. Когато вдигна очи и отметна коса назад, в тъмните му нещастни очи не се четеше никакво очакване за съчувствие и той само хладно каза:
	— Може би ще се появи нещо ново. Казах на Тръмбъл да се оглежда, ако не се получи с Плимдейл.
	Розамонд не каза нищо. Тя разчиташе на възможността, ако възникне нов случай, да няма повече никаква друга уговорка между съпруга й и уредника на търгове, което би оправдало намесата й. Все пак бе предотвратила непосредствената опасност, от която се страхуваше. След известно мълчание попита:
	— Какви пари искат тези неприятни хора?
	— Кои неприятни хора?
	— Тези, които направиха списъка… и другите. Искам да кажа, какви пари ще ги удовлетворят, за да не се тревожиш повече?
	Лидгейт я огледа за миг, сякаш търсеше признаци за съгласие и каза:
	— О, ако успеем да вземем шестстотин лири от Плимдейл за мебелите и като застрахователна вноска, може би ще успея да се справя. Бих се изплатил на търговеца Доувър и бих дал достатъчно от сметката на останалите, за да ги накарам да чакат търпеливо, ако ние намалим разходите.
	— Имам предвид колко ще са необходими, ако останем в къщата?
	— Повече, отколкото мога да получа отнякъде — отговори Лидгейт с остър сарказъм в гласа си. Ядоса се, като видя, че съзнанието на Розамонд кръжи около неизпълними желания, вместо да се насочва към възможните действия.
	— Защо не назовеш сумата? — попита Розамонд с тон, който му подсказа, че не одобрява поведението му.
	— Е — заговори Лидгейт, като пресмяташе наум, — ще са необходими поне хиляда лири, за да си отдъхна спокойно. И все пак — добави той остро — всъщност трябва да преценя какво да правя без тези пари, а не с тях.
	Розамонд не продума нищо.
	Ала на следния ден тя осъществи замисъла си да пише на сър Годуин Лидгейт. След посещението на капитана бе получила писмо от очарователния мъж, а също и от мисис Менган, омъжената му сестра, които изказаха съболезнованията си относно загубата на бебето, като смътно изразиха надеждата си, че ще я видят отново в Куолингам. Лидгейт й бе казал, че тази учтивост не означавала нищо, но тя бе тайно убедена, че известното незачитане на знатната фамилия спрямо Лидгейт се дължи на хладното му и презрително поведение, така че отговори на писмата по най-очарователния си начин, убедена, че непременно ще последва настоятелна покана. Ала след това настъпи пълно мълчание. Очевидно капитанът не си падаше много по писане на писма, а колкото до сестрата, Розамонд прецени, че може да е в чужбина. Ала сега бе настъпило празничното време, когато се мисли за близките наоколо, и във всеки случай заради нея сър Годуин — той я бе пощипвал по брадичката и й бе казвал, че прилича на знаменитата хубавица мисис Кроли, запленила го през 1790 г. — би сметнал за приятно да се отнесе към племенника си, както подобава. Розамонд наивно си представяше как трябва да постъпи един възрастен джентълмен, за да потисне у нея неприятното страдание. Написа писмо, което според нея бе извънредно разумно — сър Годуин би го възприел като доказателство за изключителния й такт, — като изтъкна колко желателно е Тършиъс да напусне място като Мидълмарч и да отиде в град, съответстващ на дарбите му, как неприятният нрав на жителите е попречил на професионалния му успех и в резултат на това е изпаднал в парични затруднения, така че са му необходими хиляда лири, за да се освободи напълно от тежненията си. Тя не спомена, че Тършиъс не знае нищо за намерението й да пише, защото смяташе, че предполагаемото му одобрение на писмото би съответствало на думите й относно дълбоката почит на съпруга й към чичо му Годуин като към родственика, който винаги му е бил най-добър приятел. Такава силна тактика приложи горката Розамонд за разрешаване на затрудненията.
	Това се случи преди новогодишното празненство и още не се бе получил отговор от сър Годуин. Ала сутринта на същия този ден Лидгейт научи, че Розамонд е отменила поръчката му пред Бортроп Тръмбъл. Преценил, че е необходимо жена му постепенно да свикне с мисълта за напускането на къщата в Лоуик Гейт, той преодоля неохотата си да говори отново с нея по този въпрос, така че когато закусваха, каза:
	— Ще се опитам да се срещна тази сутрин с Тръмбъл, за да му кажа да пусне съобщение в „Пайъниър“ и „Тръмпет“. Ако се появи обява за продажбата, някой, който не е мислел досега за промяна, може да е склонен да я вземе. Из провинцията много хора продължават да живеят в старите си къщи, когато семействата им твърде много са нараснали, защото не знаят къде да намерят друга. А Тръмбъл е услужлив човек.
	Розамонд усети, че решителният момент е настъпил.
	— Помолих Тръмбъл да не отправя никакви съобщения — заяви тя със самоналожено спокойствие, което очевидно бе защитна проява.
	Лидгейт я погледна с безмълвно изумление. Само преди половин час той бе завързвал плитчиците й и й говорил с мил, обичлив тон, който Розамонд напълно приемаше, макар и да не отвръщаше със същото, сякаш бе ведра, прелестна мадона, която само от време на време пуска в ход трапчинките си, за да очарова поклонника си. Все още с такава тръпка в душата си, той не можеше веднага да отвърне с гняв на подобен внезапен удар, а изпита смътна болка. Остави ножа и вилицата, които държеше, и като се отпусна назад в стола, каза най-накрая с хладна ирония в гласа:
	— Мога ли да те попитам кога и защо го направи?
	— Когато разбрах, че семейство Плимдейл са си намерили къща. Отидох да му кажа да не споменава за нашата пред тях. И също така му рекох повече да не я рекламира. Знаех, че ще е пагубно за тебе, ако се разбере, че искаш да се освободиш от къщата и мебелите, и имах силни възражения срещу това. Смятам, че това е достатъчно основателна причина.
	— Значи, за тебе нямаше никакво значение, че ти изложих основателни причини от друго естество. Нямаше никакво значение, че стигнах до други изводи и съответно направих поръчка — заяви остро Лидгейт, като гръм и мълнии надвиснаха над челото и очите му.
	Когато някой проявеше гняв към Розамонд, тя винаги се обгръщаше с хладна неприязън и ставаше още по-спокойна и сдържана, изпълнена с убеждението, че не е тя лицето, което нарушава етикета, както и да се държат другите край нея. Сега отговори следното:
	— Смятах, че имам пълното право да говоря по въпрос, който засяга мене поне колкото тебе.
	— Разбира се… имаш правото да говориш, но само пред мене. Нямаш никакво право тайно да отменяш поръчката ми и да се отнасяш с мене като с глупак — каза Лидгейт със същия тон като преди. А после добави с известно презрение: — Възможно ли е да те накарам да разбереш какви ще са последствията? Има ли смисъл отново да ти повтарям защо трябва да се освободим от къщата?
	— Не е необходимо отново да ми казваш — отговори Розамонд с такъв глас, че думите й се поръсиха като капки ледена вода. — Помня какво каза. Говореше гневно като сега. Но това не променя възгледа ми, че трябва да опиташ всякакви други средства, вместо да предприемаш стъпка, която е толкова болезнена за мене. А колкото до това, да се пусне обява за къщата, това би било изключително унизително за тебе.
	— А ако и аз пренебрегна твоето мнение, както ти пренебрегна моето?
	— Може да постъпиш така, разбира се. Но според мене трябваше да ми кажеш още преди сватбата, че винаги ще налагаш волята си, даже и да ме поставяш в най-унизително положение.
	Лидгейт не отговори, но отметна глава на една страна, а ъгълчетата на устните му затрепериха от отчаяние. Розамонд, забелязала, че той не я гледа, стана и сложи чашата кафе пред него. Ала той не виждаше нищо, потънал във вътрешната драма и доводите си, като от време на време се раздвижваше на мястото си, опираше лакът на масата и приглаждаше косата си с ръка. Чувствата и мислите му бяха така преплетени, че объркването не му позволяваше нито да се отдаде на гнева, нито да продължи с основанията си. Розамонд се възползва от това мълчание:
	— Когато се оженихме, всеки смяташе, че положението ти е много добро. Тогава не можех изобщо да допусна, че ще искаш да продадеш мебелите ни и ще наемеш къща на улица „Брайд“, където стаите са като кутийки. Ако ще живеем по този начин, нека поне да напуснем Мидълмарч.
	— Това щяха да са много убедителни доводи — отговори Лидгейт с полуироничен тон, ала устните му бяха побелели и смръщени, когато погледна към кафето, но не го изпи, — щяха да са много убедителни доводи, ако не съществуваше обстоятелството, че съм длъжник.
	— Мнозина могат да са длъжници като тебе, но ако са почтени, хората им вярват. Помня как татко казваше, че семейство Торбит са длъжници, но те продължиха да си живеят добре. Не е хубаво да се действа прибързано — добави Розамонд с мъдро спокойствие.
	Лидгейт седеше, скован от противоречиви пориви. Тъй като никакви доводи, изложени пред Розамонд, не можеха да доведат до съгласието й, той изпитваше желанието да сграбчи и смачка някакъв предмет, върху който поне може да излее гнева си. Също му се искаше грубо да й заяви, че той е господарят и тя трябва да се подчинява. Ала Лидгейт се опасяваше не само за въздействието от подобни крайности върху съвместния им живот. Изпитваше все по-силни опасения заради кротката й хлъзгава непоклатимост, поради която никакво налагане на волята не може да е окончателно. А освен това бе жегнат в много уязвимо място с намека й, че тя се е заблуждавала с невярна представа за щастие в брачния им живот. А колкото до намерението му да заяви, че той е господарят, това съвсем не бе така. Твърдото решение, до което бе стигнал по силата на логиката и честолюбивата гордост, започна да се разклаща след парализиращото й въздействие. Изпи половината кафе в чашата и се надигна да излезе.
	— Мога поне да те помоля да не ходиш при Тръмбъл сега… докато не се разбере дали няма други средства за разрешаване на въпроса — заяви Розамонд. Макар и да не се страхуваше кой знае колко, реши, че е по-безопасно да не се издава, че е писала на сър Годуин. — Обещай ми, че няма да ходиш при него няколко седмици, и то без да ми кажеш.
	Лидгейт се изсмя.
	— Мисля, че аз съм човекът, който трябва да настоява за обещание, че няма да правиш нищо, без да ми казваш — отговори той, като извърна остро очи към нея, а след това се отправи към вратата.
	— Нали помниш, че ще вечеряме при татко — каза Розамонд с надеждата, че той ще се обърне и ще й даде по-ясен знак за отстъпчивост. Ала той само измърмори нетърпеливо: „О, да“, и излезе. Според нея бе отвратително от негова страна, че не смята за достатъчни отправените мъчителни предложения, а на всичко отгоре се държи и грубо. И когато тя изрази сдържаната си молба да не ходи отново при Тръмбъл, беше жестоко от негова страна да не й отговори какво възнамерява да прави. Бе убедена, че се е държала възможно най-добре във всяко отношение, и всяка рязка или гневна дума, изречена от него, само се добавяха към списъка от обиди в съзнанието й. От няколко месеца горката Розамонд беше започнала да изпитва чувства на разочарование по отношение на съпруга си и ужасно неподатливият брачен стожер бе загубил прелестта да предизвиква прекрасни мечти. Всъщност бракът я бе освободил от някои неприятности в бащиния й дом, ала не й бе дал всичко, за което бе жадувала и копняла. Онзи Лидгейт, в когото се бе влюбила, разкриваше поредица от приятни преживявания пред нея, повечето от които изчезнаха, изместени от досадни ежедневни подробности, проточили се бавно часове наред, вместо да се нижат бързо като вълшебни мигове. Професионалните навици на Лидгейт, научните му занимания вкъщи, които й се струваха като вампирско дело, странните му възгледи, неразкрити през периода на ухажването — всички тези отчуждаващи я обстоятелства, дори като не се вземе предвид това, че мъжът й се злепостави в града, нито стряскащата новина относно дълга към Доувър, предизвикваха у нея равнодушие към него. Съществуваше нечие присъствие, което приятно я въодушевяваше още от най-ранните дни на брака й и бе продължило да я очарова допреди четири месеца, когато изведнъж изчезна. Розамонд не искаше да признае пред себе си доколко настъпилата празнота има нещо общо с обзелата я пълна досада. Така че на Розамонд се струваше (вероятно бе права), че покана в Куолингам или открила се възможност пред Лидгейт да се заселят другаде — например в Лондон или някое друго приятно място — би я напълно удовлетворила и тогава не би й липсвало присъствието на Уил Ладисло, на когото бе гневна, че толкова се възхищава от мисис Късобан.
	Такова беше положението на нещата при Лидгейт и Розамонд на Нова година по време на вечерята в бащиния й дом, когато тя изглеждаше малко безучастна към него поради спомена за грубото му държание по време на закуска, а той бе с много по-наранена душа заради вътрешното им разногласие, за което сутрешният сблъсък бе само един от многото признаци. Напрегнатото му усилие, докато разговаряше с мистър Феърбръдър — усилие след циничната забележка, че всички начини за печелене на пари са по същество от един дол дренки и че случайността е вездесъща и превръща личния избор в глупашка заблуда, — не бе нищо повече от признак за разклатената му решимост, вяла реакция на предишното му стимулиращо въодушевление.
	Какво можеше да направи? Съзнаваше много по-ясно от самата Розамонд пълната безнадеждност на опита да я настани в невзрачна къща на улица „Брайд“, където немебелираните стаи ще са празни, а душата й ще е пълна с недоволство. Оскъден живот и съвместен живот с Розамонд бяха две отделни неща, станали още по-несъвместими, откакто се появи заплахата за нищета. Ала дори с решенията си той да успееше да съчетае двете неща, подготвителните стъпки към такава рязка промяна бяха немислими. И макар че не бе дал на жена си обещанието, за което тя го помоли, Лидгейт не отиде отново при Тръмбъл. Дори започна да обмисля незабавно пътуване на север, за да се срещне със сър Годуин. Някога бе смятал, че нищо не може да го принуди да поиска пари от чичо си, ала тогава още не се бе сблъсквал с други, далече по-неприятни обстоятелства. Не смяташе, че едно писмо може да окаже въздействие. Само в личен разговор, колкото и неприятен да е той за него, би могъл подробно да обясни причините и да усети силата на роднинските връзки. Лидгейт тъкмо бе започнал да вижда тази стъпка като най-приемливата, когато у него се надигна силен гняв, че той — именно той, дето отдавна бе твърдо решил да се пази от всякакви жалки сметки, от подобно егоистично безпокойство относно щедростта и джобовете на онези, с които гордо съзнаваше, че няма общи цели — сега бе не само паднал до тяхното ниво, но стигнал дотам да проси от тях.


>>	Глава 65

E>
P>
	Един от нас ще бъде командир
	и щом мъжът е по-разумен,
	той трябва да отстъпи, драги мой.
@	Чосър*264
	[*264 _Джефри Чосър. Кентърбърийски разкази._ Пролог към разказа на Батската невеста. Превод Александър. Шурбанов. Народна култура, 1980, с. 252. — Б.пр.]
P$
E$

	Човешката склонност да сме бавни в личната си кореспонденция се шири и сега, дори при днешния ускорен ритъм в живота. Защо да е чудно тогава, че през 1832 година старият сър Годуин се бавеше да изпрати писмо, което бе важно за други хора, но не и за него. Бяха изминали близо три седмици от новата година, а Розамонд, която очакваше отговор на пленителния си призив, всеки ден изпитваше разочарование. Лидгейт, в пълно неведение относно очакванията й, виждаше как сметките се трупат и чувстваше, че най-силният натиск от кредитора Доувър наближава. Той не бе споменал пред Розамонд за намерението си да отиде в Куолингам. До последния миг не искаше да признае нещо, което след яростния му отпор би изглеждало като отстъпление пред желанията й, но наистина се канеше скоро да потегли натам. Един отрязък от железопътната линия откриваше пред него възможността да отиде и да се върне в рамките на четири дни.
	Ала една сутрин, когато Лидгейт беше вече излязъл, се получи адресирано до него писмо, което според Розамонд очевидно бе от сър Годуин. Тя се преизпълни с надежди. Вероятно вътре има и специална бележка до нея, но е съвсем естествено да се адресира до съпруга съобщение относно пари или друга помощ и самото обстоятелство, че е отправено до мъжа й, нещо повече, самото забавяне на отговора, сякаш подсказваше, че резултатът е напълно положителен. Тя бе прекалено възбудена от подобни мисли, за да се занимава с нещо друго освен с леко бродиране, свита в топлия ъгъл на трапезарията, като пликът на това важно писмо лежеше на масата пред нея. Около дванайсет часа Розамонд дочу стъпките на съпруга си в антрето и като изприпка да го посрещне на вратата, каза с най-благ глас:
	— Тършиъс, влез… има писмо за тебе.
	— Оо! — каза само той и без да сваля шапката си, я обгърна с ръка и двамата отидоха до мястото, където лежеше писмото. — От чичо Годуин! — възкликна Лидгейт, а Розамонд седна отново, наблюдавайки го как отваря писмото. Изненадата му бе очаквана за нея.
	Докато той хвърляше бегъл поглед на краткото писмо, тя видя как лицето му, обикновено бледоматово, сега побеля като платно. С разтреперани ноздри и устни, той захвърли писмото в краката й и извика яростно:
	— Животът ми с тебе ще стане непоносим, ако продължаваш да действаш все така мълчешката… срещу моите намерения, като криеш действията си.
	Той замлъкна и й обърна гръб. После се завъртя и закрачи напред-назад, след това седна, пак неспокойно стана, като стискаше юмруци в джобовете си. Страхуваше се да не изрече нещо непоправимо жестоко.
	Лицето на Розамонд също пребледня, когато тя прочете писмото. То гласеше следното:
C>
	Скъпи Тършиъс,
	Не карай жена си да ми пише, когато се налага да искаш нещо от мене. Това е много заобиколен и калпав начин, който не ти приляга според мене. Никога не пиша на жени относно делови въпроси. Що се отнася до това, да ти услужа с хиляда лири или поне половината от тях, не мога да направя подобно нещо. С двамина млади синове и три дъщери малко вероятно е да имам излишни пари. Ти като че ли доста бързо си похарчил своите средства и си забъркал каши в градчето, където живееш. Колкото по-рано се махнеш оттам, толкова по-добре. Аз обаче нямам нищо общо с хора от твоята професия и не мога да ти помогна в това отношение. Направих всичко възможно за тебе като твой наставник и те оставих да направиш своя избор, като се заловиш с медицина. Можеше да постъпиш в армията или да станеш свещеник. Парите щяха да ти стигат за тази професия и щеше да имаш по-успешен път пред себе си. Чичо ти Чарлс ти се обиди, че не избра неговата професия, но не и аз. Винаги съм ти желал всичко най-хубаво, но сега ти трябва да разчиташ само на себе си. Твой любящ те чичо
@	Годуин Лидгейт
C$
	Когато Розамонд прочете писмото, тя замръзна неподвижно, със скръстени отпред ръце, потиснала всякакви признаци на дълбоко разочарование и покорно изложила се на съпружеския гняв. Лидгейт спря да се движи напред-назад, погледна я отново и заяви с остър суров тон:
	— Достатъчно ли е случилото се, за да те убеди във вредата от тайните ти кроежи? Имаш ли достатъчно разум да разбереш своята неспособност да преценяваш нещата и да действаш от мое име… да се месиш невежествено в дела, които само аз имам право да решавам?
	Това бяха силни думи, но тя не за пръв път докарваше Лидгейт до отчаяние. Розамонд изобщо не го погледна и не отговори.
	— Почти бях взел решение да ида сам до Куолингам. Щеше да е много мъчително за мене, но можеше да се постигне нещо. Но е било напълно безсмислено да предприемам каквото и да е било. Ти винаги действаш тайно срещу мене. Заблуждаваш ме с привидно съгласие, а след това ставам жертва на кроежите ти. Ако имаш намерение да се противопоставяш на всяко мое желание, поне го кажи и оспори мнението ми. Тогава поне ще съм наясно какво да правя.
	Ужасен миг в живота на младите е, когато съкровената любовна връзка стигне до подобни оскърбления. Въпреки самообладанието на Розамонд една сълза се пророни безмълвно и се стече по устните й. Тя все така не продумваше нищо. Ала под външната кротост бушуваше силно чувство — бе така дълбоко отвратена от съпруга си, че й се искаше никога да не го е срещала. Грубостта на сър Годуин към нея и пълното му бездушие го приравняваха с Доувър и всички останали кредитори — неприятни хора, които мислеха само за себе си и хич не се сещаха колко силно я дразнят. Дори собственият й баща беше безчувствен, защото можеше да направи много за тях. В представите си тя смяташе само едно същество за напълно безукорно: изящното създание с русите плитчици и фините ръчички, скръстени отпред, което никога не е изричало невъздържани думи и винаги е действало разумно — това бе съществото, което най-много обичаше.
	Като спря да говори и я погледна отново, Лидгейт се изпълни с онова почти влудяващо чувство на безпомощност, което обзема гневните хора, когато на гнева им се отвръща с целомъдрено мълчание, а изразът на невинната жертва ги принуждава те да се чувстват виновни, като усещането им за вина ги кара да се усъмнят дали и най-справедливото възмущение наистина е оправдано. Той поиска да възвърне чувството, че е прав, като заговори по-сдържано:
	— Нима не разбираш, Розамонд — започна той, като се опитваше да бъде просто строг, но не и гневен, — че нищо не би могло да е толкова гибелно, както липсата на откровеност и доверие помежду ни? Колко пъти вече се случва аз да изразя определено желание, с което ти привидно се съгласяваш, а след това тайно правиш точно обратното. По този начин никога не знам на какво да вярвам. Не би било безнадеждно за нас двамата, ако разбереш това. Нима аз съм неразумен, яростен и жесток човек? Защо не си пряма с мене?
	Отново последва мълчание.
	— Нима няма да признаеш, че си сбъркала и че занапред мога да разчитам на тебе да не действаш тайно от мене? — настойчиво попита Лидгейт донякъде с умолителни нотки в гласа, които Розамонд веднага долови. Тя заговори хладно:
	— Не е възможно да правя отстъпки или да давам обещания в отговор на подобни думи, които ти отправи към мене. Не съм свикнала с такъв език. Ти говореше за „тайните ми кроежи“, „невежественото“ ми поведение и „привидното ми съгласие“. Никога не съм се изразявала по този начин спрямо тебе и мисля, че трябва да ми се извиниш. Ти каза, че съвместният ни живот ще стане непоносим. Безспорно напоследък ти изобщо не направи живота ми приятен. Смятам за естествено да се очаква, че ще се опитам да предотвратя някои от бедите, които бракът ми предизвика. — Розамонд пророни нова сълза, докато говореше, и я избърса безмълвно, както и първата.
	Лидгейт се хвърли върху един стол, почувствал се напълно сразен. Дали има тя клетки в мозъка, с които да възприеме даден протест? Той остави шапката си, метна ръка върху облегалката на стола и се вгледа надолу за известно време, напълно безмълвен. Розамонд имаше надмощие поради пълната си безчувственост спрямо справедливия му укор, както и поради изострената си чувствителност към неоспоримите затруднения, настъпили в съпружеския им живот. Макар че нейната подмолност по отношение на къщата според него надминаваше всякакви граници и доведе до това, семейство Плимдейл изобщо да не научи за възможната размяна, тя нямаше никакво усещане, че действието й наистина може да се нарече подмолно. Ние не сме задължени да окачествяваме действията си според строго определена класификация, също както не можем категорично да определяме бакалските стоки или дрехите. Розамонд чувстваше, че тя е наранената и че Лидгейт трябва да признае това.
	Що се отнася до него, необходимостта да се приспособи към нейния характер, който бе непреклонен също като категоричното й „не“, го стягаше като с клещи. Той бе започнал да се изпълва с тревожното предчувствие, че тя завинаги ще престане да го обича, при което животът би станал наистина непоносим. В чувствителната му природа това опасение се прокрадваше редом с първите му изблици на силен гняв. Очевидно би било излишно самохвалство да твърди, че той е господарят й.
	„Напоследък ти не направи живота ми приятен“, „бедите, които бракът ми предизвика“ — тези думи кънтяха в главата му като в кошмарен сън. Нима се налага не само да се откаже от най-висшите си цели, но и да бъде притиснат от бремето на семейната омраза?
	— Розамонд — заговори той, като я погледна печално, — не трябва толкова да се засягаш, когато един мъж е разочарован и раздразнен. Ние двамата с тебе не можем да имаме различни искания. Не мога да отделя моето щастие от твоето. Ако проявявам гняв, това е, защото ти сякаш не разбираш, че тайните действия ни разделят. Как бих могъл да искам да те засегна с думи или с поведение? Когато те наранявам, аз наранявам част от себе си. Никога няма да ти се разсърдя, ако си открита с мене.
	— Аз само исках да ти попреча безсмислено да ни докараш до мизерия — отговори Розамонд, като сълзите й отново потекоха в израз на по-топли чувства сега, когато мъжът й бе омекнал. — Толкова е тежко да бъдеш опозорен сред хора, които познаваш, както и да живееш в беднотия. Иска ми се да бях умряла заедно с бебето.
	Тя говореше и плачеше с онази кротост, която придава на думите и сълзите й огромно значение в очите на любящия мъж. Лидгейт придърпа стола си към нейния, като със силната си нежна ръка допря изящната й главица до бузата си. Той само я милваше, без да говори, защото какво би могъл да й каже? Не можеше да й обещае да я предпази от надвисналата нищета, защото не виждаше възможни начини да я предотврати. Когато я остави вкъщи и излезе отново, той си каза, че за нея е десет пъти по-трудно, отколкото за него — той има работа извън дома и постоянни стимули за действия в името на другите. Искаше му се да й прости за всичко, ако можеше. Ала бе неизбежно в склонността си за прошка да си помисли за нея по такъв начин, сякаш е създание от друга, по-слаба порода. И въпреки всичко тя го бе подчинила на себе си.


>>	Глава 66

E>
P>
	Едно е съблазън да усетиш, Ескале,
	съвсем друго — да хлътнеш в грях.
@	Мяра за мяра*265
	[*265 _Шекспир. Мяра за мяра._ ІІ, втора сцена. Превод Валери Петров. Изд. Захарий Стоянов, С., 2010 г., с. 337. — Б.пр.]
P$
E$

	Лидгейт безспорно имаше сериозни основания да смята, че служебните му задължения спомагат да се откъсне донякъде от личните си тревоги. Той вече нямаше достатъчно енергия за внезапно хрумнали му научни изследвания или задълбочено обмисляне на идеи, ала край леглото на пациентите наложеното отвън обстоятелство да взема решения или да проявява съчувствие го караше да забрави за грижите си. Това не бяха само благоприятни рутинни задължения, които дават възможност на плиткоумните хора да живеят порядъчно, а на нещастните да живеят спокойно — от него се очакваше незабавно да изрази меродавно мнение и да прояви разбиране към чужди нужди и страдания. Като се обърнат назад, мнозина от нас биха казали, че най-благият човек в живота им е бил някой лекар или вероятно хирургът, чието лечение, благодарение на познанията и инстинкта му, ни е помогнало в нуждата също като божествения лек на чудотворците. Нещо от тази двойна благословия винаги съпровождаше Лидгейт в работата му в болницата, както и по домовете на пациентите му и това му въздействаше повече от какъвто и да е опиат, за да го успокои и подкрепи в състоянието му на тревога и усещане за духовен упадък.
	И все пак подозрението на мистър Феърбръдър относно опиатите беше вярно. След първия смазващ удар от предвидимите затруднения и първото усещане, че бракът му, ако не в тягостна самота, може да се превърне в постоянен напън да обичаш, без да те е грижа дали си обичан, един-два пъти той опита доза опиум. Ала нямаше вродена наследствена потребност от подобно временно бягство от бремето на грижите. Беше силен и можеше да изпива голямо количество вино, но не изпитваше нужда от това. И когато другите около него пиеха алкохол, той си сръбваше подсладена вода, тъй като се изпълваше със съчувствено презрение дори към най-ранните фази на опиянението от алкохол. Същото бе и с хазарта. Беше се нагледал на доста хазартни игри в Париж, наблюдавайки ги като болестно състояние. Не го изкушаваше подобно трупане на пари, също както не го изкушаваше и алкохолът. Казвал си бе, че единственото печелене на средства, което го вълнува, би могло да се постигне чрез напрегната мисловна дейност в името на благородна цел. Надмощието, за което копнееше, не извикваше в съзнанието трескави ръце, притиснали купчина жълтици, нито пък полуварварското, полуидиотското ликуване в очите на човек, който с алчни ръце заграбва залаганията на двайсетина нещастни партньори.
	Ала също както бе опитал опиума, така и сега мисълта му се насочи към хазарта — не с жаждата за опиянение, а с угрижения вътрешен стремеж към лесна печалба, която изключва просенето и всякакви отговорности. Ако сега бе в Лондон или Париж, възможно е подобни мисли, подсилени от ограждащите го възможности, да го подтикнат към някой игрален дом не само за да наблюдава комарджиите, но и да ги гледа като хора със сроден интерес. Отвращението му би било потиснато от огромната нужда да спечели, ако му се отвори късметът. Това, което действително се случи не много по-късно след като мъглявата надежда да получи помощ от чичо му изчезна, ясно загатваше за склонността към всяка удала се възможност за хазарт.
	Билярдната зала в „Зеленият дракон“ бе постоянното убежище за група люде, повечето от които — също като познатия ни мистър Бамбридж — бяха смятани за хора на удоволствията. Точно тук горкичкият Фред Винси бе натрупал част от известния си дълг, тъй като бе загубил пари при залагане, което го принуди да вземе заем от веселия господин. На всички в Мидълмарч бе ясно, че много пари се губят и печелят по този начин. А съответната слава на „Зеленият дракон“ като място за разгулен живот съвсем естествено засилваше сред някои изкушението да отидат там. Вероятно постоянните посетители — също като посветените в масонството — желаеха да задържат нещо по-съществено за себе си. Ала те не бяха някаква затворена общност, така че много благопристойни възрастни хора, както и младоци, от време на време се отбиваха в билярдната, за да видят какво става вътре. Лидгейт, който имаше физически данни за билярд и обичаше тази игра, в ранния период след пристигането си в Мидълмарч веднъж-два пъти си бе опитал късмета с щеката в „Зеленият дракон“. Ала после нямаше нито свободното време, нито ищаха за компанията там. Една вечер обаче му са наложи да потърси мистър Бамбридж на това място. Търговецът на коне бе обещал да му намери купувач за останалия му хубав кон, който Лидгейт искаше да размени за евтина кранта, като се надяваше с тази промяна в стила си на живот да получи вероятно двайсетина лири. Сега той държеше на всяка малка сума, с която можеше да залъже търпението на кредиторите си. Като се отбие в билярдната зала по пътя си, щеше да спести време.
	Мистър Бамбридж не беше още пристигнал, ала със сигурност щял да дойде скоро, каза приятелят му мистър Хорок. Така че Лидгейт остана и изкара една игра, за да убие време. Тази вечер той имаше особения блясък в очите и необичайната оживеност, вече забелязани у него от мистър Феърбръдър. Необичайното обстоятелство, че се е озовал там, направи впечатление в заведението, където имаше доста хора от Мидълмарч. Няколко запалянковци, а също и играчи залагаха възбудено. Лидгейт играеше добре и се изпълни с увереност. Залозите наоколо падаха и обзет от мигновената мисъл за вероятната печалба, която може да удвои спестената сума от коня, той започна да залага, като печелеше все повече и повече. Мистър Бамбридж вече бе пристигнал, но Лидгейт не го забеляза. Той бе не само възбуден от играта, но и обзет от тръпни намерения да отиде на следния ден в Брасинг, където хазартът беше на по-високо ниво и само с едно дръпване на дяволската стръв, би могъл да я отнесе цялата без кукичката, като по този начин откупи свободата си от кредиторите.
	Продължаваше да играе, когато пристигнаха двама нови посетители. Единият бе млад човек, на име Холи, току-що завърнал се след следването на право, а другият бе Фред Винси, който напоследък бе прекарал няколко вечери в това свое старо убежище. Младият Холи, превъзходен играч на билярд, внесе нов трезв дух в играта. Ала Фред Винси, стреснат да срещне тук Лидгейт и удивен да го види как залага възбудено, стоеше встрани, далече от кръга около масата.
	Напоследък Фред се възнаграждаваше за решимостта си с леко отпускане. Бе работил здравата в продължение на шест месеца на всякакви външни обекти под ръководството на мистър Гарт, а в резултат на упорити упражнения беше почти отстранил и недостатъците в почерка си, защото това занимание бе по-малко трудно за него, тъй като често се провеждаше вечер в дома на мистър Гарт пред очите на Мери. Ала през последните две седмици Мери непрекъснато оставаше в пасторския дом в Лоуик заедно с дамите, понеже мистър Феърбръдър бе отседнал в Мидълмарч, където бе потънал в енорийски дела, така че Фред, който не виждаше какво по-приятно нещо да предприеме, се отби в „Зеленият дракон“ донякъде, за да поиграе билярд, но също и да вкуси от познатата атмосфера на разговори за коне, спорт и изобщо неща, разглеждани по-свободно, не от закостеняла гледна точка. Той не бе ходил на лов нито веднъж през този сезон, нямаше свой кон за яздене, като се бе придвижвал от едно до друго място главно с мистър Гарт в двуколката му или пък на кроткия късокрак мелез, отпуснат му от мистър Гарт. Много лошо бе, започна да си мисли Фред, че му стягат юздите по-здраво, отколкото ако беше станал свещеник. „Виж какво, господарко Мери… много по-трудно е да усвоя земемерството и чертожничеството, отколкото би било да пиша проповеди — заяви й веднъж Фред, подтикнат от желанието тя да оцени през какво минава заради нея. — А колкото до Херкулес и Тезей, те са нищо в сравнение с мене. Занимавали са се със спорт и никога не са се учили да пишат счетоводни книги.“ А сега, когато Мери за кратко време я нямаше, Фред, подобно на всеки млад пес, който не може да се освободи от нашийника си, разхлаби скобата на веригата си и прибягна до малко бягство, не обаче с намерението да отиде далече. Нямаше никаква причина, която да му попречи да поиграе билярд, ала той бе твърдо решил да не залага. Що се отнася до парите, сега Фред си бе наумил героичната задача да спести почти всичките осемдесет лири, дадени му от мистър Гарт, за да му ги върне, което лесно можеше да направи, ако се откаже от всякакво безсмислено харчене, тъй като имаше предостатъчен запас от дрехи и не даваше нищо за храна. По този начин можеше след една година вече да помисли за връщане на деветдесетте лири, от които бе лишил мисис Гарт — за нещастие по време, когато тя по-силно се нуждаеше от тези пари, отколкото сега. И все пак трябва да се признае, че през онази вечер, която бе петата поред от неотдавнашните му посещения в билярдната зала, Фред бе с намерението да отдели десет лири за себе си — ако не в джоба, поне в съзнанието си — от половингодишната си заплата, като все пак предвкусваше удоволствието да занесе трийсет лири на мисис Гарт, когато се очакваше Мери отново да е вкъщи. Тези десет лири се мержелееха в съзнанието му като сума, от която може да заложи нещо, ако има възможност за добро залагане. А защо да залага? Ами когато наоколо хвърчат златни монети, защо и той да не хване няколко? Никога вече няма да стигне далече по този път, ала човек — и изобщо човекът на удоволствията — иска да се увери на каква щуротия е способен, но ако все пак реши да не се поболява напразно, да не се довежда до просешка тояга и да не си развързва езика за безподобни низости, това съвсем не значи, че е ахмак. Фред не се впусна в сериозни обосновки, които представляват фалшив и неточен начин да представиш сърбежа, породен от старата привичка и кипенето на младата кръв. Но тази вечер у него се прокрадна прозорливото чувство, че започне ли веднъж да играе, непременно ще почне и да залага, както и да се наслаждава на пунша, и изобщо ще направи всичко, за да се чувства махмурлия на другата сутрин. Тъкмо в такива неопределени мигове започваш да действаш.
	Ала последното нещо, което Фред можеше да очаква, бе, че ще види тук зетя си Лидгейт (още не се бе отърсил от първоначалното си мнение, че зетят му е педант с извънредно високо самочувствие) разпалено да залага, както самият той би направил. Фред неимоверно много се изненада, но и смътно си спомни мълвата, че Лидгейт е потънал в дългове и че баща му е отказал да му помогне, така че желанието му също да се включи в играта внезапно секна. В този миг те странно си бяха разменили ролите. Светлото лице и сините очи на Фред, обикновено нехайно грейнали, готови да се насочат към всяко нещо, което прилича на източник за забавления, сега бяха неволно строги и едва ли не засрамени като от някаква непристойна гледка. От своя страна Лидгейт, който обикновено излъчваше усещане за самообладание и сила, както и някаква умисленост, скрита зад острия проницателен взор, сега действаше, оглеждаше се и говореше като човек със стеснено, възбудено съзнание и приличаше на звяр със свирепи очи и настръхнали нокти.
	Със залаганията си Лидгейт бе спечелил шестнайсет лири, ала пристигането на младия Холи промени положението. Самият Холи направи няколко първокласни удара, а после започна да залага срещу Лидгейт, като по този начин психическата нагласа на доктора премина от спокойна увереност в открито предизвикателство към съмненията спрямо него от страна на страничен човек, така че сега той стана по-несигурен. Продължи все така да залага, но започна да губи. И все пак не се отказа от играта, защото крайно стесненото му съзнание бе вприщено в стръмната цепнатина на играта като на най-невежия безделник. Фред забеляза, че Лидгейт бързо губи, и изведнъж младежът се озова в съвсем новото положение да напряга ума си да измисли начин, по който да отклони вниманието на Лидгейт, без да бъде груб, и вероятно да му посочи причина да напусне заведението. Той видя, че другите са забелязали странната промяна у зетя му, и тогава му хрумна, че ако само го докосне по лакътя и го извика настрана за миг, би могъл да го извади от състоянието на забрава. Не можа да измисли нищо по-хитроумно от очевидно неправдоподобното изявление, че желаел да види Роузи и искал да знае дали тя си е вкъщи тази вечер. И тъкмо се канеше да приложи този неубедителен подход, когато до него се приближи един келнер и му съобщи, че долу бил мистър Феърбръдър и молел да поговори с него.
	Фред бе изненадан, не особено приятно, но след като отговори, че веднага щял да слезе долу, видимо окуражен, приближи до Лидгейт и като каза: „Мога ли да поговоря с вас за миг?“, го оттегли встрани.
	— Току-що ми предадоха съобщение, че Феърбръдър искал да говори с мене. Той е долу. Реших, че може би желаете да знаете за идването му, в случай че имате да му казвате нещо.
	Фред просто си бе измислил повод да го заговори, защото не можеше да му каже: „Губиш главоломно и караш всички да те зяпат. По-добре се оттегли“. Ала хрумването му свърши чудесна работа. Преди Лидгейт не бе забелязал присъствието на Фред, така че внезапната му поява, както и съобщението за мистър Феърбръдър му подействаха като силно разтърсване.
	— Не, не — отговори Лидгейт. — Нямам какво да му казвам. Но… играта свърши… трябва да вървя… дойдох само да се срещна с Бамбридж.
	— Бамбридж е ей там, но вдига врява… не мисля, че е в настроение за работа. Елате с мене при Феърбръдър. Сигурно ще ме вземе на мушката си, но вие ще ме защитавате — заяви ловко Фред.
	Лидгейт се почувства посрамен, ала не искаше да го покаже чрез отказ да се види с мистър Феърбръдър, така че слезе долу. Всъщност те двамата само се здрависаха и заговориха за мразовитото време. Когато тримата завиха по улицата, пасторът с готовност се сбогува с Лидгейт. Настоящото му намерение очевидно бе да разговаря с Фред насаме и той му каза приятелски:
	— Обезпокоих те, млади господине, защото имам неотложна работа с тебе. Хайде да повървиш с мене до църквата „Сейнт Ботолф“, а?
	Беше хубава вечер, небето бе обсипано със звезди и мистър Феърбръдър предложи да заобиколят по лондонското шосе в посока към старата църква. След това каза:
	— Смятах, че Лидгейт никога не ходи в „Зеленият дракон“.
	— Аз също — отговори Фред. — Но той рече, че е дошъл да се срещне с Бамбридж.
	— Значи, не играеше, така ли?
	Фред не бе възнамерявал да съобщи това, но сега се чувстваше длъжен да отговори:
	— Всъщност играеше. Но това е случайно. Никога не съм го виждал там преди.
	— Но ти самият често ходиш там напоследък, нали?
	— О, около пет-шест пъти.
	— Смятах, че имаш сериозно основание да се откажеш от навика си да ходиш там, нали?
	— Да. Вие знаете всичко по този въпрос — отговори Фред, недоволен, че го разпитват по този начин. — Аз ви признах всичко.
	— Предполагам, че това ми дава основание да говоря по този въпрос сега. Споразумяхме се помежду си… нали?… че сме в откровени приятелски отношения. Аз те изслушах и ти би трябвало да си склонен да ме изслушаш. Мога ли на свой ред да ти поговоря малко за себе си?
	— Аз съм ви най-дълбоко задължен, мистър Феърбръдър — отговори Фред, обзет от неприятни догадки.
	— Не мога да отрека, че ти донякъде наистина си ми задължен. Но трябва да призная, Фред, че се изкушавах да потисна всичко и да запазя мълчание засега. Когато някой ми подхвърли: „Младият Винси отново е започнал да се появява на билярдната маса всяка вечер… той няма да издържи дълго на ограниченията“, аз се изкушавах да правя точно обратното на това, което правя сега… да си държа езика зад зъбите и да чакам отново да се смъкнеш надолу по стълбата… първо да залагаш, а после…
	— Аз не съм правил никакви залагания — бързо отговори Фред.
	— Радвам се да чуя това. Но както казвам, подтикът ми бе само да гледам и да наблюдавам, че кривваш в погрешна посока, изчерпваш търпението на Гарт и пропиляваш най-добрата си възможност в живота… възможност, която си осигури с голямо усилие. Можеш да отгатнеш чувството, което пораждаше тези изкушения в мене… сигурен съм, че знаеш за какво става дума. Сигурен съм, че знаеш доколко удовлетворяването на твоите чувства засяга моите.
	Последва мълчание. Мистър Феърбръдър сякаш очакваше потвърждение на казаното. Чувството, което се долавяше в звучния му глас, придаваше тежест на думите му. Ала никакво чувство не можеше да разсее безпокойството на Фред.
	— Не би могло да се очаква да се откажа от нея — заяви той след миг на колебание, защото нямаше място за проява на каквото и да е великодушие.
	— Наистина не би могло, щом чувствата й съответстват на твоите. Но такъв вид взаимоотношения, дори и когато са дългогодишни, винаги търпят промени. Лесно бих могъл да си представя, че с действията си ти можеш да разклатиш привързаността й към тебе… не трябва да се забравя, че тя е само условно свързана с тебе… и че в такъв случай друг мъж, който би могъл да се похвали, че тя го цени, може да успее да спечели добра позиция в любовта и уважението й, каквато ти си изпуснал. Лесно мога да си представя подобни последици — повтори мистър Феърбръдър натъртено. — Има отношения, които се основават на разбирателството, и те могат да надделеят дори при дълги връзки.
	На Фред му се стори, че дори мистър Феърбръдър да имаше клюн и нокти вместо сладкодумен език, нападките му не биха могли да са по-жестоки. Обзе го ужасяващата увереност, че зад всички тези предположения се крие усещането за действителна промяна в чувствата на Мери.
	— Разбира се, знам, че всичко може бързо да приключи за мене — каза той с разтревожен глас. — Ако тя започне да сравнява… — Изведнъж спря, защото не искаше да се издаде какво чувства, а после добави с известна горчивина. — Мислех, че сте приятелски настроен към мене.
	— Така е и затова съм тук. Но изпитвам силно желание нещата да стоят другояче. Казвах си: „Ако има някаква вероятност този младок да се провали, защо да се намесвам? Не струваш ли и ти колкото него и нима тези шестнайсетина години и отгоре над неговите, през които душата ти е била жадна, не ти дават по-голямо право за удовлетворение, отколкото на него? Ако има опасност той да се издъни, нека да бъде така… вероятно ти не можеш да го предотвратиш… и се възползвай от това“.
	Последва мълчание, през което Фред бе обзет от безкрайно смразяващо безпокойство. Какво ще последва сега? Той с ужас очакваше да чуе, че нещо е казано на самата Мери, че всъщност е изправен пред заплаха, а не пред предупреждение. Когато пасторът заговори отново, тонът му бе различен, сякаш бе преминал към насърчителна мажорна гама.
	— Но по-рано мислех друго и се върнах към предишните си намерения. Смятах, че най-добре мога да съхраня първоначалната си идея, като споделя какви мисли са ми минавали през главата. Разбираш ли ме сега? Искам ти да съградиш щастие в нейния и в твоя живот и ако случайно една предупредителна дума от моя страна може да предотврати евентуалната опасност това да не се случи… ето, аз я изрекох.
	Свещеникът сниши глас, когато изрече последните думи. После замълча — бяха застанали върху затревена площ, откъдето пътят се насочваше към църквата „Сейнт Ботолф“ — и подаде ръка, сякаш в знак, че разговорът е приключил. Фред се развълнува по друг начин. Някога мъдрец, размишлявал върху въздействието на благородния жест, е заявил, че подобна постъпка разтърсва тялото, вливайки нови сили, и човек се възражда за нов живот. Сега Фред до голяма степен усети такова въздействие.
	— Ще се опитам да живея достойно — заговори той, неуспял да доизрече „заради вас и заради нея“.
	А междувременно мистър Феърбръдър бе насъбрал сили да добави:
	— Не трябва да смяташ, че според мене сега има някакъв спад в предпочитанията й към тебе, Фред. Отпусни си душата и помни, че ако вървиш по правия път, всичко ще е наред.
	— Никога няма да забравя постъпката ви — отговори Фред. — Нямам думи да изразя благодарността си… само ще се постарая благородството ви да не отиде на вятъра.
	— Това е достатъчно. Довиждане и Бог да те благослови.
	След тези думи те се разделиха. Ала и двамата дълго се разхождаха в звездната нощ, преди да се приберат. Размишленията на Фред до голяма степен можеха да се обобщят по следния начин: „Безспорно би било добре за нея да се омъжи за мистър Феърбръдър, но какво друго остава, щом тя обича мене и аз съм добър съпруг?“.
	Вероятно размислите на мистър Феърбръдър са се свеждали до свиване на рамене и кратка реплика: „Само като си помисли човек каква роля играе една крехка жена в живота на мъжа, щом отказът от нея донякъде се равнява на героизъм, а спечелването й налага дисциплина“.


>>	Глава 67

E>
P>
	Разразила се е гражданска война в душата.
	Решимостта се смъква от свещения си трон
	от Нужда належаща, а Гордостта, великият везир,
	спогодби жалки прави, играе хитра роля на
	вестител сладкодумен, защитник на бунтари бедни.
P$
E$

	За щастие Лидгейт завърши със загуба в билярдната зала и не получи насърчението да гони късмета. Тъкмо обратното, изпълни се с пълно отвращение към себе си на другия ден, когато трябваше да плати четири-пет лири над спечелената от размяната сума, а също така се отврати и от неприятната светлина, в която се бе проявил не само като се смеси с посетителите в „Зеленият дракон“, но и като им подражаваше в поведението. Философът, принизил се до положението да залага, почти не се различава от простака при същите обстоятелства — единствената разлика се свежда само до последвалите размисли, а на Лидгейт се наложи да глътне много горчив хап. Разумът му подсказа доколко нещата биха могли да се усложнят при лека промяна на терена — какво ли би станало, ако бе хлътнал в казино, където късметът се стиска здраво с две ръце, вместо да се хваща само с два пръста. И все пак, въпреки че разумът потисна желанието му за хазарт, у него се прокрадна чувството, че ако късметът му със сигурност проработи и си осигури необходимата сума, би предпочел да залага, вместо да приеме другата възможност, която бе започнала да се откроява като неизбежна.
	Тази друга възможност беше да се обърне към мистър Булстроуд. Лидгейт толкова често бе изтъквал пред себе си и пред останалите пълната си независимост от Булстроуд, с чиито планове се бе обвързвал само защото му предоставят възможност да осъществи идеите си за професионална дейност и обществено благо, а в личните си отношения с банкера така упорито запазваше достойнството си в резултат на убеждението, че извършва голямо обществено дело посредством този самомнителен банкер, чието мнение презира и чиито мотиви му се струват противоречиви, че сам бе издигнал пред себе си сериозни препятствия, за да може сега да отправи към него съществена лична молба.
	И все пак през първите дни на март делата му стигнаха до положението, когато човек започва да разбира безсмислените си заричания и да схваща, че доскоро недопустимото действие вече е станало напълно възможно. При мисълта, че заплахата на Доувър скоро ще влезе в сила, че получаваните средства от практиката му на лекуващ лекар мигновено изчезват за погасяване на дълговете, че ще последва отказ да се дават на кредит ежедневни доставки, ако се разчуе най-лошото, и най-вече, че ще бъде постоянно преследван от безнадеждно отчаяния лик на Розмонд, Лидгейт взе да разбира колко неизбежно е да се пречупи и да поиска помощ от един или друг. Отначало помисли дали да не напише писмо до мистър Винси. Ала като разпита Розамонд, установи, както бе предполагал, че тя вече два пъти се е обръщала към баща си (за последен път след разочароващото писмо от сър Годуин) и татко й бе отвърнал, че Лидгейт отговарял за себе си. „Татко каза, че след две лоши години подред все повече разчитал на заеми в търговията и че трябвало да се откажат от редица удоволствия. Не можел да отдели дори и стотачка от разходите за семейството си. Той каза, нека Лидгейт да помоли Булстроуд. Те винаги много са се имали.“
	Самият Лидгейт бе стигнал до заключението, че ако трябва да поиска заем, отношенията му с Булстроуд, повече от с когото и да било друг, дават възможност искането му да не изглежда съвсем лично. Булстроуд косвено бе предизвикал спад в практиката му на лекуващ лекар, а освен това се беше облагодетелствал от участието на медицинско лице в плановете си — ала кой от нас, докарал се до зависимото положение, в което сега се намираше Лидгейт, не би уверявал сам себе си, че има права, които смекчават унижението от просията? Вярно бе, че напоследък Булстроуд проявява по-слаб интерес към болницата. Ала здравето му се бе влошило и се чувстваха признаци на дълбоко нервно разстройство. В друго отношение нямаше промени. Той неизменно бе извънредно учтив, ала Лидгейт още в началото беше усетил подчертаната хладина към брака му с Розамонд, както и към други лични въпроси, хладина, която бе отдал на липсващата близост помежду им. Дни наред той отлагаше намерението си, защото навикът му да действа след направените умозаключения се разклащаше от отвращението му към всякакви заключения, последвани от съответни действия. Често се срещаше с Булстроуд, но не се опита да се възползва от случая за лични цели. По едно време си каза: „Ще му напиша писмо. За предпочитане е пред всеки усложнен разговор“. После обаче си помисли: „Не! Ако разговарям с него, бих могъл да се измъкна, щом усетя признаци за нежелание да ми помогне“.
	Ала дните се точеха и той нито написа писмо, нито потърси възможност за личен разговор. Угнетен от мисълта да се унижи и да изпадне в зависимост от Булстроуд, започна да обмисля друга стъпка, дори още по-непривична за предишната му нагласа. Съвсем внезапно започна да разсъждава дали не е възможно да се осъществи наивната представа на Розамонд, която често го бе разгневявала, а именно да напуснат Мидълмарч, без да се замислят какво ще става по-нататък. Възникна въпросът: „Дали някой би закупил практиката ми дори сега, когато тя струва толкова малко? В такъв случай продажбата трябва да е необходима подготовка за заминаването“.
	Ала срещу предприемането на тази стъпка — за него тя все още представляваше отстъпление от настоящата му работа, гузно пренебрегване на реално съществуващото, дето може да се разшири и да предостави поле за достойна дейност, вместо да се започва наново на непознато място — възникваше пречката, че купувачът, ако изобщо има такъв, може да не се яви скоро. А после какво? В някоя бедна квартира, макар и в най-големия или в най-далечния град, Розамонд няма да се спаси от несретния живот, нито ще спести укорите си към него, че я е тласнал към немотия. Защото когато един мъж е в подножието на кариерата си, той може дълго да се задържи там, въпреки професионалните си умения. Под британското небе е нормално съчетанието между научна прозорливост и квартира под наем. Несъответствие главно се получава между научните стремежи и съпругата, която се противопоставя на подобна квартира.
	Ала насред колебанията на Лидгейт възникна възможност, която го накара да вземе решение. В изпратено до него съобщение мистър Булстроуд го молеше да го посети в банката. Напоследък у банкера се бе появила склонност към хипохондрия спрямо здравословното му състояние. Безсънието, подсилено от хронично лошо храносмилане, се възприемаше от него като признак на настъпваща лудост. Той искаше колкото може по-рано тази сутрин да се консултира с Лидгейт, макар че нямаше да му съобщи нещо извън обичайното. Банкерът съсредоточено слушаше какво му казва докторът, за да разсее страховете му, въпреки че и това бе повторение на познати неща. Такъв миг на успокоение от изразеното медицинско мнение се стори на Лидгейт сякаш по-подходящ от всякога за отправяне на лична молба. Докторът наблегна, че би било добре, ако мистър Булстроуд намали грижите за бизнеса си.
	— Очевидно е как психическото напрежение, колкото и да е слабо, може да увреди крехкото здраве — заяви Лидгейт на този етап в прегледа, когато наблюденията от лични стават обобщителни — със силното въздействие, което тревогата оказва за известно време дори върху младите и енергичните. Аз по природа съм много здрав, но напоследък съм напълно разклатен от натрупването на най-различни тревоги.
	— Предполагам, че организъм в подобно уязвимо състояние, в каквото е моят, може много лесно да стане жертва на холерата, ако тя стигне до нашия град. И след появата й близо до Лондон, трябва да се молим само на Бога да бъдем защитени — каза Булстроуд, без намерението да пренебрегне намека на Лидгейт, но силно обзет от страхове за себе си.
	— Във всеки случай вие изпълнихте дълга си да се вземат добри предпазни мерки за града и това е най-добрият начин да се надяваме на защита — отговори Лидгейт с известно неудоволствие заради внесеното уточнение и неуместната религиозна логика на банкера, както и от очевидно притъпеното съчувствие на Булстроуд. Но съзнанието на доктора се бе насочило към отдавна подготвяната молба за помощ и не можеше да се отклони от целта. Той добави: — Градът постигна много в чистенето и снабдяването със съоръжения и затова смятам, че дори и холерата да дойде, даже враговете ни биха признали, че приготовленията в болницата са обществено благо.
	— Така е — потвърди мистър Булстроуд с известна хладина. — Относно това, което казвате, мистър Лидгейт, във връзка с намаляването на психическото ми напрежение, аз от известно време обмислям план в тази насока… много решителен план. Замислям поне временно оттегляне от управлението на голяма част от бизнеса ми, както благотворителния, така и търговския. Освен това възнамерявам да променя местожителството си. Вероятно ще затворя или ще дам под наем имението Шръбс и ще наема някое място близо до крайбрежието… след консултации, разбира се, относно здравословното ми състояние. Мислите ли, че можете да препоръчате подобна мярка?
	— О, да — отговори Лидгейт, като се отпусна назад в стола, трудно прикрил раздразнението си от строгия поглед на банкера и пълната му обсебеност от себе си.
	— От известно време възнамерявам да насоча вниманието ви към въпроса за болницата — продължи Булстроуд. — С оглед на обстоятелствата, които ви представих, разбира се, аз трябва да преустановя личното си участие в управлението, защото не отговаря на принципите ми за лична отговорност да продължавам да насочвам средства към една институция, която не съм в състояние да наблюдавам и до известна степен да направлявам. Следователно, ако реша категорично да напусна Мидълмарч, смятам да оттегля подкрепата си на новата болница, като остават налице обстоятелствата, че предоставих средства за изграждането й, а след това внесох големи суми за успешното й функциониране.
	Лидгейт си помисли следното, когато Булстроуд замълча според привичките си: „Той вероятно е започнал да губи много пари“. Това бе най-вероятното обяснение за една реч, предизвикала стряскаща промяна в очакванията му. Той отговори:
	— Опасявам се, че загубите за болницата трудно могат да се наваксат.
	— Трудно наистина — отговори Булстроуд с все същия премерен ясен тон, — освен с някои промени в плановете. Единственият човек, на когото със сигурност може да се разчита да увеличи вноските, е мисис Късобан. Проведох с нея разговор по този въпрос. Изтъкнах й, както се каня да изтъкна и пред вас, че би било желателно да се достигне до по-масова подкрепа на новата болница чрез някои промени.
	Последва ново мълчание, но Лидгейт не се обади:
	— Промяната, която имам предвид, се свежда до сливане с лечебницата, така че новата болница ще се смята за добавка към предишната институция, като ще се ръководи от едно и също управително тяло. Необходимо е също и медицинските екипи на двете заведения да се обединят. По този начин всякакви затруднения относно необходимото обслужване на новата болница ще се отстранят. В града вече няма да има разделение по този въпрос.
	Мистър Булстроуд отново замлъкна, като отмести поглед от лицето на Лидгейт и го насочи към копчетата на сакото си.
	— Безспорно това е добро решение относно средствата и обслужването — заяви Лидгейт с иронични нотки в гласа, — но не бихте могли да очаквате от мене веднага да се зарадвам, тъй като още в самото начало другите медици ще променят или прекъснат методите ми на лечение, ако не за друго, само заради това, че са мои.
	— Както знаете, мистър Лидгейт, аз самият много ценя възможността за нови и независими начини на лечение, каквито вие използвате най-прилежно. Първоначалният план, признавам, много ми лежеше на сърцето и се подчиняваше на божията воля. Но след като се явиха признаци, че провидението изисква отказ, аз се отказвам.
	Булстроуд разкри направо дразнеща нагласа в този разговор. Неуместната логика в мотивацията му, която предизвика презрението на събеседника му, съответстваше и на изказа му, поради което Лидгейт бе затруднен да изрази възмущението и разочарованието си. След мигновено обмисляне, той само попита:
	— Какво каза мисис Късобан?
	— Това беше поредното изявление, което исках да отправя към вас — каза Булстроуд, който изцяло бе подготвил официалното си обяснение. — Както съзнавате, тя е жена с извънредно щедра нагласа и за щастие разполага със състояние… не кой знае колко голямо богатство, но има средства, от които да отдели. Тя ме уведоми, че макар и да е определила голяма част от тези средства за друга цел, склонна е да помисли дали не би могла изцяло да поеме моята роля относно болницата. Но желае да разполага с достатъчно време, за да се избистрят намеренията й по този въпрос, а аз от своя страна й казах, че не е необходимо да бърза… че всъщност моите собствени планове не са още категорични.
	Лидгейт бе твърде склонен да отговори: „Ако мисис Късобан заеме мястото ви, това ще е печалба, а не загуба“. Ала съзнанието му бе все още обременено, така че той потисна бодрата си откровеност. Само каза:
	— Предполагам, че в такъв случай мога да поговоря по въпроса с мисис Късобан.
	— Точно така. Тя тъкмо това очаква час по-скоро. Решението й, както заяви самата мисис Късобан, ще зависи много от вашите сведения. Но не точно сега. Мисля, че сега тя предприема пътуване. Ето писмото й — каза мистър Булстроуд, като го извади и го зачете: „Сега съм заета с друго — заявява тя. — Заминавам за Йоркшир заедно със сър Четам и лейди Четам. Решението, което ще взема по отношение на парцел земя, дето ще видя там, ще определи способността ми да подпомагам болницата“. Така че, мистър Лидгейт, работата не е много спешна. Но желаех да ви известя предварително какво евентуално би могло да се случи.
	Мистър Булстроуд пъхна писмото в страничния си джоб и промени позата си, сякаш загатна, че деловият разговор е приключил. Лидгейт, чиито обновени надежди за болницата засилиха още повече усещането му за обстоятелствата, попарили надеждите му, почувства, че опитът да си помогне сам, ако изобщо се прави такъв, трябва да се направи тъкмо сега, и то по много енергичен начин.
	— Много съм ви благодарен, че ми дадохте пълни сведения — започна той с твърдо намерение в гласа, но последваха известни прекъсвания, които показаха, че говори с неохота. — Най-висшата цел за мене е професията ми и досега свързвах болницата с най-доброто, което бих могъл да постигна понастоящем в тази професия. Ала най-доброто невинаги се свързва с финансовия успех. Всичко, което създаде лоша слава на болницата, ми помогна в друго отношение… в неща, все свързани с професионалните ми цели… но това ме направи непопулярен като лекуващ лекар. Имам главно пациенти, които не могат да ми заплащат. Щях да ги харесвам извънредно много, дори и да нямаше кой да ми плаща.
	Лидгейт позамълча малко, ала Булстроуд само се поклони, вгледан втренчено в него, и той продължи със същите прекъсвания — сякаш дъвчеше противен праз лук.
	— Изпаднах в парични затруднения, от които не знам как да се измъкна, освен ако някой, който вярва в мене и в бъдещето ми, не ми предостави дадена сума без залог. Имах доста малко средства, когато пристигнах тук. Няма изгледи да получа пари от семейството ми. Разходите след женитбата ми бяха много по-големи от очакванията ми. Положението сега е такова, че са необходими хиляда лири, за да се оправя. Искам да кажа, да се освободя от опасността цялото ми имущество да се разпродаде, за да покрие най-големия ми дълг… а също и да покрие други дългове… като остане малко, за да преживяваме с ниския си доход. Смятам за немислимо тъстът ми да ни даде подобна сума. И затова излагам положението си пред… пред единствения човек, който има лично отношение към моя успех или разорение.
	На Лидгейт му бе противно да слуша собствените си думи. Ала все пак той заприказва, при това с очевидна прямота. Мистър Булстроуд му отговори, без да бърза, но и без нотки на колебание.
	— Опечален съм да чуя това, но, признавам, че не съм изненадан от тази вест, мистър Лидгейт. Що се отнася до мене, аз съжалявах, че се сродихте със семейството на шурея ми, което винаги е имало прахоснически привички и извънредно много дължи на мене, за да поддържа днешното си ниво. Моят съвет към вас, мистър Лидгейт, е следният — вместо да се забърквате с нова обвързаност и да продължавате съмнителната битка, просто да станете фалирал длъжник.
	— Така няма да се подобри положението ми — отговори Лидгейт, като се изправи и добави горчиво, — даже и да е по-приемливото нещо.
	— Това е винаги голямо изпитание — отговори мистър Булстроуд, — но изпитанието, скъпи ми господине, е нашата земна участ и необходимият коректив. Препоръчвам ви да обмислите съвета, който ви дадох.
	— Благодаря — отговори Лидгейт, без да съзнава какво казва. — Задържах ви прекалено дълго. Приятен ден!


>>	Глава 68

E>
P>
	Какви одежди Благородството да сложи,
	щом кичи се Порокът в пищна дреха
	и се прави на добър,
	а Злото, Хитростта и Клеветата
	се пъчат все с добри дела?
	В туй сборище от всякакви деяния
	светът, огромен том с изписани човешки дела,
	строго контролира, осъжда злодеяния
	и сочи праведния път кат най-добър.
	Нима разумният сериозен Жизнен опит,
	натрупал истините по света широк,
	събирал разум от възрасти различни,
	не е от Лъжата по-дълбок?
@	Даниел*266
	[*266 Книга на пророка Даниел: „Мусофилус“ (1599). — Б.пр.]
P$
E$

	Промените в плановете и намеренията, които Булстроуд изложи или само загатна за тях в разговора си с Лидгейт, се дължаха на едно тежко преживяване след разпродажбата в къщата на мистър Ларчър, когато Рафълс бе разпознал Уил Ладисло, а после банкерът се бе опитал да възмезди ощетения, като по този начин трогне провидението и го накара да спре болезнените последици.
	Убеждението му, че Рафълс само ако не умре, непременно ще се завърне не след дълго в Мидълмарч, се оправда. Навръх Коледа въпросният господин се появи отново в Шръбс. Булстроуд бе вкъщи да го приеме и да предотврати разговорите му с останалите членове на семейството, но не можа напълно да скрие самото посещение, което го злепостави и разтревожи жена му. Рафълс се оказа много по-несговорчив от всякога досега, тъй като хроничното му нервозно състояние, както и обичайният алкохолизъм бяха бързо изтрили от съзнанието му всякакъв спомен за отправените забрани. Той настоя да отседне в къщата и като претегли двете злини, Булстроуд сметна, че поне по-малкото зло е да не се разхожда из града. Вечерта той го задържа в кабинета си, а после го настани да легне и през цялото това време Рафълс се забавляваше, като дразнеше своя благопристоен и преуспял съучастник в греха — посетителят подигравателно говореше за голямото удоволствие на стопанина да посреща гост, който му е направил услуга, но не си е получил цялото възнаграждение. Зад кресливите му шеги се криеше лукава пресметливост, хладнокръвно намерение да изтръгне нещо много по-прилично от Булстроуд, за да го освободи от пореден тормоз. Ала лукавата му пресметливост малко надскочи мярката.
	Всъщност Булстроуд бе много по-дълбоко изтерзан, отколкото с грубоватата си природа Рафълс можеше да си представи. Той бе казал на жена си, че чисто и просто проявява грижи към този несретник, поддал се на злото, който в противен случай може сам да си причини беда. Беше загатнал, без да изрича определени неистини, че роднинска връзка налагала подобна загриженост и че у Рафълс имало известни признаци за психическо разстройство, което налагало предпазливост. Самият той щял да отпрати нещастника на следващата сутрин. Смяташе, че чрез тези намеци приканва мисис Булстроуд към прояви на предпазливост от страна на дъщерите и прислугата, като същевременно обяснява и собствената си забрана никой друг освен него да не влиза в стаята на госта дори с храна и напитки. Ала самият той агонизираше от уплаха да не би да се дочуят отвън кресливите и недвусмислени намеци на Рафълс относно миналото, в случай че мисис Булстроуд се изкуши да подслушва на вратата. Та как би могъл да й попречи, как да издаде собствения си ужас, като отвори вратата да види не е ли там? Тя беше честна и пряма жена, така че малко вероятно бе да предприеме толкова долно нещо, за да научи неприятна тайна. Ала страхът надделяваше над преценката за вероятностите.
	И така, Рафълс прекали с тормоза си и това доведе до нещо, непредвидено от самия него. Проявите му на безнадеждна несговорчивост накараха Булстроуд да прецени, че не му остава нищо друго освен откритата заплаха. След като тази вечер придружи Рафълс до леглото, поръча да е готова закритата карета в седем и половина на другата сутрин. В шест часа той вече отдавна се беше облякъл и донякъде излял тревогите си в молитви, като изтъкна свои доводи, за да отклони най-голямото зло, ако някога е проявявал лицемерие и е изричал неистини пред Бога. Защото Булстроуд се пазеше от откритата лъжа с такава невероятна неотстъпчивост, каквато не съответстваше на множеството му не толкова открити злодеяния. Ала много от тези злодеяния бяха като неволни леки потрепвания на мускулите, които съзнанието не отчита, макар че водят до постигане на желаната цел, която мислено сме си набелязали. Хората обаче имат ясната представа, че единствено съвсем ясно осъзнатото се съзира от всевишния.
	Булстроуд приближи със свещ в ръка до леглото на Рафълс, който очевидно сънуваше кошмар. Банкерът постоя безмълвен с надеждата, че светлината ще спомогне спящият да се събуди постепенно и кротко, защото се страхуваше от евентуални викове в резултат на прекалено внезапно събуждане. В продължение поне на няколко минути той наблюдаваше потрепванията и охканията, които сякаш щяха да доведат до събуждане, когато Рафълс изведнъж отвори стреснато очи с продължително приглушено стенание и се огледа наоколо ужасен, целият разтреперан и охкащ. После замлъкна, а Булстроуд постави на масичката свещта и зачака пълното му разбуждане.
	След около четвърт час Булстроуд заяви с хладен заповеднически тон, с какъвто не бе говорил досега:
	— Дойдох да ви събудя толкова рано, мистър Рафълс, защото съм поръчал каретата да е готова в седем и половина, като възнамерявам да ви съпроводя до Илсли, където можете да вземете влака или да изчакате дилижанса.
	Рафълс се накани да заговори, но Булстроуд го възпря властно с думите:
	— Замълчете, сър, и чуйте какво искам да ви кажа. Сега ще ви дам пари, като освен това от време на време ще ви изпращам и прилични суми, когато ми се обаждате с писмо. Ако решите да се появите отново тук, ако се завърнете в Мидълмарч, ако развържете езика си, за да ме злепоставите, ще трябва да се задоволявате с това, което сам сте си надробили със злобата, без каквато и да е помощ от моя страна. Никой няма да ви заплати за намерението да посрамите името ми. Наясно съм каква е най-голямата злина, която можете да ми причините, и няма да се побоя от нея, ако вие се осмелите отново да натрапите присъствието си. Ставайте, сър, и правете каквото ви наредя, без да вдигате шум, защото мога да повикам полицай да ви изгони от къщата ми, а вие може да разтръбите историите си из всички кръчми в града, но няма да получите и грош от мене, за да платите сметката си там.
	Рядко в живота си Булстроуд бе говорил с подобна емоционална сила. Той бе обмислял речта си и евентуалното й въздействие през по-голямата част от нощта. И макар и да не вярваше, че завинаги ще се отърве от присъствието на Рафълс, бе сметнал подобен подход за най-уместен. Изреченото от него тази сутрин накара уморения натрапник да се подчини. В този миг алкохолизираният мъж се стресна от хладното решително поведение на Булстроуд, така че се остави тихомълком да го измъкнат с каретата преди семейната закуска. Слугите взеха непознатия за беден родственик и никак не се учудиха, че строг човек като господаря им, който се движи с гордо вдигната глава пред хората, може да се срамува от такъв братовчед и да иска да се отърве от него. Изминаването на десетина мили в присъствието на омразен спътник беше за банкера отвратително начало на коледния празник. Ала в края на пътуването Рафълс възвърна присъствието на духа си и си замина със задоволство, за което най-сериозното основание бе, че банкерът му даде сто лири. Различни причини подтикнаха Булстроуд към подобна щедрост, ала той не се замисли задълбочено върху всички тях. Докато бе стоял и наблюдавал Рафълс в неспокойния му сън, безспорно му беше дошло наум, че човекът вероятно е мизерствал след първия дар от двеста лири.
	Банкерът се постара да повтори ясно решителното си възражение срещу всякакви нови опити за изнудване. Помъчи се също да внуши на несретника, че вместо подкупи ще го постави натясно. Ала когато се освободи от противното присъствие на изнудвача и се завърна в тихия си дом, съвсем не бе уверен, че си е осигурил нещо повече от временен покой. Имаше усещането, че е потънал в тягостен кошмар и не може да се отърси от образите и ужасните сродни усещания — сякаш върху приветливите гледки в живота му някакво опасно влечуго бе оставило слузестите си дири.
	Кой би могъл да знае точно каква част от духовния му свят се гради върху представите, които смята, че другите хора имат за него, когато внезапно възникне опасността цялата съвкупност от мнения да се срути?
	Булстроуд все по-ясно съзнаваше, че жена му таи неясно лошо предчувствие, защото внимателно отбягва какъвто и да е намек за случващото се край нея. Бе свикнал всеки ден да изпитва вкуса на превъзходството си и да приема дара на пълното преклонение пред него, но поради сегашното усещане, че е наблюдаван и преценяван със скрито подозрение за позорна тайна, гласът му се разтреперваше, щом заговаряше назидателно. За хора с неговата чувствителна природа способността да се предвижда е обикновено по-мъчителна от способността да вижда, така че във въображението му ужасът пред надвисналия позор неимоверно нарастваше. Да, надвиснал, защото ако отправената заплаха към Рафълс не предотврати завръщането му — макар че се молеше за подобно нещо, едва ли се надяваше на това, — позорът бе неизбежен. Напразно си казваше, че ако се случи лошото, това ще бъде божия повеля, наказание, подготовка, ала той се ужасяваше от предстоящото заклеймяване и смяташе, че спасяването от падението ще допринесе повече за възхвалата на Бога. Тъкмо този ужас го бе подтикнал да пристъпи към подготовка за напускане на Мидълмарч. Ако позорната истина за него се разкрие, тогава няма да е в голяма близост с унищожителното презрение на дългогодишните си съседи. А и на новото място, където няма да е толкова известен, изнудвачът не ще бъде така опасен, в случай че го проследи дотам. Ала освен това банкерът съзнаваше, че напускането на града ще е изключително болезнено за съпругата му, и при други обстоятелства би предпочел да остане тук, където е пуснал корени. И затова сега правеше само условни приготовления, като се стараеше навсякъде да си оставя вратички за завръщане след известно отсъствие, ако благоприятната намеса на провидението разсее страховете му. Готвеше се да прехвърли управлението на банката, както и да се откаже от активното участие в други търговски дейности в областта под предлог за влошено здраве, без да изключва възможността да възобнови подобни занимания. Предприетата мярка щеше да му струва някои допълнителни разходи, както и намаляване на приходите, извън загубите поради общия спад в търговията. Колкото до болницата, тя бе основен източник на разходи, които той можеше спокойно да си спести.
	Точно това бе преживяването, оказало въздействие върху разговора с Лидгейт. Ала по това време приготовленията не бяха стигнали по-далече от етапа, когато могат да се отменят, ако се окажат ненужни. Банкерът продължи да отлага крайните стъпки. Подобно на човек, който се бои от корабокрушение или катурване от каретата заради развързан кон, насред всичките си страхове той имаше натрапчивото чувство, че ще се случи нещо и ще се предотврати най-лошото, а да обърква живота си чрез преместване на друго място по никое време, може и да е прибързано — особено като се има предвид колко трудно ще бъде да обясни убедително на съпругата си намерението за необяснимото напускане на единственото място, където тя би искала да живее.
	Сред задачите, за които трябваше да се погрижи, бе управлението на фермата в Стоун Корт по време на отсъствието му. А по този въпрос, както и по други подобни, свързани с всички къщи и земи, които притежаваше в Мидълмарч или извън него, той се съветваше с Кейлъб Гарт. Като всеки собственик с подобни проблеми, той се стремеше да намери предприемач, който да взема присърце интересите на работодателя си повече, отколкото собствените си. Що се отнася до Стоун Корт, тъй като Булстроуд желаеше да запази правата си над добитъка и да достигне до такива споразумения, че да може, ако реши, да продължи любимото си занимание на надзирател върху имота, Кейлъб го посъветва да не прибягва до управител на имение, а да дава годишно под наем земята, добитъка и всички съоръжения, като получава съответна част от постъпленията.
	— Мога ли да разчитам на вас да намерите наемател при такива условия, мистър Гарт? — попита Булстроуд. — Освен това моля да определите годишната сума като възнаграждение, че ще ръководите делата, които обсъждахме.
	— Ще помисля — отговори Кейлъб със свойствената си прямота. — Ще видя какво ще реша.
	Ако не се налагаше да мисли за бъдещето на Фред Винси, мистър Гарт нямаше да се зарадва от допълнителната работа, защото жена му много се плашеше от прекаленото му натоварване с напредването на възрастта. Ала след като се раздели с Булстроуд след разговора им, хрумна му много привлекателна идея относно споменатото даване под наем на Стоун Корт. Ами ако Булстроуд се съгласи да назначи Фред Винси при уговорката, че той, Кейлъб Гарт, ще отговаря за управлението на имота? За Фред ще бъде чудесна възможност за обучение. Ще може да получава приличен доход и ще му остава време да се упражнява, като помага в други дейности. Той сподели намерението си с мисис Гарт с такава очевидна радост, че тя не посмя да помрачи удоволствието му, като изрази постоянния си страх, че той се товари прекалено много.
	— Младежът ще бъде страшно доволен — заяви Кейлъб, като се облегна назад на стола със сияещ вид, — ако мога да му съобщя, че всичко е уредено. Помисли си само, Сузан! Този имот не му е излизал от главата много години преди старият Федърстоун да умре. И ще бъде страхотен удар в края на краищата, че ще поддържа имота грижливо… и ще се залови за работа. Защото е твърде вероятно Булстроуд да го остави на работа там и постепенно да му продаде добитъка. Той още не е решил, както разбирам, дали да се засели на друго място завинаги. Никога през живота си не съм бил толкова доволен от хрумнала ми идея. И тогава лека-полека децата ще могат да се задомят, Сузан.
	— Нали няма да се издадеш пред Фред дори и с намек за плана, докато не си напълно сигурен, че Булстроуд ще се съгласи? — меко го подкани мисис Гарт да бъде предпазлив. — Що се отнася до женитбата, Кейлъб, ние, старите хора, не трябва да се бъркаме и да ускоряваме нещата.
	— О, не знам — възкликна Кейлъб, като завъртя глава. — Бракът укротява човека. Тогава Фред няма да има нужда да му слагам юзди и да го наставлявам. Както и да е, няма да казвам нищо, докато не съм напълно сигурен как стоят нещата. Ще поговоря отново с Булстроуд.
	И много скоро се възползва от подобна възможност. Булстроуд ни най-малко не се вълнуваше от племенника си Фред Винси, ала имаше силно желание да си осигури съдействието на мистър Гарт по множество въпроси с имотите си, от които би загубил извънредно много, ако някой не ги управлява добросъвестно. Поради тази причина той не се противопостави на предложеното от мистър Гарт, а имаше и друга причина да не съжалява за съгласието си относно нещо, което би облагодетелствало някого от семейство Винси. Всъщност мисис Булстроуд, подочула за дълговете на Лидгейт, упорито настояваше да разбере дали съпругът не може да направи нещо за горкичката Розамонд и много се разстрои, като разбра от съпруга си, че делата на Лидгейт били трудно поправими и че най-удачният начин бил да се оставят нещата да следват естествения си ход. И тогава мисис Булстроуд за пръв път каза:
	— Мисля, че винаги си бил малко суров към семейството ми, Николас. Сигурна съм, че нямам никакви основания да загърбя някои свои родственици. Те може и прекалено много да обичат светския живот, но никой не би могъл да твърди, че не са почтени.
	— Скъпа моя Хариет — заговори мистър Булстроуд, трепнал пред погледа на жена си, когато видя, че очите й се насълзиха, — дадох на брат ти доста добър капитал. Не може да се очаква от мене да се грижа и за омъжената му дъщеря.
	Това твърдение изглеждаше вярно и упрекът на мисис Булстроуд прерасна в съжаление към горкичката Розамонд — лелята винаги бе предвиждала докъде може да доведе прекомерното образование на племенницата й.
	Ала като си спомни за този разговор със съпругата си, мистър Булстроуд си помисли, че когато се наложи да поговори с жена си по-подробно за плана да напуснат Мидълмарч, ще е доволен да й съобщи, че има уговорка, която би могла да е благоприятна за племенника й Фред. До този момент беше й само казал, че възнамерява да заключи Шръбс за няколко месеца и да наемат къща по южното крайбрежие.
	И така, мистър Гарт получи уверението, което желаеше, а именно, че ако Булстроуд замине от Мидълмарч за неопределено време, на Фред Винси ще се разреши да стане наемател на Стоун Корт според определени условия.
	Кейлъб бе дотолкова обнадежден от „сполучливия обрат“ на нещата, че ако въодушевлението му не бе поохладено от кроткото добронамерено гълчене на жена му, веднага би разказал всичко на Мери, подтикнат от желанието „да успокои детето“. Той обаче се овладя и запази в пълна тайна от Фред някои свои посещения до Стоун Корт, за да се запознае по-отблизо със състоянието на земята и добитъка и да направи предварителни преценки. Кейлъб безспорно бе много по-припрян по време на тези посещения, отколкото вероятното темпо на събитията налагаше. Ала той беше окрилен от бащинска радост и изпитваше радост да предвкусва евентуалното щастие, което къташе като подарък за рожден ден на Фред или Мери.
	— Ами ако допуснем, че всички тези намерения се окажат само въздушни кули? — казваше мисис Гарт.
	— Хубаво де! — отговаряше Кейлъб. — Тези въздушни кули няма да се срутят върху ничия глава.


>>	Глава 69

E>
	Ако чуеш дума, нека тя умре у тебе.
@	Еклисиаст
E$

	Мистър Булстроуд все още седеше в кабинета си в банката, някъде около три часа в деня на разговора си с Лидгейт, когато се появи секретарят да съобщи, че конят му е готов, а също и че мистър Гарт е отвън и моли да разговаря с него.
	— На всяка цена — отговори Булстроуд и Кейлъб влезе. — Моля ви да седнете, мистър Гарт — каза банкерът с най-учтив тон. — Доволен съм, че пристигнахте точно навреме и ме заварихте тук. Знам, че за вас всяка минутка е ценна.
	— О! — тихо възкликна Кейлъб и бавно отметна глава встрани, когато седна и сложи шапката си на пода. Той се вторачи надолу, наведе се напред, отпуснал ръце с дълги пръсти между коленете си, като всеки пръст последователно потрепваше, сякаш в съответствие с мислите му, напиращи зад широкото спокойно чело.
	Като всеки, който познава добре Кейлъб, мистър Булстроуд бе наясно, че предприемачът бавно отваря приказка за неща, дето дълбоко го вълнуват, и очакваше, че сега Кейлъб се кани да заговори относно закупуването на няколко къщи в Блиндман Корт с цел да ги събори, като за сметка на това се открие простор и светлина на това място. Именно с предложения от такъв характер Кейлъб понякога дразнеше работодателите си, но намираше, че Булстроуд е склонен да приема препоръките му за подобрение, и двамата се разбираха помежду си. Ала когато най-после Кейлъб заговори, каза само с приглушен глас:
	— Идвам от Стоун Корт, мистър Булстроуд.
	— Надявам се, че не сте открили нищо нередно там — отговори банкерът. — Самият аз бях там вчера. Ейбъл добре се е справил с агнетата тази година.
	— Ами да — промърмори Кейлъб с много сериозен вид, — но нещата не са наред там… дойде един непознат, който е много болен според мене. Нуждае се от лекар и дойдох да ви съобщя това. Казва се Рафълс.
	Кейлъб забеляза как банкерът силно се стресна от думите му. Булстроуд смяташе, че по този въпрос е винаги нащрек и трудно би могло да го изненадат, но очевидно бъркаше.
	— Горкият нещастник! — възкликна той съчувствено, макар че устните му леко потрепнаха. — Знаете ли как е отишъл дотам?
	— Аз самият го закарах… — тихо промълви Кейлъб, — закарах го с двуколката си. Той беше слязъл от дилижанса и малко подминал кантона при бариерата, когато го застигнах. Сети се, че веднъж ме е виждал с вас в Стоун Корт, и ме помоли да го взема. Видях, че е болен. Реших, че се налага да направя точно това, да го закарам някъде под покрив. А сега вие незабавно трябва да потърсите медицинско съдействие.
	След тези думи Кейлъб вдигна шапката си от пода и бавно стана от стола си.
	— Разбира се — отговори Булстроуд, като бързо преценяваше положението. — Много ще съм ви задължен, мистър Гарт, ако се отбиете при мистър Лидгейт по пътя… О, чакайте! По това време той вероятно е в болницата. Веднага ще изпратя прислужника си с коня дотам да му предаде бележка, а после самият аз ще подкарам коня към Стоун Корт.
	Булстроуд бързо написа бележка и излезе да даде заръки на прислужника си. Когато отново се върна в кабинета, Кейлъб стоеше все така, подпрял една ръка върху облегалката на стола, а в другата стиснал шапката си. В съзнанието на Булстроуд се мярнаха следните мисли: „Вероятно Рафълс е говорил на Гарт само за болестта си. Както и преди, Гарт може и да се чуди, че такъв изпаднал несретник се държи като много близък с мене, но той не знае нищо. Приятелски е настроен към мене… и мога да съм му полезен“.
	Той искаше да получи потвърждение на успокоителните си догадки, но да задава въпроси за това, какво е казал Рафълс или как се е държал, би значело да се издаде, че го е страх.
	— Много съм ви задължен, мистър Гарт — заговори той с обичайния си любезен тон. — Слугата ми ще се върне след няколко минути и тогава самият аз ще отида да видя какво може да се направи за нещастния човек. Но може би имате да ми съобщите за друга поръчка? Ако е така, моля ви, седнете.
	— Благодаря — каза Кейлъб, като с леко движение на дясната си ръка сякаш отби поканата. — Искам да ви кажа, мистър Булстроуд, че ви моля да прехвърлите поръчките си на друг човек. Благодарен съм ви за любезното ви отношение… за възложеното управление на Стоун Корт и за всички други неща. Но трябва да откажа.
	Внезапно прозрение сякаш прободе Булстроуд.
	— Това е неочаквано, мистър Гарт — едва успя да каже той.
	— Така е — отговори Кейлъб, — но решението ми е твърдо. Трябва да откажа.
	Говореше убедено, но много кротко и все пак забеляза, че Булстроуд сякаш се сепна от тази кротост, лицето му посърна, а очите му отбягваха отправения към него поглед. Кейлъб изпита дълбоко съчувствие към него, но не можеше да прибегне до привиден предлог за решението си, дори това да бе удобно за него.
	— Както разбирам, подтикнат сте към такова решение от някои клевети по мой адрес, изречени от това нещастно създание — заяви Булстроуд, обладан от желанието да научи истината.
	— Така е. Не мога да отрека, че действам по този начин в резултат на чутото от него.
	— Вие сте човек със съвест, мистър Гарт… човек, убеден съм в това, който иска да е чист пред Бога. И не бихте допуснали да ми навредите, като повярвате с лекота на една клевета — каза Булстроуд, като търсеше да намери думи, които ще окажат въздействие върху събеседника му. — Причината е неоснователна, за да се откажете от сътрудничество, което би било благоприятно и за двама ни.
	— Не бих навредил на никого без основания — отговори Кейлъб, — дори и да разсърдя Бога. Смятам, че трябва да разбирам себеподобните си. Но, сър… не мога да не вярвам, че разказаното ми от Рафълс е истина. И няма да съм щастлив да работя с вас или да получавам пари от вас. Сърцето не ми позволява подобно нещо. И ви моля да си намерите друг предприемач.
	— Така да бъде, мистър Гарт. Но поне имам право да знам най-лошото, което той е казал за мене. Трябва да знам гнусните лъжи, на които съм станал жертва — добави Булстроуд, като в тона му се прокраднаха и нотки на гняв наред с унижението пред този кротък човек, който отхвърляше благодеянието му.
	— Това е излишно — отговори Кейлъб, като махна с ръка, сведе леко глава, без изобщо да променя кроткия си тон и намерението да пощади този жалък човек. — Туй, което той ми каза, никога няма да излезе от устата ми, освен ако нещо неизвестно засега ме принуди да го изрека. Ако не сте водили праведен живот, за да се облагодетелствате, и сте лишили други хора от правата им, за да натрупате повече за себе си, смятам, че сега се разкайвате… искате да се върнете назад, но не можете… това вероятно е много горчив хап. — Кейлъб замълча за миг и поклати глава. — Аз няма да съм човекът, който още повече ще ви вгорчава живота.
	— Но все пак го правите… вгорчавате го повече — едва ли не проплака Булстроуд с действително задавен, умолителен тон. — Вгорчавате го, като ми обръщате гръб.
	— Принуден съм да постъпя така — още по-кротко каза Кейлъб, като вдигна ръка. — Съжалявам. Не ви съдя и не казвам той е грешен, а аз съм праведен. Опазил ме Бог. Аз не знам всички подробности. Човек може да сгреши и да се измъкне от позора, но животът му вече няма да е същият. Това е лошо наказание. Ако така се е получило при вас… е, много съжалявам. Но имам усещането, че не мога да продължавам да работя с вас. Това е всичко, мистър Булстроуд. Нещата си остават между нас, що се отнася до мене. Желая ви всичко хубаво.
	— Почакайте, мистър Гарт! — припряно го спря Булстроуд. — Мога, значи, да разчитам на тържественото ви уверение, че няма да съобщите мълвата на никоя жива душа… даже и да има капка истина в нея… но все пак тя е злобно изопачаване.
	У Кейлъб се надигна гняв и той попита възмутено:
	— Защо ще го казвам, ако наистина не мисля така? Аз не се боя от вас. Езикът ми не може да се обърне да изрече подобни истории.
	— Извинете ме… разстроен съм… аз съм жертва на този изоставен от всички човек.
	— Не говорете така! Трябва да помислите дали и вие не сте допринесли за окаяното му състояние, когато сте се облагодетелствали от злините му.
	— Вие ме наранявате, като проявявате лековерие към приказките му — заяви Булстроуд, измъчван като в кошмар от неспособността да отрече решително евентуално изреченото от Рафълс. И все пак изпитваше облекчение, че Кейлъб не го бе повторил недвусмислено, което би наложило решително отхвърляне на обвинението.
	— Не е така — отговори Кейлъб, като вдигна ръка в знак на възражение. — Готов съм да повярвам в доброто, когато то се докаже. Не ви лишавам от тази благоприятна възможност. Що се отнася до разтръбяването, смятам, че е престъпление да се говори за хорските пороци, освен в случаите, когато трябва да се спасят невинните. Така гледам на нещата аз, мистър Булстроуд, и не е необходимо да се заклевам в думите си. Желая ви всичко хубаво.
	Няколко часа по-късно, когато се прибра вкъщи, Кейлъб между другото спомена пред жена си, че е имал известни малки разногласия с Булстроуд и в резултат на това се е отказал от всякакви намерения да се заеме със Стоун Корт, и че всъщност занапред няма повече да му съдейства в нищо.
	— Сигурно е бил склонен прекалено да се намесва, нали? — отбеляза мисис Гарт, която сметна, че съпругът й е бил засегнат в най-уязвимото си място, като не му е било разрешено да използва материалите, както и методите на работа, които смята за най-уместни.
	— Оо! — възкликна само Кейлъб, като сведе глава и махна печално с ръка. А мисис Гарт добре знаеше, че това е знак за намерението му да не говори повече по този въпрос.
	Що се отнася до Булстроуд, той почти веднага яхна коня си и потегли към Стоун Корт, тъй като желаеше да пристигне там преди Лидгейт.
	Съзнанието му бе изпълнено с най-различни представи и догадки, които бяха израз на надеждите и страховете му също както дочуваме звуци от вибрациите, разтърсили цялото ни тяло. Дълбокото чувство на унижение, което го накара да трепне, когато разбра, че Кейлъб знае за миналото му и отказва да работи за него, сега се притъпи и дори отстъпи място пред усещането за сигурност, че не някой друг, а именно Гарт е човекът, пред когото Рафълс е проговорил. Тази случка му се стори като знамение, сякаш провидението иска да го спаси от по-лоши последици и така вратата остава открехната за надеждата тайната да се запази. Обстоятелството, че Рафълс се е разболял, че е откаран направо в Стоун Корт, а не някъде другаде — при тези съвпадения сърцето на Булстроуд радостно потрепна при мисълта към какви възможности водят подобни събития. Ако се окаже, че го е отминала всякаква опасност от позор, ако отново задиша свободно с пълни гърди, животът му ще бъде посветен на благородни дела повече от всякога досега. Закле се дълбоко в себе си за това, сякаш тази клетва можеше да допринесе да се сбъдне желанието му. Опита се да повярва в силата на молитвеното си решение, в силата на провидението да предизвика смърт. Знаеше, че трябва да каже: „Волята ти ще се сбъдне“, и той непрекъснато го повтаряше. Ала не го напускаше силното желание волята на Бога да бъде смъртта на този омразен човек.
	Ала когато пристигна в Стоун Корт, бе стреснат от промяната в Рафълс. Като се изключат пълната бледност и отпадналост, Булстроуд би могъл да каже, че промяната е изцяло психическа. Вместо кресливата нагласа на несретника да предизвиква раздразнение, той проявяваше необясним силен ужас и сякаш обезсмисляше гнева на Булстроуд, защото всичките пари бяха изчезнали… обрали го били… взели му половината. Дошъл тук само защото бил болен и някой го преследвал… някой бил по дирите му. Не бил казвал на никого нищо, държал устата си затворена. Булстроуд, озадачен от смисъла на тези симптоми, възприе нервната му обърканост като средство да сплаши клетника и да го подтикне към пълни признания, така че го обвини в лъжата, че уж на никого не бил казвал нищо, като му заяви, че е разкрил тайната пред човека, който го е взел в двуколката и го е докарал до Стоун Корт. Рафълс отрече обвинението с тържествени уверения в противното. Всъщност съзнанието му се губеше от време на време и неговият подробен разказ пред Кейлъб Гарт бе предизвикан от чувство на ужас и зрими халюцинации, които после потънаха в помътнелия му мозък.
	Сърцето на Булстроуд отново се сви при мисълта, че не може да упражнява никаква власт над съзнанието на този нещастник и че не би могъл да вярва на нищо, казано от него, относно това, което най-много го вълнуваше — дали наистина не е проговорил пред някого друг в града освен пред Кейлъб Гарт. Икономката му каза открито, без каквото и да е притеснение, че след потеглянето на Гарт Рафълс поискал от нея бира, а после не промълвил нищо повече и изглеждал много зле. Можеше да се заключи, че от тази страна не идва заплаха. Мисис Ейбъл смяташе — също като прислугата в Шръбс, — че непознатият вероятно се числи към онези неприятни родственици, които само безпокоят богатите. Тя отначало предположи роднинска връзка с мистър Риг, но щом ставало дума за наследство, съвсем естествено било да има жужене на рояк мухи над мед. Как би могъл този несретник да е същевременно и родственик на Булстроуд, не било ясно, но мисис Ейбъл се съгласи с мъжа си, че „човек никога не знаел“, предположение, което дава основания за дълбок размисъл, но тя тръсна глава и престана да разсъждава повече.
	След по-малко от час пристигна Лидгейт. Булстроуд го посрещна пред облицованата с дърво гостна, където бе настанен Рафълс, и каза:
	— Повиках ви, мистър Лидгейт, да прегледате един нещастен човек, който преди много години бе мой служител. После замина за Америка, но като се завърна оттам, се отдаде, както се опасявам, на разгулен живот. Тъй като е останал без всякакви средства, иска помощ от мене. Той е далечен роднина на Риг, предишния собственик на този имот, и затова се е озовал тук. Смятам, че е сериозно болен. Очевидно разумът му е засегнат и се чувствам длъжен да направим всичко необходимо за него.
	Лидгейт, който много добре помнеше последния си разговор с Булстроуд, не бе склонен да изрече излишна дума в случая, така че само се поклони леко в отговор на изложените обяснения. Ала преди да влезе в гостната, машинално се обърна и попита: „Как се казва той“, защото за един лекар е важно да знае името, също както то е важно и за действащия политик.
	— Рафълс, Джон Рафълс — каза Булстроуд с надеждата, че каквото и да стане с Рафълс оттук нататък, Лидгейт никога повече няма да чуе за него.
	След като внимателно прегледа болния и прецени случая, Лидгейт веднага нареди на Рафълс да легне и да бъде в пълен покой, а след това отиде с Булстроуд в друга стая.
	— Безпокоя се, че е тежък случай — заяви банкерът, преди Лидгейт да е заговорил.
	— И да… и не — отговори доста неопределено Лидгейт. — Трудно е да се предвиди въздействието от трайните увреждания. Но поначало човекът има здрав организъм. Не очаквам заболяването да е с фатален край, макар че здравето му е разклатено, разбира се. Необходимо е строго наблюдение и добри грижи.
	— Аз самият ще остана тук — каза Булстроуд. — Мисис Ейбъл и съпругът й нямат опит в това отношение. Спокойно мога да остана тук през нощта, ако бъдете така добър да занесете бележка на мисис Булстроуд.
	— Не мисля, че е необходимо да оставате — отговори Лидгейт. — Той изглежда кротък и доста уплашен. Но може и да стане по-неуправляем. Но тук има прислужник… нали?
	— Неведнъж съм оставал тук няколко нощи поред, за да намеря уединение — заяви Булстроуд с равен тон. — Доста съм склонен да направя същото и сега. Мисис Ейбъл и съпругът й могат да ме отменят или да ми помогнат, ако се наложи.
	— Много добре. В такъв случай трябва да дам указания само на вас — каза Лидгейт, без да се изненада от тази малко странна проява на Булстроуд.
	— Значи, вие смятате, че случаят не е безнадежден? — попита Булстроуд, когато Лидгейт привърши с указанията си.
	— Ако не се появят допълнителни усложнения, каквито засега не съм установил… тогава не е безнадежден — отговори Лидгейт. — Състоянието му може и да се влоши. Но няма да се учудя, ако след няколко дни се оправи, ако се придържате към лечението, което му предписах. Трябва да не се отстъпва. Запомнете, ако иска някакъв алкохол, да не му се дава. Според мене хора в неговото състояние по-често ги убива лечението, отколкото заболяването. И все пак може да се проявят и нови симптоми. Ще дойда пак утре сутринта.
	След като изчака за бележката, която трябваше да отнесе на мисис Булстроуд, Лидгейт яхна коня и си замина, като отначало нямаше съвсем ясен план относно лечението на Рафълс, но после си припомни всички спорове, които напоследък бяха предизвикани от публикацията на доктор Уеър*267, основана на богатия му опит в Америка относно правилния начин за лекуване на алкохолното отравяне като това в случая. По време на престоя си в чужбина Лидгейт се бе интересувал от този въпрос. Беше твърдо убеден, че е неправилна ширещата се практика да се разрешава алкохол и непрекъснато да се предписват големи дози опиум. И често се беше придържал към това свое убеждение, довеждало до положителни резултати.
	[*267 _Джон Уеър_ (1795–1864), написал труда „Бележки относно историята и лечението на делириум тременс“, излязъл през 1831 г. в списание „Медицинско общество на Масачузетс“. — Б.пр.]
	„Човекът е в болестно състояние — мислеше си той, — но все още има силен организъм. Предполагам, че Булстроуд проявява благотворителност към него. Странно е как проявите на суровост и топлота могат да съжителстват в човешката природа. Булстроуд изглежда най-малко състрадателният човек, когото познавам, но не си жали труда, а е похарчил и много пари за благотворителни цели. Предполагам, че има някакъв нюх да усеща на кого държи Бог — изглежда, е решил, че към мене Бог е безразличен.“
	Този изблик на горчивина идваше от пълноводен източник и с приближаването на доктора към Лоуик Гейт все повече нарастваше в потока на мислите му. Не се беше прибирал вкъщи от разговора си с Булстроуд сутринта, след което пратеникът на банкера го намери в болницата. Сега за пръв път се връщаше у дома без всякакъв определен план в подсъзнанието, вдъхващ му надеждата, че ще намери достатъчно пари, за да се спаси от предстоящото лишаване от всичко, което правеше семейния му живот поносим — от онова, дето спасяваше двамата с Розамонд от пълното отчуждение, когато ще са принудени да осъзнаят колко малко могат да значат един за друг. За Лидгейт бе по-поносимо да живее без нежност, проявявана към него, отколкото да съзнава, че собствената му нежност не може да замести в съзнанието на съпругата му липсата на толкова други неща. Ударите по гордостта му, отминалите и предстоящите унижения бяха извънредно болезнени, но те сякаш бяха незабележими пред по-голямата болка, притъпила всичко останало — болката да разбере, че Розамонд ще започне да вижда у него единствено човека, причинил й разочарование и нещастие. Никога по-рано не бе ценял онова, което може да подслади нищетата, и никога не бе мислил по този въпрос. Ала сега започна да си представя как две същества, които се обичат и имат сродна нагласа, биха могли да се шегуват с бедната си мебелировка, както и с пресмятанията докога ще могат да си позволяват яйца и масло. Но представата за подобна поезия бе толкова далече от него, както и безгрижието на златния век. Съзнанието на горкичката Розамонд не бе толкова широко, за да се задоволи с дребен разкош. Той слезе от коня си в много мрачно настроение и влезе вкъщи с едничката приятна мисъл за вечерята си, като си мислеше, че до края на вечерта ще е разумно да съобщи на Розамонд за отправената молба към Булстроуд и за отказа. Би било добре да не губи време и да я подготви за най-лошото.
	Ала вечерята му трябваше доста да почака, докато той стигне до нея. Защото още с влизането си видя, че агентът на Доувър е изпратил човек в къщата, и когато докторът го попита къде е мисис Лидгейт, той му отговори, че е в спалнята. Докторът се качи горе и завари Розамонд просната на леглото, бледа и безмълвна, напълно безответна на думите и погледите му. Лидгейт приседна до леглото и като се надвеси над нея, й каза едва ли не с молитвен стон:
	— Прости ми за това страдание, моя бедна Розамонд! Нека само да се обичаме.
	Тя го погледна безмълвно, все още с безизразно печално лице, но сълзите започнаха да напират в сините й очи, а устните й да потрепват. На силния мъж му се насъбра твърде много да изстрада в един ден. Той склони глава до нейната и зарида.
	Не я възпря да отиде при баща си рано на другия ден — като че ли нямаше правото да я възпира да прави каквото поиска. След половин час Розамонд се върна и заяви, че мама и тате искали тя да отиде при тях, докато нещата били в това окаяно състояние. Папа казал, че не може да направи нищо по отношение на дълга — ако плати този, щели да последват още много други. По-добре било отново да се прибере при тях, докато Лидгейт й осигури удобен дом.
	— Имаш ли нещо против, Тършиъс?
	— Прави каквото искаш — отговори Лидгейт. — Но нещата още не са стигнали до най-лошото. Няма защо да се бърза.
	— Ще отида там утре — отговори Розамонд. — Искам да си опаковам дрехите.
	— О, на твое място бих изчакал повече — не се знае какво може да се случи — отговори жлъчно Лидгейт. — Може да си прекърша врата и това ще улесни нещата за тебе.
	Неблагоприятно както за Лидгейт, така и за Розамонд бе обстоятелството, че нежността му към нея, бликваща спонтанно, но и добре премислена, неизбежно се накърняваше от подобни изблици на ярост, иронични или укорителни. Тя ги смяташе за напълно неоправдани, така че имаше опасност поради отвращението, което такава изключителна грубост предизвикваше у нея, да не може да приеме много по-силната му нежност.
	— Разбирам, че не искаш да си ида — каза тя с хладна кротост. — Защо не го кажеш направо, без тази ярост? Ще остана, докато ти сам ме помолиш да си тръгна.
	Лидгейт не каза нищо повече, но продължи да посещава пациентите си. Чувстваше се смазан и сломен, а под очите му се появиха тъмни кръгове, които по-рано Розамонд не бе забелязвала. Тя не смееше да го погледне. Тършиъс по такъв начин приемаше нещата, че те й изглеждаха още по-страшни.


>>	Глава 70

E>
P>
	Постъпките ни неотклонно
	вървят подир нас.
	Каквото сме били преди,
	прави днешното ни „аз“.
P$
E$

	Първата задача на Булстроуд, след като Лидгейт си тръгна от Стоун Корт, бе да пребърка джобовете на Рафълс, защото бе сигурен, че там ще намери следи от посетените места под формата на разписки от хотели, където е отсядал, и те ще покажат дали наистина е казал истината, като е заявил, че пристигал направо от Ливърпул, защото бил болен и нямал пари. Там имаше най-различни разписки, натъпкани в тефтера му, но на никоя от тях нямаше данни за отсядане някъде с дата след Коледа, освен една от същата сутрин. Тя бе сгъната заедно с рекламна листовка за конски пазар в един от страничните му джобове и на нея бе написана сумата за тридневно отсядане в Билкли, където се е състоял пазарът — градче на поне четирийсет мили разстояние от Мидълмарч. Сумата бе висока и тъй като Рафълс не носеше никакъв багаж, вероятно е оставил куфара си, за да покрие разноските и да спести пари за път, защото кесията му бе празна и само в джобовете му имаше дребни монети.
	Булстроуд изпита чувство за сигурност от тези доказателства, че Рафълс наистина е стоял далече от Мидълмарч след паметното му посещение по Коледа. Твърде отдалечен от града и озовал се сред хора, които не познават Булстроуд, какво ли удовлетворение би било за самомнителната му природа и склонността да тормози да разпространява стари разобличаващи истории за някакъв си банкер от Мидълмарч? И как това би навредило на Булстроуд, ако наистина се е раздрънкал? Главното сега бе да бди над него, докато има опасност от издайнически лудешки изблици, от онзи необясним подтик да говори, който сякаш се бе проявил пред Кейлъб Гарт. Ала Булстроуд изпитваше голямо безпокойство да не би при вида на Лидгейт у Рафълс да се пробуди вътрешно желание да говори. Банкерът пожела да будува цяла нощ сам до него, като единствено помоли икономката да легне облечена, за да дойде веднага, щом я повика, ала иначе изтъкна собственото си нежелание да спи, както и загрижеността да изпълни указанията на лекаря. Той наистина ги спази най-добросъвестно, макар че Рафълс непрекъснато молеше за бренди, като заявяваше, че потъвал, че земята се разтваряла пред него. Болният беше неспокоен и сънят бягаше от него, но продължаваше да е в съзнание и все така трепереше от страх. След като му се предложи храна според заръките на Лидгейт, която отблъсна, но му се отказаха други неща, за които настояваше, той сякаш насочи ужаса си към Булстроуд, като го умоляваше да не се гневи, да не му отмъщава с налагане на глад, и се кълнеше с най-силни клетви, че не е продумал за него ни дума пред жив човек. Булстроуд си помисли, че не би искал Лидгейт да дочуе дори и такива приказки. Ала по-обезпокоителната проява на резки промени в състоянието на делириум беше това, че призори Рафълс сякаш изведнъж си въобрази, че до него седи лекар, и се обърна към него да му каже, че Булстроуд се опитвал да го умори от глад, за да си отмъсти за разкриването на тайната, която всъщност той не бил казал на никого.
	Вродената деспотичност и решимост на Булстроуд му помогнаха в случая. Крехкият на вид човек, самият той силно разстроен, почувства необходимия подтик в напрегнатото положение през тази трудна нощ и утрин — макар че имаше вид на раздвижил се оживял мъртвец, съвсем изстинал, който удържа нещата само със студената си невъзмутимост, — и мозъкът му заработи трескаво, като съобразяваше какво може да го предпази и да му осигури безопасност. Каквито и молитви да отправяше към небето, каквито и признания да правеше дълбоко в себе относно мъчителното душевно състояние на този човек, какъвто и дълг да изпитваше да приеме предопределеното божие наказание, вместо да желае да причини зло на друг с опита да прикрие дадени думи, като ги отдаде на психическото състояние, представите за събитията, които желаеше да се случат, напираха и се нижеха с неудържима яркост в съзнанието му. Непрекъснатият поток от тези представи породи и самооправданието. Неизбежно бе да види в смъртта на Рафълс своето избавление. Какво всъщност означава смъртта на това жалко същество? Той не се е покаял… ала нима някой обществен престъпник се разкайва?… И все пак законът решава съдбата му. Ако в случая провидението отреди смърт, не е грях от страна на банкера да желае тази смърт като очакван изход… щом не е посегнал с ръка да я ускори… щом най-добросъвестно изпълнява предписанията. Дори и тук обаче би могло да се допусне грешка. Предписаното от човешка ръка е нещо несигурно. Лидгейт спомена, че лечението ускорявало смъртта… а защо не и неговият метод на лечение? Разбира се, намерението е от решаващо значение, когато става дума за добро и зло.
	Целта на Булстроуд беше да не смесва намеренията с желанията си. Вътрешно си казваше, че иска да спазва заръките. Защо му трябва да оспорва полезността им? Всичко идваше от скритото му желание — то го подтикваше към неуместен скептицизъм, засилваше се от недоверие в лечението, от всяка неяснота, която подсказва липса на законност. И все пак се придържаше към предписанията.
	Безпокойството му непрекъснато се насочваше към Лидгейт и споменът му какво се беше случило помежду им предишната сутрин сега предизвикваше у него усещания, които изобщо не бе изпитал по време на срещата. Тогава изобщо не се притесни от силната тревога на Лидгейт, предизвикана от предложените промени в болницата, нито от собствената си неотзивчивост към молбите на доктора, която всъщност според него бе напълно оправдан отказ да се даде голяма сума. В съзнанието си той се върна към тази сцена с усещането, че вероятно е превърнал Лидгейт в свой враг, но сега бе обзет от желанието да го спечели на своя страна или поне да събуди у него силно чувство, че му е задължен. Банкерът съжали, че веднага не е прибягнал до един — макар и неразумен — благотворителен жест. Защото в случай на неприятни подозрения или дори осъзнаване на истината поради бълнуванията на Рафълс Булстроуд би разчитал на защита от страна на Лидгейт поради проявеното великодушие. Ала тези съжаления вероятно идваха твърде късно.
	Странна, жалка бе тази вътрешна борба в душата на един дълбоко нещастен човек, години наред копнял да е по-извисен, отколкото е всъщност, човек, който бе укротил себичните си страсти, обличайки ги в строги мантии, и се бе движил с тях като сред благочестиви хористи, ала сега, когато те бяха обзети от ужас и песнопението им бе секнало, започнаха да наддават жалки писъци за спасение.
	Денят се бе преполовил, когато Лидгейт пристигна. Възнамерявал да дойде по-рано, но го задържали, обясни той. Булстроуд забеляза сломения му вид. Ала докторът веднага се залови със състоянието на болния и разпита подробно какво се е случило междувременно. Рафълс бе още по-зле, почти не приемаше никаква храна, непрестанно се будеше или бълнуваше, но още не буйстваше. Въпреки тревожните очаквания на Булстроуд, той почти не обърна внимание на докторското присъствие и продължи да приказва или мърмори несвързано.
	— Какво мислите за него? — попита Булстроуд, когато останаха насаме.
	— Симптомите са се засилили.
	— Значи, нямате големи надежди, така ли?
	— Напротив, все още смятам, че ще се съвземе. Пак ли ще останете при него? — попита Лидгейт, като в упор погледна Булстроуд, от което той се притесни, макар че всъщност въпросът не бе предизвикан от догадки и съмнения.
	— Да, така възнамерявам — отговори Булстроуд, който се владееше и говореше предпазливо. — Мисис Булстроуд е уведомена относно причините за отсъствието ми. Мисис Ейбъл и съпругът й нямат достатъчен опит, за да останат съвсем сами, а пък и подобни задължения не се включват в работата им. Имате нови предписания, предполагам.
	Главното ново предписание от страна на Лидгейт беше да се дават на пациента извънредно умерени дози опиум, ако безсънието му продължи няколко часа. Докторът бе предвидил да донесе опиум в джоба си и даде най-точни указания на Булстроуд относно дозите и кога точно да се спрат. Той наблегна на опасността, ако не се спрат навреме. И отново повтори предписанието си за пълната забрана на алкохол.
	— Както виждам в случая — заключи той, — състоянието на наркоза е това, от което най-много се страхувам. Той може да издържи дори без много храна. Организмът му е достатъчно силен.
	— Самият вие изглеждате болен, мистър Лидгейт… нещо необичайно, напълно нетипично за вас, откакто ви познавам — отбеляза Булстроуд, като прояви загриженост за разлика от пълното безразличие предния ден, също както сегашното пренебрегване на голямата му умора бе несвойствена в сравнение с привичната му загриженост за собственото здраве. — Страхувам се, че сте сломен.
	— Да, така е — съгласи се Лидгейт рязко, като взе шапката си и се приготви да си върви.
	— Боя се, че има нещо ново — каза Булстроуд, заинтригуван. — Моля ви, седнете.
	— Не, благодаря — отговори Лидгейт с нотки на hauteur*268. — Казах ви вчера какво е положението ми. Нямам какво друго да добавя освен това, че съдебното решение влезе в сила и се изпълнява в къщата ми. Човек може да изрази голяма тревога само с едно изречение. Сега ще ви кажа довиждане.
	[*268 _Hauteur_ (фр.) — високомерие, гордост. — Б.пр.]
	— Почакайте, мистър Лидгейт, почакайте! — възпря го Булстроуд. — Обмислих отново въпроса. Вчера бях изненадан и не се замислих достатъчно. Мисис Булстроуд се безпокои за племенницата си, а аз самият много ще съжалявам, ако настъпи бедствена промяна в положението ви. Към мене се отправят много искания, но като размислих, реших, че е редно да направя известно самопожертвование, вместо да ви оставя в беда. Доколкото си спомням, вие казахте, че хиляда лири ще ви стигнат да се освободите напълно от задълженията си и да стъпите на крака.
	— Така е — потвърди Лидгейт, като сърцето му заби лудо от радост и той забрави за всичко останало. — Тази сума ще покрие всичките ми дългове и ще ми остане малко в запас. Ще се погрижа начинът ни на живот да стане по-пестелив. А лека-полека и практиката ми на лекар може да потръгне.
	— Ако изчакате за миг, мистър Лидгейт, ще ви напиша чек за тази сума. Добре разбирам, че за да има полза от оказаната помощ, тя трябва да разреши всички затруднения.
	Докато Булстроуд пишеше, Лидгейт се извърна към прозореца, замислен за дома, за живота си, чието добро начало ще се спаси от провал, чиито добри намерения ще продължат.
	— Може да ми дадете уверение, написано на ръка, мистър Лидгейт — каза банкерът, като пристъпи към него с чека. — А лека-полека, надявам се, ще бъдете в състояние постепенно да ми се издължите. Междувременно изпитвам голямо удоволствие от мисълта, че ще бъдете освободен от всякакви грижи.
	— Много съм ви признателен — отговори Лидгейт. — Вие ми възвърнахте надеждата да работя с радост и с изгледи за успех.
	Стори му се напълно естествено от страна на Булстроуд да преосмисли отказа си. Сегашното му решение съответстваше на по-великодушната страна от характера му. Ала когато докторът подкара в тръс крантата си, за да се прибере по-скоро вкъщи, да съобщи добрата новина на Розамонд и да вземе пари от банката, за да плати на посредника на Доувър, изведнъж неприятно му се мярна — сякаш крилата на черна поличба затъмниха съзнанието му — мисълта за промяната у него, настъпила през последните месеци и докарала го дотам сега направо да прелива от радост, че е изпаднал в силна зависимост, да прелива от радост, че е взел пари от Булстроуд за лични нужди.
	От своя страна банкерът почувства, че е направил нещо, за да отстрани една причина за тревога, но все пак съвсем не се усети по-спокоен. Не претегли на кантар нечестивата причина, поради която се бе загрижил за благополучието на Лидгейт, ала все пак бремето й се долавяше като впръскана отрова в кръвта му. Човек се заклева, но въпреки всичко не може да отстрани причините за нарушаване на клетвата. Нима той ясно възнамерява да я наруши? Съвсем не. Но желанията, които го подтикват да я наруши, напират неусетно у него, прокрадват се във въображението му и внасят успокоение точно в мига, когато си припомня причините за дадената клетва. Бързото възстановяване на Рафълс, който отново ще започне да прилага отвратителните си похвати — как би могъл Булстроуд да желае подобно нещо? Единствено представата за мъртвия Рафълс му носеше спокойствие и той скрито се молеше за този начин на избавление — само тогава, ако това е възможно, върху останалите дни от земния му живот няма да тегне заплахата от позор, който напълно би го сломил като оръдие на божията воля. Лекарската преценка на Лидгейт обаче не засилваше надеждата, че молитвите му ще бъдат чути. С напредването на деня Булстроуд започна да се гневи при мисълта за здраво вкопчения живот на този човек, който той би искал да потъне в мълчанието на смъртта. Неотстъпчивата воля обаче предизвикваше желанието да се сложи край на такъв скотски живот, над който самата воля нямаше власт. Булстроуд скрито признаваше, че се изтощава прекалено много, че не би могъл да бди над болния тази нощ, а ще го остави на мисис Ейбъл, която, ако е необходимо, може да извика съпруга си.
	Към шест часа вечерта, след като Рафълс само от време на време бе изпадал в дрямка, от която се будеше с подновен ужас и непрекъснатите писъци, че потъвал, Булстроуд започна да му дава опиум според предписанията на Лидгейт. След като измина половин час или повече, той повика мисис Ейбъл и й каза, че се чувствал неспособен за по-продължително будуване. Налагало се да прехвърли болния на нейните грижи. А после повтори заръките на Лидгейт относно всяка отделна доза. Мисис Ейбъл не знаеше нищо за предписанията на Лидгейт. Тя просто бе носила и приготвяла исканото от Булстроуд и вършила всичко, което той й заръчваше. Сега започна да разпитва какво друго да прави, освен да дава опиум на болника.
	— Нищо друго засега, освен да му се дава супа или минерална вода. Можеш да идваш при мене за нови указания. Тази нощ няма да идвам в стаята на болния, освен ако не настъпи внезапен обрат. Ще викаш мъжа си на помощ, ако се наложи. А аз трябва да си легна рано.
	— Имате голяма нужда от това, сър, не се съмнявам — отбеляза мисис Ейбъл, — и вземете нещо по-укрепително от обичайното.
	Сега Булстроуд си отиде, без да се тревожи какво може да каже Рафълс в бълнуванията си, превърнали се в несвързано мърморене, което вероятно не би могло да предизвика опасни съмнения. Все пак налагаше се да поеме този риск. Първо слезе в облицованата с дърво гостна и започна да размишлява дали да не оседлае коня си, да се прибере вкъщи по луна и да престане да мисли за всякакви земни грижи. Съжаляваше, че не бе помолил Лидгейт да намине пак тази вечер. Докторът можеше сега да изрази друго мнение и да сметне, че Рафълс е изпаднал в по-безнадеждно състояние. Дали пък да не изпрати някого да повика Лидгейт? Ако положението на Рафълс наистина се влошава и той бавно умира, Булстроуд би могъл да си легне и да заспи с благодарност към провидението. Ала дали наистина е по-зле? Лидгейт може да пристигне и просто да заяви, че състоянието на Рафълс се променя според очакванията му, и да предвиди, че лека-полека болният ще заспи дълбоко и ще се оправи. Каква би била ползата да го вика тогава? Булстроуд изпита ужас от подобно насърчение. Ничии мнения и представи не можеха да потиснат у него единственото възможно убеждение, че ако се съвземе, Рафълс ще е съвсем същият човек като преди, с подновената сила на душевадник, така че ще принуди банкера да отведе надалече жена си, която ще прекара остатъка от живота си откъсната от близките и родното си място, като същевременно таи в душата си отчуждаващо я от него подозрение.
	По този начин, огрян единствено от светлината на камината, той прекара около час и половина в подобни противоречиви размишления, когато внезапно хрумнала му мисъл го накара да стане и да запали свещта до леглото, която бе донесъл. Всъщност бе се сетил, че не е казал на мисис Ейбъл кога трябва да се прекъснат дозите опиум.
	Взе свещника в ръка, но за дълго време остана неподвижен. Тя вече може да му е дала повече, отколкото бе предписал Лидгейт. Ала Булстроуд би могъл да е оправдан за това, че в сегашното си състояние на свръхпреумора е забравил част от наставленията. Качи се горе със свещ в ръка, без да съзнава дали трябва веднага да влезе в спалнята и да си легне, или трябва да отиде в стаята на болния, за да поправи грешката си. Поспря се в коридора с лице към стаята на Рафълс и го чу как стене и мърмори. Значи, не е заспал. Знае ли човек дали не е по-добре да не се спазва предписанието на Лидгейт, тъй като болният още беше буден?
	Влезе в своята стая. Преди още напълно да се е разсъблякъл, мисис Ейбъл почука на вратата. Той едва я открехна, за да чуе тихия й глас.
	— Извинете, сър, дали да не давам бренди или каквото и да е друго на нещастния човек? Чувствал, че потъва, и не ще да глътне нищо друго… малко сили ще има, ако гълта… не само опиум. Непрекъснато разправя, че все повече потъвал в земята.
	За нейна изненада мистър Булстроуд не отговори. У него се водеше вътрешна битка.
	— Струва ми се, че ще умре поради липса на помощ, ако продължава така. Когато се грижех за бедния ми господар, мистър Робинсън, непрекъснато му давах вино и бренди, при това всеки път пълна чаша — добави мисис Ейбъл с нотки на укор в гласа.
	Мистър Булстроуд отново не отговори веднага, така че тя продължи:
	— Не върви да се пести точно сега, когато хората са на прага на смъртта, нито пък вие бихте допуснали това, сър. Иначе ще му дам нашата бутилка ром, която си държим. Но да стоиш край болник, както вие стояхте, и да не направиш всичко по силите си…
	В този момент през процепа на вратата се провря ключ и мистър Булстроуд каза дрезгаво:
	— Това е ключът за избата. Там ще намериш много бренди.
	Рано сутринта, около шест, мистър Булстроуд стана и посвети известно време на молитви. Дали някой допуска, че съкровената молитва е в действителност искрена?… Че непременно стига до дъното на душата? Съкровената молитва се изрича наум, а думите изразяват същността на нещата. Кой би могъл да се обрисува точно какъвто е всъщност, дори в собствените си размишления? Булстроуд не бе още разплел в съзнанието си обърканите мисли през последните двайсет и четири часа.
	Ослуша се в коридора и чу силен хъркащ звук. После излезе в градината и огледа утринния скреж по тревата и по младите пролетни листа. Когато отново влезе вътре, се стресна, като видя мисис Ейбъл.
	— Как е болният… Спи, предполагам? — попита той с усилието да прозвучи бодро.
	— Заспал е много дълбоко, сър — отговори мисис Ейбъл. — Заспа постепенно някъде между три и четири часа. Бихте ли отишли да го видите? Смятам, че няма опасност да го оставя. Мъжът ми е излязъл в полето, а момиченцето има грижата за чайника.
	Булстроуд се качи горе. Само от един бегъл поглед разбра, че Рафълс не е потънал в укрепителен сън, а в сън, който все по-силно го тласка към бездната на смъртта.
	Огледа стаята и видя бутилка с малко бренди на дъното, както и почти празното шишенце опиум. Скри шишенцето и свали долу бутилката с бренди, като я заключи отново в избата.
	Докато закусваше, размишляваше дали да не се отправи с коня си веднага към Мидълмарч, или да изчака пристигането на Лидгейт. Реши да изчака и каза на мисис Ейбъл, че може да си върши работата — той щял да стои в стаята на болния.
	Докато седеше и наблюдаваше как причинителят на безпокойството му потъва безвъзвратно в мълчание, се почувства по-спокоен от всякога през изминалите безкрайни месеци. Съвестта му оставаше спокойна, загърната под крилото на тайната, която му се струваше като ангел, изпратен за избавлението му. Извади тефтера си да прегледа различните си бележки относно задачите, набелязани или отчасти изпълнени във връзка с напускането на Мидълмарч, и се замисли кои да отмени или да изпълни сега, когато отсъствието му ще е кратко. Някои икономии, които бе смятал за желателни, сега могат да се осъществят чрез временното му оттегляне от управлението, а освен това продължаваше да се надява, че мисис Късобан ще поеме голям дял от разходите за болницата. В такива размисли течеше времето, когато настъпи съществена промяна в хъркащото дишане и вниманието му изцяло се насочи към болния — това го подтикна да се замисли за отлитащия живот, който някога бе под негово подчинение. Беше се радвал тогава, че този живот е толкова низък, поради което може да го манипулира, както си иска. Тъкмо тази тогавашна радост сега го правеше щастлив, че такъв живот си отива.
	И кой би могъл да каже, че смъртта на Рафълс е била ускорена? И кой знаеше какво би могло да го спаси?
	Лидгейт пристигна в десет и половина, точно навреме, за да присъства на последните издихания. Когато влезе в стаята, Булстроуд забеляза внезапната изненада върху лицето на доктора, която не бе толкова учудване, а по-скоро осъзнаване, че преценката му не е била вярна. Лидгейт постоя няколко минути безмълвен до леглото, вперил поглед в умиращия човек, но с някаква потисната напрегнатост в лицето, която издаваше вътрешните му размишления.
	— Кога започна промяната? — попита той, насочил поглед към Булстроуд.
	— Аз не стоях при него тази нощ — отговори банкерът. — Бях прекалено уморен и го оставих на грижите на мисис Ейбъл. Тя каза, че се унесъл дълбоко някъде между три и четири часа. Когато дойдох около осем, вече беше почти в това състояние.
	Лидгейт не зададе повече въпроси, а само мълчаливо наблюдаваше болния, докато накрая каза:
	— Всичко свърши.
	Тази сутрин Лидгейт бе изпаднал в състояние на възвърнати надежди, обзет от чувство за свобода. Беше се заловил за работа с предишната си жар, като се чувстваше достатъчно силен да приеме всякакви несгоди в брачния си живот. Изпълнен бе със съзнанието, че Булстроуд се е проявил като благодетел към него. Ала случаят с болния го разтревожи. Не бе очаквал подобен край. И все пак не знаеше по какъв начин да отправи въпроси за случая към Булстроуд, без да го засегне. А ако разпита икономката… но има ли смисъл, та човекът е мъртъв. Сякаш не е нужно да загатва, че нечие невежество или непредпазливост са го убили. А в края на краищата и той може да е допуснал грешка.
	Двамата с Булстроуд подкараха конете си към Мидълмарч, като разговаряха за различни неща — главно за холерата, за това, доколко е възможно Камарата на лордовете да приеме законопроекта, и за твърдата решимост на политическите съюзи. Почти не разговаряха за Рафълс и Булстроуд само спомена между другото за необходимостта да се намери гроб до църквата в Лоуик, като отбеляза също, че доколкото знаел, бедният човек нямал никакви близки освен Риг, за когото казвал, че се държи враждебно към него.
	Когато се завърна вкъщи, Лидгейт бе посетен от мистър Феърбръдър. Предния ден пасторът бе извън града, ала мълвата, че в дома на Лидгейт се изпълнява съдебно решение, стигна до Лоуик вечерта, разпространена от мистър Спайсър, обущар и енорийски чиновник, който пък я бе чул от брат си, порядъчен акордьор на камбани от Лоуик Гейт. От онази вечер, когато Лидгейт бе излязъл заедно с Фред Винси от билярдната зала, мистър Феърбръдър бе започнал да си мисли доста печални неща за доктора. Да залагаш понякога или от време на време в „Зеленият дракон“, би могло да е дреболия за някои мъже, ала за Лидгейт бе поредният признак, че вече не е същият човек. Беше започнал да прави неща, към които по-рано изпитваше неимоверно презрение. Каквито и дребни разочарования в брака му, за които бе подочул разни глупашки клюкарски дрънкания, да бяха причината за промяната, мистър Феърбръдър усещаше, че тя се дължи главно на дълговете, все по-открито обсъждани, и пасторът започна да се безпокои, че всякакви представи за множеството приятели и оказваната подкрепа на Лидгейт са напълно измамни. След като опитът му да го предразположи към откровения бе отблъснат, Феърбръдър се отказа да пробва отново. Ала вестта, че съдебното решение вече се изпълнява в дома на Лидгейт, подтикна пастора да преодолее неохотата си.
	Лидгейт тъкмо бе изпратил един беден пациент, чийто медицински случай много го интересуваше, и сега пристъпи напред с протегната ръка и бодро оживление, което изненада мистър Феърбръдър. Нима това поведение също е опит да се отблъсне съчувствието и помощта? Както и да е, той все пак ще му предложи съчувствието и помощта си.
	— Как си, Лидгейт? Дойдох да те видя, защото дочух нещо за тебе, което ме разтревожи — каза пасторът съвсем по братски, но без всякакви нотки на укор.
	Двамата бяха вече седнали и Лидгейт веднага му отговори:
	— Знам какво имаш предвид. Чул си, че се изпълнява съдебно решение в дома ми, нали?
	— Да. Вярно ли е това?
	— Беше вярно — заяви Лидгейт непринудено, сякаш вече не се разстройваше да говори за случилото се. — Но опасността отмина — дългът е платен. Отървах се от затрудненията си. Ще се освободя от дълговете си и ще мога, надявам се, да започна наново с нови идеи.
	— Много съм доволен да чуя това — зарадва се пасторът, като се отпусна назад в стола и заговори с тихия отривист глас на отдъхнал си от тревогата човек. — Дори добра новина в „Таймс“ не би могла така да ме зарадва. Признавам, че дойдох при тебе със свито сърце.
	— Благодаря за гостуването — топло му отвърна Лидгейт. — Още повече се радвам на сърдечността ти, защото се чувствам щастлив. Безспорно бях доста съкрушен. Опасявам се, че последствията все още ще ми тежат — добави той с печална усмивка, — но сега само се радвам, че съм се отървал от примката.
	Мистър Феърбръдър замълча за миг, а после заяви със сериозен глас:
	— Приятелю, позволи ми да ти задам един въпрос. Извини ме, ако проявявам дързост.
	— Не мисля, че ще ме питаш нещо, което ще ме нарани.
	— В такъв случай… това е важно, за да ми е спокойна душата… Ти не си допуснал, надявам се… заради заплащането на сегашните си дългове да направиш друг дълг, който още повече ще те мъчи оттук нататък, нали?
	— Не, не съм — отговори Лидгейт, като леко се изчерви. — Всъщност няма причина да не споделя… тъй като това вече е факт… че човекът, на когото съм задължен, е Булстроуд. Той ми отпусна доста голяма сума… хиляда лири… и е в състояние да изчака връщането им.
	— Е, това е наистина великодушна постъпка — възкликна мистър Феърбръдър, който се помъчи да похвали човек, когото не харесваше. Неговата деликатност не му позволи да припомни предупрежденията си, които винаги бе отправял към Лидгейт, да избягва всякакви лични взаимоотношения с Булстроуд. И веднага добави: — Естествено е Булстроуд да се интересува от твоето благосъстояние, след като ти му съдействаше по такъв начин, че вероятно доходът ти намаля, вместо да нарасне. Радвам се да чуя, че е оценил това обстоятелство.
	Лидгейт се почувства неловко от тези добронамерени предположения. Те събудиха у него смътното безпокойство, потрепнало мъгляво у него само преди няколко часа, че подбудите на Булстроуд за внезапното му благодеяние непосредствено след проявеното най-хладно безразличие са може би просто егоистични. И затова той отмина тези предположения с мълчание. Не му се искаше да разказва как се е стигнало до дълга, но въпреки че пасторът бе премълчал едно важно обстоятелство, Лидгейт си припомни по-ясно от всякога как някога беше твърдо възнамерявал никога да не допуска да е лично задължен на Булстроуд.
	Вместо да отговори, докторът започна да разказва за предвижданите икономии и за това, че започнал да гледа на живота си по съвсем различен начин.
	— Ще отворя лекарски кабинет — каза той. — Направих неуспешен опит в това отношение. И ако Розамонд няма нищо против, ще си наема помощник. Не обичам тези неща, но ако се вършат добросъвестно, в тях всъщност няма нищо недостойно. Преживях голямо унижение, така че малките пречки ще изглеждат лесни за преодоляване.
	Горкият Лидгейт! Фразата „ако Розамонд няма нищо против“, която неволно му се изплъзна като важно съображение, бе твърде показателна за хомота, в който бе впрегнат. Ала мистър Феърбръдър, приел с голямо въодушевление надеждите на Лидгейт, без да знае нищо определено за приятеля си, което да буди мрачни предчувствия, си тръгна, след като го поздрави за избавлението с голяма топлота.


>>	Глава 71

E>
	__Помпей__
	… в Стаята на гроздовете, така я наричаме, където вие най си обичате да седите. Кажете, обичате или не?

	__Фрът__
	Обичам. Приятна стая. Просторна и топла зиме.

	__Помпей__
	Така, отлично! Тук се говорят истини.
@	Мяра за мяра*269
	[*269 Цитатът е от действие ІІ, първа сцена. Превод Валери Петров. Изд. Захарий Стоянов, С., 2010, с. 338. — Б.пр.]
E$

	Пет дни след смъртта на Рафълс мистър Бамбридж си стоеше преспокойно под големия свод пред двора на „Зеленият дракон“. Той не бе любител на самотните съзерцания, но сега тъкмо бе излязъл от заведението, а който и да е човек, застанал спокойно под свода в ранния следобед, непременно ще събере компания, също както би събрала гугутката, намерила нещо за кълване. В случая не се предлагаше нищо за ядене, ала разумът подсказваше, че се открива възможност за духовна храна под формата на пикантни клюки. Мистър Хопкинс, кроткият манифактурист, пръв съобрази какво се предлага там, защото бе най-петимен за малко мъжки разговори, тъй като купувачите му бяха главно жени. Мистър Бамбридж бе донякъде рязък с манифактуриста, макар че усещаше колко се радва Хопкинс да си побъбри с него, но той нямаше никакво намерение да си хаби думите на вятъра за такъв човек. Скоро обаче се събра групичка от по-лични слушатели — или случайно отбили се от пътя минувачи, или някои, нарочно дошли да разберат дали не се случва нещо особено в „Зеленият дракон“. Така че мистър Бамбридж бе много доволен да разкаже какви ли не впечатляващи неща за хубавите жребци, които е видял, както и за направените пазарлъци по време на пътуването си на север, откъдето се връщаше. Той увери присъстващите господа, че ако могат да му покажат чистокръвна кобила и жребец като тези, които видял в Донкастър, ще направи каквото пожелаят. А освен това една двойка черни атове, които се канел да впрегне в каретата, силно му напомняли за друга двойка, която продал през 1819 година за стотина гвинеи на Фокнър, а Фокнър взел, че ги продал за сто и шейсет само два месеца по-късно — всеки посредник, на когото му стиска, може да отрече това твърдение, като се възползва от възможността да нарича мистър Бамбридж с какви ли не нецензурни думи, докато му пресъхне устата.
	Когато разговорът стигна до тази точка на оживление, изведнъж се появи мистър Франк Холи. Той не бе човек, който би накърнил достойнството си, като се мотае в „Зеленият дракон“, но понеже случайно минаваше по главната улица и зърна Бамбридж от другата страна, пусна широката си крачка, за да попита търговеца на коне дали е намерил първокласния кон за двуколка, който обещал да потърси. Бамбридж му каза, че само трябва да види един сив жребец, избран на пазара в Билкли — ако този кон не отговарял напълно на изискванията му, значи, Бамбридж не разбирал нищо от коне, което бе направо недопустимо. Мистър Холи, застанал с гръб към улицата, се уговаряше кога да види коня и да го изпробва, когато по улицата бавно мина един конник.
	— Булстроуд! — едновременно тихо възкликнаха двама-трима души, а един от тях, манифактуристът, почтително добави към възклицанието „мистър“, но никой от тях не вложи във възклицанието си нещо особено — все едно бяха казали „дилижансът от Ривърстоун“, ако каретата действително се бе появила в далечината. Мистър Холи хвърли небрежен поглед към отминаващия Булстроуд, но когато Бамбридж го проследи с поглед, върху лицето му се изписа саркастична гримаса.
	— По дяволите, сетих се за нещо! — заговори той, като малко сниши глас. — Натъкнах се и на нещо друго в Билкли освен на коня ви за двуколката, мистър Холи. Научих страхотна история за Булстроуд. Знаете ли как е забогатял? Всеки господин, който иска да чуе любопитната историйка, може да я чуе от мене без пари. Ако всички получават заслуженото си, на Булстроуд можеше да му се наложи за изрича молитвите си в Ботъни Бей*270.
	[*270 _Ботъни Бей_ — колония за каторжници в Австралия. — Б.пр.]
	— Какво искаш да кажеш с това? — попита мистър Холи, като пъхна ръце в джобовете си и влезе по-навътре под свода. Ако Булстроуд се окаже негодник, значи, Франк Холи е бил прозорлив човек.
	— Чух го от един там, бил стар авер на Булстроуд. Ще ви кажа първо къде го срещнах — рече Бамбридж, като внезапно размаха показалец. — Беше на разпродажбата в дома на Ларчър, но тогава се разминахме… изплъзна ми се някъде… очевидно е следял Булстроуд. Та той ми разправяше, че може да изнуди Булстроуд да му даде всякаква сума, знаел всичките му тайни. Взе, че се раздрънка в Билкли. Бая си пийва. Хич не мисля, че се кани да издаде съучастниците си, но е от тия, дето се фукат, непрекъснато се бият в гърдите, какви ли няма да ги издума, за да спечели пари. Човек трябва да знае кога да спре — мистър Бамбридж изрече последните думи с отвращение, доволен, че неговите хвалби са в рамките на благоприличието.
	— Как се казва този човек? И къде може да се намери?
	— Колкото до това, къде може да се намери, оставих го в една странноприемница, но се казва Рафълс.
	— Рафълс ли! — възкликна мистър Хопкинс. — Та вчера бях снабдител за погребението му. Погребаха го в Лоуик. Мистър Булстроуд вървеше след ковчега му. Много прилично погребение.
	През цялата групичка премина тръпка. Мистър Бамбридж изрече възклицание, в което „пес“ бе най-меката дума, а мистър Холи, свъсил вежди и навел напред глава, възкликна:
	— Какво?… Къде е умрял този човек?
	— В Стоун Корт — отговори манифактуристът. — Икономката твърди, че бил роднина на господаря. Отишъл там съвсем болен в петък.
	— Амии, аз в сряда обърнах чашка с него — обади се Бамбридж.
	— Преглеждал ли го е някакъв доктор? — попита мистър Холи.
	— Да, мистър Лидгейт. Мистър Булстроуд стоял една нощ при него. Умрял на третата сутрин.
	— Разправяй, Бамбридж — настойчиво го подкани мистър Холи. — Какво разказа този човек за Булстроуд?
	Групата беше вече нараснала, а присъствието на градския главен чиновник гарантираше, че там може да се чуе нещо интересно. Мистър Бамбридж разказа историята си в присъствието на седем души. Тя включваше това, което вече знаем, наред с фактите относно Уил Ладисло, но бе малко разкрасена и с добавки. Именно онази история, за която Булстроуд толкова се опасяваше да не се разнесе, като се надяваше да бъде погребана навеки с трупа на Рафълс — онзи преследващ го дух на миналия му живот, от който сега, когато минаваше покрай свода, смяташе, че провидението го е отървало. Да, провидението. Той още не бе признал пред себе си, че е направил всичко, което може да се предприеме, за да предотврати разкритието. Смяташе, че просто е приел това, което му се е предлагало. Невъзможно бе да се докаже, че е извършил нещо, ускорило отлитането на душата на този човек.
	Ала мълвата за Булстроуд се разнесе из Мидълмарч подобно на пушек. Мистър Франк Холи искаше да удостовери слуха и изпрати доверен помощник в Стоун Корт уж да разпита за сеното, но всъщност да научи всичко възможно от мисис Ейбъл за Рафълс и болестта му. По този начин той разбра, че мистър Гарт е закарал човека до Стоун Корт в двуколката си. Веднага след тази новина мистър Холи намери повод да се срещне с Кейлъб, като го посети в кантората уж да го попита дали има време за един оглед, ако се наложи, а после между другото разпита за Рафълс. Кейлъб не изрече ни една враждебна дума срещу Булстроуд, но бе принуден да признае обстоятелството, че през изминалата седмица е отказал да работи за него. Мистър Холи си направи своите умозаключения и понеже бе сигурен, че Рафълс е разказал историята си на Гарт, в резултат на което предприемачът е отказал да работи за Булстроуд, няколко часа по-късно той съобщи за всичко това на мистър Толър. Новината започна да се предава от човек на човек и постепенно загуби характера на умозаключение, а се възприе като вест, чута направо от устата на Кейлъб, така че дори един добросъвестен хроникьор би заключил, че Кейлъб е главният осведомител за злодеянията на Булстроуд.
	Мистър Холи бързо схвана, че в случая законът няма за какво да се залови — нито относно разкритията на Рафълс, нито във връзка с обстоятелствата на неговата смърт. Той отиде на кон до Лоуик, за да огледа архивите и да обсъди всичко с мистър Феърбръдър, който не бе по-учуден от адвоката, че за Булстроуд е излязла наяве грозна истина, макар че винаги е бил достатъчно справедлив да не стига до лоши изводи за банкера поради антипатията си. Ала докато те двамата обсъждаха въпроса, друга догадка неусетно се промъкна в съзнанието на мистър Феърбръдър, хрумнала му още преди в Мидълмарч открито да се заговори, че всичко било ясно като „две и две четири“. Разсъждавайки върху основанията, предизвиквали у Булстроуд ужас от Рафълс, изведнъж свещеникът си помисли, че този ужас може и да е тласнал банкера да прояви великодушие към лекаря. И макар че Феърбръдър изобщо не допускаше мисълта Лидгейт да е приел заема като подкуп, обзе го лошото предчувствие, че усложнените събития могат да окажат отрицателно въздействие върху репутацията на доктора. Той разбра, че засега мистър Холи не знае нищо за внезапното изплащане на дълга, така че се стараеше по всякакъв начин да отклони разговора от тази тема.
	— Еее — въздъхна накрая пасторът в желанието си да сложи край на безконечния разговор как точно са стояли нещата, макар че нищо не можеше да се докаже по законен път, — това е много странна история. Значи, нашият безгрижен Ладисло имал сложно генеалогично дърво! Дръзка независима млада дама и полски патриот музикант бяха доста подходящо потекло за него, но никога не съм си представял, че ще се намеси и евреин, съдържател на заложна къща. Човек не знае какво може да излезе от всичко това. Трябва да се изяснят някои тъмни подробности.
	— Точно каквото очаквах — заяви мистър Холи, като възседна коня си. — Проклета чужда кръв — еврейска, корсиканска или циганска.
	— Знам, че за тебе Ладисло е черна овца, Холи. Но всъщност е безобиден скромен човек — усмихнато заяви мистър Феърбръдър.
	— Гледай ти! Тук се проявява слабостта ти към вигите — отбеляза мистър Холи, който често заявяваше с извинителен тон, че пустият му Феърбръдър бил такъв приятен, сърдечен човек, че можеш дори да го вземеш за тори.
	Мистър Холи се прибра вкъщи с убеждението, че участието на Лидгейт в лечението на Рафълс е обстоятелство, което се отнася единствено до Булстроуд. Ала вестта, че Лидгейт не само е успял да спре изпълнението на съдебното решение вкъщи, но и да изплати всичките си дългове в Мидълмарч, се разпространяваше бързо, като предизвикваше догадки и реплики, които придаваха на мълвата нова тежест и смисъл и скоро тя стигна до слуха и на други хора освен до мистър Холи, които бяха достатъчно схватливи да видят съществена връзка между внезапното опаричване и желанието на Булстроуд да потули всякакъв скандал от страна на Рафълс. Че парите са дошли именно от Булстроуд, всеки би могъл съвсем безпогрешно да се досети, дори и да нямаше явни доказателства. Защото дълго преди това навсякъде се носеха слухове относно делата на Лидгейт и мълвата, че нито тъстът му, нито собственото му семейство биха направили нещо за него, а колкото до явното доказателство, то бе дадено не единствено от чиновник в банката, но и от самата чистосърдечна мисис Булстроуд, която споменала за заема пред мисис Плимдейл, а тя от своя страна веднага казала новината на снаха си от семейство Толър, след което клюката стана обществена тайна. Цялата история толкова се разду, че бяха необходими вече`ри, на които да се подхранва, така че изведнъж бяха отправени и приети много покани поради разразилия се скандал относно Булстроуд и Лидгейт. Съпруги, вдовици, както и самотни дами грабваха ръкоделието си и хукваха по гости по-често от всякога. А като се започне от заведения като „Зеленият дракон“ и се стигне до кръчмата на Долъп, общественото оживление там до такава степен нарасна, че не би могло да се стигне до подобна възбуда дори и да се обсъждаше въпросът дали лордовете ще отхвърлят законопроекта.
	Защото за всички бе съвсем ясно, че някаква подмолна причина стои на дъното на банкерската щедрост към Лидгейт. Всъщност почти веднага мистър Холи покани подбрана компания, която включваше двамата медици, заедно с мистър Толър и мистър Ренч, за да обсъдят незабавно вероятностите около смъртта на Рафълс, като им предаде всички подробности, чути от мисис Ейбъл, във връзка със смъртния акт, изготвен от Лидгейт, че смъртта настъпила вследствие на delirium tremens. Ала медицинските лица, които твърдо застъпваха старата практика за лечението на тази болест, заявиха, че не виждат нищо в изложените подробности, което би предизвикало очевидни съмнения. И все пак нравствените причини за съмненията оставаха — това бяха безспорно силните основания на Булстроуд да се отърве от Рафълс, както и обстоятелството, че тъкмо в този критичен момент е оказал на Лидгейт финансова помощ, макар от доста време вероятно да е знаел за нуждата му, ала най-вече надделяваше безпрекословната увереност, че Булстроуд е напълно безсъвестен, както и липсата на увереност, че Лидгейт не би могъл лесно да бъде подкупен, подобно на всеки друг високомерен човек, изпаднал в безпаричие. Дори ако парите са дадени само за да накарат доктора да си държи езика зад зъбите относно скандала в предишния живот на Булстроуд, това обстоятелство вече представяше Лидгейт в отвратителна светлина, защото той отдавна бе предизвиквал презрение, че се подчинява на волята на банкера само и само за да се открои с работата си пред другите и да принизи по-възрастните представители на професията. Така че макар и да не намериха очевидни признаци за вина, подбраната група се разпръсна с усещането, че цялата тази работа със смъртта в Стоун Корт доста „намирисва“.
	Ала смътните подозрения за недоказана вина, достатъчно силни, за да предизвикват поклащания на главата и остри недомлъвки дори и сред най-издигнатите професионални люде, се развихриха с пълна сила сред простолюдието, където фактите отстъпваха пред фантазията. Там всеки предпочиташе да предполага как стоят нещата, вместо да ги знае със сигурност, така че много скоро предположенията зазвучаха по-убедително от действителните събития, като смело включваха и недостоверното. В общата маса от фантасмагории някои хора включиха дори и по-допустимия скандал относно предишния живот на Булстроуд, също както се налива масло в огъня на раздумките, за да се получат най-фантастични и невъобразими форми.
	Такава беше общата нагласа, наложена от мисис Долъп, енергичната собственица на кръчмата „Халбата“ на улица „Клане“, която често трябваше да възроптава срещу прагматичното плиткоумие на някои посетите, склонни да смятат, че техните сведения от външния свят съвсем не са по-маловажни от онова, което се „пръкнало“ в нейното съзнание. И тя самата не знаеше точно по какъв начин е узнала, ала й било като написано пред очите с тебешир върху тъмна дъска как Булстроуд рекъл, че „ако косата му попиела чернотата в сърцето му, щял да я оскубе до корен“.
	— Това е доста странно — отговори мистър Лимп, вглъбен обущар със слабо зрение и писклив глас. — Ами че аз прочетох в „Тръмпет“, че тези думи ги е казал дук Уелингтън*271, когато измени на вярата си и подкрепи римляните.
	[*271 Нова препратка към оказаната от дук Уелингтън подкрепа на католиците (1829). — Б.пр.]
	— Много е възможно — съгласи се мисис Долъп. — Щом един негодник го е рекъл, твърде вероятно е и друг да го повтори. Но като знаем какъв лицемер беше тоя Булстроуд и как се държеше отвисоко, сякаш няма нийде достатъчно добро отче за него, няма съмнение, че е бил е принуден да се съветва с Рогатия и изобщо сатаната е значел твърде много за него.
	— Така е, Рогатият е съучастник, когото не можеш току-така лесно да разкараш — съгласи се мистър Краб, стъкларят, който събираше много вести, ала трудно се ориентираше в тях. — Но доколкото разбирам, разни хорица думат, че преди това Булстроуд се канел да офейка от страх да не го пипнат.
	— Ще се разкара, независимо дали иска, или не иска — отсече мистър Дил, бръснарят, който току-що бе влязъл. — Бръснах Флечър, помощникът на Холи, тази сутрин… та той разправя, че всички били на мнение, че желаят да се отърват от Булстроуд. Мистър Тезигър бил срещу него и настоявал да го изгонят от енорията. А разни господа в града разправят, че по-скоро щели да седнат на една маса със затворник, отколкото с него. „И аз бих предпочел такъв — вика Флечър, — защото от какво друго може толкова да ти се догади, както от човек, дето ти разваля кефа с религията си и се държи така, сякаш десетте божи заповеди не са му достатъчни, като през цялото това време е по-покварен от повечето каторжници.“ Самият Флечър разправя така.
	— И все пак ще е лошо за града, ако ги няма парите на Булстроуд — обади се колебливо мистър Лимп.
	— Ами да, много свестни хора лошо си харчат парите — уверено заяви бояджията, чиито вапцани ръце не се връзваха с добродушната му физиономия.
	— Но доколкото разбирам, той няма да запази парите си — обади се стъкларят. — Нали разправят, че имало някой, дето щял да му ги прибере всичките. Както аз схващам, щели да му вземат и последния грош, ако се стигне до съдилище.
	— Няма такива работи! — отсече бръснарят, който усещаше, че стои малко над посетителите в кръчмата на Долъп, но въпреки всичко ги харесваше. — Флечър казва, че няма такива работи. Той твърди, че можели сто пъти да докажат чие дете е младият Ладисло, но от това щяло да има точно толкова файда, колкото ако докажат, че аз съм не знам откъде си… Ладисло няма да види и грош.
	— Гледай ти! — възмутено възкликна мисис Долъп. — Благодарна съм на Бога, че прибра децата ми при себе си, щом само толкова може да направи законът за сирачетата. Значи, такива ми ти работи — нямало значение кои са баща ти и майка ти. Чудя ви се, че слушате какво казва само един адвокатин, а не друг… а уж минавате за акъллия, мистър Дил. На всеки е ясно, че винаги има две страни, ако не и повече. Иначе кой изобщо ще ходи по съдилища, бих искала да знам. Жалка работа е, че при всички тия закони няма файда да докажеш чие дете си бил. Флечър може и да си ги разправя врели-некипели, щом така му уйдисва, но чуйте какво ви казвам — не ми ги пробутвайте на мене такива.
	Мистър Дил се опита да се усмихне любезно на мисис Долъп, която хич не се даваше на адвокатите, защото горкият човек бе склонен да приеме упреците от стопанка с дълг списък на вересиите му.
	— Ако стигнат до съд, много други неща щели да се гледат, освен парите, както разправят хората — добави стъкларят. — Ами това бедно създание, дето предаде богу дух и вече го няма. Доколкото схващам, имало е времена, когато той хич не е падал по-долу от Булстроуд и е бил дори по-изискан господин.
	— По-изискан господин, бъдете сигурни — отсече мисис Долъп, — и далече по-приятен човек, доколкото чувам. Както рекох веднъж на мистър Болдуин, данъчният, когато дойде и застана точно където сте вие сега, като ми разправя: „Булстроуд е натрупал всичките си пари, дето докара тука в града, с кражби и измами“, а аз му думам: „Нищо ново не ми казвате, мистър Болдуин, винаги ми се смразява кръвта, като го гледам, откакто дойде на нашата уличка и искаше да ми купи къщата напук на отказа ми. Хората току-така не са бледи като платно и не се вторачват в тебе, сякаш просто ти бъркат в мозъка“. Така му рекох и мистър Болдуин може да го потвърди.
	— И съвсем правилно — съгласи се мистър Краб. — Понеже доколкото разбирам, този Рафълс, както му викат, бил снажен здравеняк, какъвто ти е драго да гледаш, а също и голям веселяк в компания, но сега вече лежи в двора на църквата в Лоуик, но доколкото схващам, има такива, дето трябва доста повечко да знаят как точно се е озовал там.
	— Напълно ви вярвам! — възкликна мисис Долъп с известно презрение към очевидната несхватливост на мистър Краб. — Когато един мъж е прикоткан в уединена къща, след като има хора, дето могат да платят за болница или санитарка, понеже сума народ би се съгласил да стои край болника денонощно, а на всичко отгоре там да не припарва никой освен доктор, който си пъха носа навсякъде и е фукара, а изведнъж става фрашкан с пари и плаща на месаря мистър Байлс голяма сметка, натрупана от миналия Архангеловден за най-хубавите плешки… не искам някой да дойде и да ми разправя, че са ставали някакви работи или пък, че в молитвеника имало не знам какво си… не искам да ме правят на глупачка.
	Мисис Долъп се огледа наоколо с вид на стопанка, свикнала да има надмощие над посетителите си. По-смелите й отвърнаха с утвърдителни възгласи, ала мистър Лимп отпи голяма глътка, долепи плоските си длани и ги пъхна между коленете си, като се вгледа в тях с мътен поглед, сякаш парливата сила на произнесената от мисис Долъп реч беше напълно пресушила и замъглила съзнанието му, което можеше да се възстанови единствено с повече глътки.
	— Защо не изровят човека и да викнат следователя? — попита бояджията. — Това е правено много пъти досега. Ако е имало мръсни игрички, това може да се установи.
	— Тях не можеш да ги хванеш, мистър Джонас! — натъртено възрази мисис Долъп. — Знам каква стока са лекарите. Прекалено са хитри, за да ги пипнеш. А тоя доктор Лидгейт, дето искаше да реже всички наред още преди последното им издихание… съвсем ясно е каква полза е имал да наднича във вътрешностите на порядъчните хора. Той знае упойки, бъдете сигурни в това, дето не можеш да помиришеш или да видиш нито преди да ги глътнеш, нито след това. Ами аз самата съм виждала капки, предписани от доктор Гамбит, добър човек и лекар в нашия квартал, който е докарал на бял свят в Мидълмарч повече деца от всеки друг… та както ви разправях, виждала съм с очите си капки, дето хич не си личат дали са сипани в чашата, или не, ама на другия ден хващат дикиш. Така че оставям на акъла ви сами да прецените. И не ми разправяйте нищо! Само ви казвам, слава богу, че не сме пациенти на доктор Лидгейт. Много дечица и майки щяха да се каят.
	Основните въпроси от този разговор в кръчмата на Долъп бяха масово обсъждани от всички класи в града, разпространиха се до пасторския дом в Лоуик, от една страна, и до Типтън Грейндж, от друга, стигнаха с най-големи подробности до ушите на семейство Винси, споменавани бяха с придружителни тъжни възгласи „горката Хариет“ от всички приятели на мисис Булстроуд и всичко това стана, преди още Лидгейт да разбере ясно защо хората го гледат странно и преди самият Булстроуд да заподозре, че тайните му са разкрити. Банкерът не беше свикнал да има особено сърдечни отношения със съседите си, така че не можеше да почувства липсата на сърдечност. Освен това той предприемаше най-различни служебни пътувания, тъй като вече бе решил да не напуска Мидълмарч и съответно сега можеше да взема решения по въпроси, които преди това бе отлагал.
	— След месец-два ще предприемем пътуване до Челтенам — бе съобщил той на жена си. — В този град можем да получим силна духовна храна редом с хубавия въздух и вода, така че шест седмици извънредно много ще ни освежат.
	Той наистина вярваше в духовната храна и възнамеряваше занапред животът му да е още по-отдаден на благодеяния заради последните си грехове, които определяше като хипотетични, като се молеше хипотетично за опрощението си: „Ако тук нещо съм съгрешил“.
	Що се отнася до болницата, той избягваше да споменава каквото и да било пред Лидгейт, защото се опасяваше да проявява внезапна промяна в намеренията си веднага след смъртта на Рафълс. Дълбоко в душата си смяташе, че на Лидгейт му идва наум мисълта за умишлено неизпълнение на предписанията му, а това би го накарало да заподозре и някаква конкретна причина за деянието. Ала докторът не знаеше каквото и да било за предишния живот на Рафълс, така че Булстроуд се стараеше да не направи нещо, което може да засили смътните му подозрения. Що се отнася до въпроса за пълната убеденост, че даден метод на лечение може да спаси или погуби живота, самият Лидгейт възразяваше срещу подобен догматизъм. Той нямаше право да говори, а налице бе и основание да мълчи. Така че Булстроуд се чувстваше предпазен от провидението. Единственият случай на остра уплаха бе, когато случайно се срещна с Кейлъб Гарт, който вдигна шапка за поздрав с кротка вежливост.
	А междувременно срещу него се надигаше силна съпротива от страна на обществениците в града.
	В общината трябваше да се проведе събрание по санитарен въпрос, което бе извънредно наложително поради случай на холера в града. След бързото приемане на законопроекта*272, предвиждащ облагане с данък за санитарни мерки, в Мидълмарч се учреди управителен съвет за съблюдаване на тези мерки, като в почистването и подготовката се включиха както вигите, така и торите. Висящият въпрос сега бе дали да се осигури допълнително гробище извън града чрез облагане, или чрез доброволна вноска. Щеше да се състои събрание по този въпрос и там се очакваше да присъства всяка влиятелна личност в града.
	[*272 Законопроектът е приет на 15 юли 1828 г. — Б.пр.]
	Мистър Булстроуд бе член на управителния съвет и точно преди дванайсет часа той потегли от банката с намерението да подкрепи идеята за доброволна вноска. Поради колебания относно намеренията си известно време той бе стоял встрани от обществените дела, но сега почувства, че тази сутрин трябва да възвърне позицията си на деятелна личност със силно влияние в този град, където възнамеряваше да остане до края на живота си. Сред множеството хора, отправили се в същата посока, той съзря Лидгейт. Те тръгнаха един до друг, като разговаряха за целта на събранието и влязоха заедно.
	Сякаш всички важни личности в града бяха пристигнали преди тях. Ала все още имаше някои празни места близо до председателското място и двамата се насочиха към тях. Мистър Феърбръдър седеше насреща им, недалече от мистър Холи. Присъстваха и всички медици. Председател бе мистър Тезигър, а мистър Брук от Типтън бе заел мястото от дясната му страна.
	Лидгейт усети многозначителна размяна на погледи, когато двамата с Булстроуд заеха местата си.
	След като въпросите бяха поставени открито от председателя, който изтъкна предимствата да се закупи с доброволни вноски достатъчно голяма площ, която да се използва целесъобразно като гробище, се изправи Булстроуд и пожела да изрази мнението си — на събрания от този род съгражданите му бяха свикнали с високия му, но сдържан и плавен говор. Лидгейт отново забеляза странната многозначителна размяна на погледи, преди да се изправи мистър Холи и да заяви с твърд звучен глас:
	— Уважаеми председателю, моля, преди всички да изкажат мненията си по този повод, да ми разрешите да поставя въпрос от обществено значение, който не само аз, но и мнозина от присъстващите тук смятат за необходимо да е встъпителен.
	Начинът, по който говореше мистър Холи, дори когато от благоприличие смекчаваше „ужасния си език“, звучеше застрашително поради самоуверения му и рязък тон. Мистър Тезигър прие молбата, при което мистър Булстроуд отново седна, а мистър Холи продължи:
	— Уважаеми председателю, не говоря единствено от свое име, когато излагам този въпрос. Говоря със съгласието и поради настойчивата молба на не по-малко от осем наши съграждани, които са сред нас. Единодушното ни мнение е, че мистър Булстроуд трябва да бъде призован… и сега аз го призовавам да стори това… да напусне всякакви обществени длъжности, които заема не само като данъкоплатец, но и като високопоставен почтен джентълмен. Съществуват практики и деяния, в които по силата на обстоятелствата законът няма право да се намесва, макар те да са далече по-мерзки от много наказуеми от закона постъпки. Почтените господа, които не понасят присъствието на хора, извършили подобни дела, трябва да се защитят по най-сигурния възможен начин и тъкмо това искаме да постигнем заедно с подкрепящите ме в това дело. Не твърдя, че мистър Булстроуд е отговорен за позорни дела, но го призовавам или публично да отхвърли и опровергае скандалните обвинения, отправени срещу него от човек, вече покойник, който е умрял в къщата му… обвиненията, че в продължение на години е участвал в непристойни дела и че се е сдобил с богатството си по нечестен път… или пък да се оттегли от длъжностите, които би могъл да заема само като високопоставен почтен джентълмен.
	Всички погледи в залата се насочиха към мистър Булстроуд, който още при първото споменаване на името му бе обзет от бурни чувства, твърде съкрушителни за крехката му физика. Когато зърна уплахата в съсухреното побеляло лице на Булстроуд, Лидгейт, самият той сломен от ужасното потвърждение на някакво смътно свое предчувствие, въпреки всичко почувства, че собственото му усещане на възмущение и неприязън се изтласква на заден план от задължението на медика, призван първо да окаже помощ или облекчение на страдалеца.
	Разтърсен от ужас, който не убива на място, Булстроуд продължаваше да чува надигащата се вълна от ненавист — той внезапно прозря, че в края на краищата животът му е пълен провал, че е опозорен и сега трябва да сведе смирен поглед пред тези, които някога е клеймял, усети, че Господ го е отритнал и го е изложил на показ пред тържествуващите погледи на презиращата го тълпа, доволна от позора му, остро почувства колко безсмислено е било да залъгва съвестта си с това, което бе предприел спрямо живота на съучастника си, едно самозалъгване, сега стръвно обърнало се срещу него с цялата хищност на разкритата лъжа. Внезапното чувство на разобличение след възвърнатото чувство за сигурност обзе не грубоватата природа на закоравял престъпник, а уязвимата същност на човек, чиято най-висша цел се свеждаше до позицията на власт и надмощие, постигнати вследствие на постиженията му в живота.
	Ала този раним човек бе способен и на силен отпор. В уязвимата му същност се криеше и упоритата настойчива воля за самозащита, често лумвала като пламък и разпръсквала всякакви доктринерски страхове, и дори сега, когато седеше сломен, окайван от милозливите, тази воля започна да се надига у него и да напира пламенно изпод мъртвешката му бледност. Преди мистър Холи да е изрекъл последните си думи, Булстроуд усети, че се налага да отговори и този отговор трябва да е дързък. Не посмя да стане и да заяви: „Не съм виновен, историята не отговаря на истината“. Дори и да се бе осмелил да го стори, при сегашното остро усещане за предателство това би му изглеждало като безсмислено покриване на оголената му същност — все едно да се завиеш с опърпана завивка, която би се прокъсала при всяко докосване.
	За няколко минути настъпи пълно мълчание, като всички погледи бяха насочени към Булстроуд. Той седеше напълно неподвижен, притиснал се силно към облегалката на стола. Не се осмели да стане и когато заговори, подпря ръце върху страничните облегалки. Ала гласът му се чуваше ясно, макар по-дрезгав от друг път, а думите си той изричаше отчетливо, макар че спираше след всяко изречение, сякаш да си поеме дъх. Заяви следното, след като първо се обърна към мистър Тезигър, а после погледна мистър Холи:
	— Протестирам срещу вас, сър, като християнски свещеник, че дадохте ход на изявления срещу мене, които са плод на дълбока ненавист. Всички, които ме мразят, са доволни да повярват на всяка клевета срещу мене, изтървана от разбръщолевил се човек. И тяхната съвест се настройва остро срещу мене. Да речем, че злоезичниците, чиято жертва съм станал, ме обвиняват в лоши дела. — При тези думи Булстроуд повиши глас и стана по-язвителен, докато накрая почти извика: — Кои са моите обвинители? Не са ли това хора, чийто живот не е християнски, а дори позорен… хора, които използват долнопробни средства, за да постигнат целите си… хора, чиято професия е изтъкана от измами… които харчат парите си за низки развлечения, докато аз влагам своите в името на висши блага, полезни както за настоящето, така и за бъдещето.
	След думата „измами“ се чу нарастващ вой от ропот и подсвирквания, а четирима души изведнъж скочиха на крака — мистър Холи, мистър Толър, мистър Чичли и мистър Хакбът. Ала мистър Холи мигновено избухна и заглуши останалите:
	— Ако вярвате в това, което казвате, сър, призовавам вас и всеки друг да се вгледа в професионалния ми живот. Дали е християнски, или не, трябва да заявя, че отхвърлям вашите лицемерни християнски брътвежи. А колкото до това, как си харча парите, не съм склонен да поддържам крадци и чрез измама да лишавам разни деца от наследството им, за да подкрепям религията и да се изявявам като светец, който угася всяка искрица на радост. Не изтъквам постоянно колко чиста е съвестта ми… но не съм открил и възвишени критерии, необходими, за да се оценят действията ви, сър. И отново ви призовавам да дадете удовлетворително обяснение за обвиненията срещу вас или да се оттеглите от всички длъжности, където във всеки случай ние повече не ви смятаме за съратник. Повтарям, сър, отказваме да си сътрудничим с човек, който не е очистил името си от обвинения за позорни дела, при това не само подкрепени от думи, но и от скорошни действия.
	— Позволете ми, мистър Холи — обади се пасторът, а мистър Холи, все още разгорещен, се поклони припряно и седна на стола си, пъхнал ръце дълбоко в джобовете си.
	— Мистър Булстроуд, не е желателно според мене да продължаваме настоящото обсъждане — заяви мистър Тезигър, като се обърна към бледия разтреперан човек. — Трябва да се съглася с изреченото от мистър Холи относно обществената нагласа и да кажа, че като ревностен християнин трябва да се оневините, ако това е възможно, като отречете неприятните слухове. От своя страна съм готов да ви дам такава възможност и да ви изслушам. Но трябва да призная, че настоящото ви поведение влиза в рязко противоречие с принципите, които сте се опитвали да защитавате и за чиято прослава аз съм длъжен да се грижа. Сега ви препоръчвам като ваш пастор, който се надява да възвърнете доверието към вас, да напуснете залата и да не пречите на по-нататъшната ни работа.
	След миг на колебание Булстроуд взе шапката си от пода и бавно се изправи, но се олюля и така здраво се вкопчи в ръба на стола, че Лидгейт веднага разбра колко силно е отпаднал и е напълно неспособен да излезе сам без ничия помощ. Как можеше да постъпи докторът? Не би издържал да види до себе си човек да припада, без някой да му помогне. Тогава той стана и подаде ръка на Булстроуд, като съответно го изведе от стаята. Ала това негово действие, продиктувано вероятно от благороден дълг и чисто състрадание, предизвика в този миг у него горчиво усещане. Сякаш с жеста си потвърждаваше онази своя връзка с Булстроуд, която едва сега видя в светлината, в каквато вероятно са я виждали другите. Сега го обзе пълната увереност, че този човек, облегнал се разтреперан на ръката му, му е дал хилядата лири като подкуп, а също така, че и лечението на Рафълс по някакъв начин не е проведено правилно поради нечестиви намерения. Умозаключенията следваха логически — градът е чул за заема и е решил, че е подкуп, повярвал е, че той го е приел като подкуп.
	Горкият Лидгейт! Въпреки че съзнанието му се терзаеше от ужасното бреме на това разкритие, той все пак бе морално задължен да заведе мистър Булстроуд до банката, да изпрати някого да докара каретата му и да изчака, за да го придружи до дома.
	А междувременно работата се претупа набързо на събранието, след което различните групички се впуснаха да обсъждат историята с Булстроуд… и с Лидгейт.
	Мистър Брук, до когото преди това бяха стигнали само неясни слухове, така че бе почувствал известна неловкост поради прекалената си подкрепа на Булстроуд, сега подробно се осведоми за случая и прояви добросърдечна печал в разговора си с мистър Феърбръдър относно неприятната светлина, в която сега се обсъжда Лидгейт. Мистър Феърбръдър се канеше да потегли пеша към Лоуик.
	— Качи се в каретата ми — покани го мистър Брук. — Отивам да видя мисис Късобан. Трябваше снощи да се прибере от Йоркшир. Ще се радва да ме види, нали разбираш?
	И така, те двамата потеглиха. Мистър Брук бъбреше добронамерено, като изрази надеждата, че всъщност нямало нищо нередно в поведението на Лидгейт — един млад човек, когото той смятал за далече над средното ниво, когато му представил писмо от чичо си, сър Годуин. Мистър Феърбръдър, потънал в дълбока печал, не каза почти нищо. С дълбокото си усещане за човешките слабости той не бе напълно уверен, че под натиска на унизителните нужди Лидгейт не е паднал под нивото си.
	Когато каретата стигна до вратата на къщата, Доротия бе излязла навън и пристъпи да ги посрещне.
	— Е, скъпа моя — обърна се към нея мистър Брук, — тъкмо се връщаме от събрание… по санитарни въпроси, нали разбираш?
	— Мистър Лидгейт беше ли там? — попита Доротия, която изглеждаше много бодра и оживена и стоеше без шапка под меките априлски лъчи. — Искам да се срещна с него и да се посъветвам подробно относно болницата. Обещах на мистър Булстроуд да направя това.
	— О, скъпа моя — възкликна мистър Брук, — чухме лоши новини… лоши новини, нали разбираш?
	Те се отправиха заедно през градината към портата на черквата, защото мистър Феърбръдър искаше да се прибере в пасторския дом, така че Доротия научи цялата печална история.
	Тя слушаше с голямо внимание и помоли да повторят два пъти обстоятелствата и общите впечатления, свързани с Лидгейт. Замълча за известно време, когато спряха пред портата на черковния двор, а после разпалено каза, като се обърна към мистър Феърбръдър:
	— Но вие не вярвате, че мистър Лидгейт може да се вини в нещо долнопробно, нали? Аз не бих повярвала. Нека да разберем истината и да го оневиним.


>	Книга осма
>	Залез и изгрев

>>	Глава 72

E>
P>
	Широката душа е двойно огледало,
	което умножава делата хубави напред
	и преповтаря доброто, сторено назад.
P$
E$

	С внезапно бликналото си великодушие Доротия бе готова веднага да скочи в защита на Лидгейт срещу подозрението, че е приел пари като подкуп, но тъжно се възпря, когато трябваше да обмисли обстоятелствата по случая в светлината на жизнения опит на мистър Феърбръдър.
	— Въпросът е много деликатен — заяви пасторът. — Как бихме могли да подходим? Трябва или да действаме открито, като се обърнем към съдията и следователя, или лично да разпитаме Лидгейт. Що се отнася до първия подход, не съществуват сериозни основания за следствие, иначе Холи би предприел нещо. А колкото до личния разговор с Лидгейт, признавам, че не се наемам с подобно нещо. Той вероятно би приел такъв разговор като смъртна обида. Неведнъж съм изпитвал затруднение да разговарям с него по лични въпроси. А винаги… човек трябва предварително да е напълно наясно с поведението му, за да се чувства сигурен в успеха.
	— Аз съм убедена, че в поведението му няма нищо осъдително. Смятам, че почти винаги хората са по-добри, отколкото предполагат съседите им — отговори Доротия.
	Някои от най-силните й преживявания през последните две години я бяха настроили решително против неблагоприятните представи на хората за другите, така че за първи път тя бе доста недоволна от мистър Феърбръдър. Не й се нравеше това предпазливо претегляне на последствията, вместо да се пристъпи с пламенна вяра в усилията за възстановяване на справедливостта и човеколюбието, които биха възтържествували поради силата на чувствата. Два дни по-късно пасторът вечеряше в дома й заедно с чичо й и семейство Четам и още преди да пристъпят към десерта, когато прислужниците излязоха, а чичо й потъна в дрямка, тя заяви с подновена енергия.
	— Мистър Лидгейт знае, че ако приятелите му научат за клеветата, ще поискат да го оправдаят. За какво друго живеем, ако не за да улесняваме един другиму живота си? Не мога да бъда безразлична към бедите на човек, който ме напътстваше в моето състояние на беда и ме лекуваше, когато бях болна.
	Тонът и държанието на Доротия не бяха по-енергични от времето, когато преди три години бе седяла начело на масата при чичо си, а преживяванията й след това й даваха по-голямо основание да изразява решително мнението си. Ала сър Джеймс Четам вече не беше онзи плах поклонник, който се съгласява с всичко. Сега той бе загриженият зет, изпълнен с пламенно възхищение към балдъзата си, но и с непрестанно безпокойство да не би да я обземе нова заблуда, почти толкова неудачна, както и женитбата й с Късобан. Сега той по-малко се усмихваше, а когато казваше „Точно така“, много по-често това бе само началото на противоположното съждение, отколкото в ергенския му живот. А Доротия с удивление бе установила, че не трябва да се плаши от него, най-вече защото той й бе най-близкият приятел. Сега зет й възрази:
	— Виж какво, Доротия — започна Четам укорително, — не можеш да се нагърбваш да оправяш чужд живот по този начин. Лидгейт трябва да е наясно… или поне скоро ще научи как точно стоят нещата. Ако той може да се оневини, ще го стори. Но е нужно да действа сам.
	— Мисля, че приятелите му трябва да изчакат, докато им се удаде благоприятен случай — добави мистър Феърбръдър. — Възможно е… самият аз често съм усещал слабост у себе си и затова мога да си представя как един почтен човек, за какъвто винаги съм смятал Лидгейт, може да се поддаде на изкушението да приеме пари, предложени му малко или много косвено като подкуп, за да се осигури мълчанието му относно отдавнашни скандални обстоятелства. Аз не бих повярвал в нищо престъпно от негова страна, ако няма неоспорими доказателства. Но спрямо някои грешки се проявява отвратителна отмъстителност и подобна мъст е винаги възможна от страна на хора, които желаят да припишат на някого престъпление. И тогава не съществува доказателство в защита на обвиняемия освен в собственото му съзнание и в твърденията му.
	— О, каква жестокост! — възкликна Доротия, като стисна ръце. — Тогава не бихте ли искали да сте единственият човек, който вярва в невинността на обвиняемия, дори всички по света да го клеветят? Освен това същността на човека, изявявана преди това, може да говори в негова полза.
	— Скъпа моя мисис Късобан — обърна се към нея мистър Феърбръдър, като кротко се усмихна на силната й разпаленост, — човек не е направен от мрамор… не е нещо твърдо и непроменливо. Той е от жива променлива плът и духът му може да се разболее, както и тялото.
	— В такъв случай той трябва да се спаси и да се излекува — отговори Доротия. — Не се страхувам да попитам мистър Лидгейт за истината, за да му помогна. Защо трябва да се страхувам? Сега, Джеймс, когато няма да се занимавам със земята, мога да постъпя, както предлага мистър Булстроуд и да заема неговото място в благотворителната дейност към болницата. И затова трябва да се посъветвам с мистър Лидгейт, за да знам със сигурност как да бъда полезна, като се придържам към сегашните планове. Удава ми се прекрасна възможност да поискам да ми се довери и той ще ми каже неща, които вероятно ще изяснят обстоятелствата. Тогава всички можем да застанем на негова страна и да му помогнем да преодолее бедата. Хората възхваляват какви ли не прояви на смелост, освен смелостта, която трябва да проявим в името на ближните си съседи — навлажнените очи на Доротия направо пламтяха, а повишеният й глас разбуди чичо й, който започна да се вслушва в разговора.
	— Вярно е, че една жена, подтикната от съчувствието, може да предприеме действия, които едва ли биха довели до успешен край, ако мъже се захванат с тях — отбеляза мистър Феърбръдър с почти променена нагласа под въздействието на подобна разпаленост.
	— И все пак несъмнено една жена е длъжна да бъде предпазлива и да се вслушва в думите на тези, които по-добре познават света от нея — възрази сър Джеймс с обичайната си лека навъсеност. — Каквото и да решиш в края на краищата да предприемеш, Доротия, засега е нужно да се въздържаш и да не се намесваш по своя воля в тази история с Булстроуд. Още не знаем какво може да излезе наяве. Трябва да се съгласите с мене — каза накрая той, като погледна мистър Феърбръдър.
	— Наистина смятам, че е по-добре да се изчака — каза пасторът.
	— Да, да, скъпа моя — обади се мистър Брук, не съвсем сигурен докъде е стигнало обсъждането, но готов да даде своя принос с що-годе приемлива намеса. — Много е лесно да се прекали, нали разбирате? Не трябва да позволяваме идеите да ни направляват. А колкото до това, да се влагат пари в разни проекти… не бива да се прави така, нали разбирате? Гарт здравата ме въвлече в разни ремонти, канализации и такива ми ти работи. Здравата се охарчих с едно или друго. Трябва да спра. Що се отнася до тебе, Четам, ти пръскаш бол пари за тези дъбови огради около имението.
	Доротия, почувствала се неловко от тази обезсърчителна забележка, отиде със Силия в библиотеката, която сега тя ползваше като приемна.
	— Е, Додо, вслушай се в думите на Джеймс — посъветва я Силия, — защото иначе ще се забъркаш в някоя каша. Винаги така става и винаги ще бъде така, когато се заловиш с това, което си си наумила. И смятам, че е истинска благодат сега да имаш до себе си Джеймс, който да мисли вместо тебе. Той ти позволява да осъществяваш плановете си, но не допуска да те заблудят. И това е ползата да имаш зет вместо съпруг. Съпругът няма да ти позволява да осъществяваш плановете си.
	— Сякаш ми е притрябвал съпруг! — възкликна Доротия. — Само не искам непрекъснато да потискат чувствата ми. — И все пак мисис Късобан не бе още достатъчно опитомена и избухна в гневен плач.
	— Виж какво, Додо — заговори Силия с по-гърлен глас от обичайния си, — ти си противоречиш. Първо едно, а сега друго. Някога доста покорно се подчиняваше на мистър Късобан. Дори мисля, че би престанала да идваш да ме виждаш, ако той ти бе наредил така.
	— Разбира се, че му се подчинявах, защото това бе мой дълг. И такива бяха чувствата ми към него — отговори Доротия и погледна сестра си с просълзени очи.
	— Тогава защо не сметнеш, че е твой дълг поне малко да се подчиняваш и на желанията на Джеймс? — попита Силия с усещането, че доводът й е неоспорим. — Защото той ти желае само доброто. Естествено, мъжете най-добре разбират всичко, с изключение на това, което разбират жените.
	Доротия се засмя и забрави за сълзите.
	— Ами искам да кажа, за бебета и такива работи — поясни Силия. — Аз няма да отстъпя пред Джеймс, ако съзнавам, че греши, както ти непрекъснато правеше с мистър Късобан.


>>	Глава 73

E>
P>
	Нарочения пожалете!
	Тази скитаща беда
	може утре да застигне теб и мен.
P$
E$

	След като Лидгейт разсея тревогата на мисис Булстроуд, като й каза, че на съпруга й му е прилошало на събранието, но се надявал да се оправи на другия ден, когато го посети, ако тя не го повикала по-рано, докторът веднага се прибра вкъщи, качи се на коня и измина три мили извън града, за да бъде надалече.
	Усети как става яростен и неразумен, сякаш се мята бясно, ужилен от оси. Готов бе да прокълне деня, когато пристигна в Мидълмарч. Всичко, случило се в града, беше сякаш поредната стъпка, водеща към тази отвратителна фаталност, връхлетяла като проказа връз почтените му амбиции, като сега дори най-бездуховните хора ще смятат, че репутацията му е завинаги опетнена. В такива мигове човек трудно би могъл да избегне нехуманното поведение. Сега Лидгейт възприемаше себе си като жертва, а другите — като виновници за нещастието му. Възнамерявал бе всичко да тръгне по-иначе, ала чужди хора се бяха намесили в живота му и попречили на намеренията му. Бракът му се струваше неимоверно бедствие и сега се страхуваше да се изправи пред Розамонд, преди да е излял гнева пред себе си, за да не би само при вида й да изпадне в ярост и да стане непредсказуем в поведението си. Има мигове в живота на повечето мъже, в които най-големите им добродетели само възпират помислите, обсебили съзнанието им — сега голямата добросърдечност на Лидгейт се свеждаше единствено до страха да не би да пренебрегне своята добродетелност, а не до чувство, подтикнало го към нежност. Защото в този миг бе безкрайно нещастен. Единствено онези, усетили предимствата на интелектуалния живот — живот, дето крие семената на благородната мисъл и висшата цел, — могат да разберат мъката на човек, който се сгромолясва от висотата на духовните си занимания до обсебващата, поразяващата душата битка с прозаичните дрязги.
	Как би могъл да живее занапред, без да се оневини пред хора, които го подозират в низост? Как би могъл да се измъкне тихомълком от Мидълмарч, сякаш бяга от справедливо възмездие? И все пак как да пристъпи към подобно оневиняване?
	Защото разигралата се сцена на събранието, която току-що бе видял, макар да не разкри никакви подробности, му беше напълно достатъчна, за да схване ясно собственото си положение. Булстроуд се е страхувал от скандални разкрития от страна на Рафълс. Сега Лидгейт бе в състояние да сглоби в обща картина всички предполагаеми действия в случая. „Той се е страхувал да не чуя някакви издайнически думи. Стремял се е единствено да ме обвърже, като ме накара да се чувствам силно задължен към него. Тъкмо поради тази причина първоначалната му суровост внезапно премина във великодушие. И вероятно си е позволил волности с пациента… вероятно не е спазил предписанията ми. Страхувам се, че точно така е постъпил. Но дали го е сторил, или не, обществото очевидно смята, че по един или друг начин той е отровил човека, а аз съм си затворил очите за престъплението, макар и да не съм пряк съучастник. И все пак… и все пак той може да не е извършил последното злодеяние. А е и възможно промяната му към мене да е дошла от добронамерено преосмисляне на нещата, както той твърди. Това, което наричаме «просто вероятно», понякога е вярно, а другото, уж по-възможното, е направо немислимо. В последните си взаимодействия с този човек Булстроуд може да не си е омърсил ръцете, въпреки подозренията ми в противното.“
	Лидгейт бе изпаднал в ужасяващо жестоко положение. Дори ако отхвърлеше всякакви други съображения освен желанието да се оневини, дори ако преглътнеше хладните погледи, пренебрежението и дори подминаването като негласно обвинение и направеше публично изявление за всички известни му обстоятелства, кой би му повярвал? Та той би изглеждал като пълен глупак, ако даде показания в своя собствена защита и заяви: „Аз не приех парите като подкуп“. Уличаващите го обстоятелства винаги ще са по-силни от твърденията му. А освен това да се изправи и да каже всичко за себе си, неизбежно ще доведе и до изявления относно Булстроуд, които ще засилят подозренията срещу него. Защото той би трябвало да заяви, че когато за пръв път е споменал пред Булстроуд за належащата си нужда от пари, изобщо не е знаел за съществуването на Рафълс и че по-късно е приел сумата съвсем невинно като отговор на молбата му, без да подозира, че когато е повикан да прегледа болния, се е появил нов мотив за заема. Ала в края на краищата подозренията за мотивите на Булстроуд може и да са неоснователни.
	Но тогава му хрумна въпросът дали би действал съвсем по същия начин, ако не бе взел парите. Разбира се, ако Рафълс не беше починал и не се бе поддал на подобрение от лечението до пристигането на Лидгейт, поради което докторът би могъл да допусне неспазване на предписанията от страна на Булстроуд, той би разпитал много подробно и ако догадките му се потвърдяха, би се отказал от случая, въпреки поетото тежко задължение. Ала ако не беше получил пари, ако Булстроуд изобщо не се бе отметнал от хладната си препоръка за разорение, дали той, Лидгейт, не би избегнал всякакво разпитване, дори и да беше заварил непознатия мъртъв?… Дали не би се въздържал, за да не обиди Булстроуд… дали неяснотата точно какво медицинско лечение трябва да се приложи и доводът, че собственият му начин на лечение би бил смятан за погрешен от повечето представители на медицинската професия… биха били от същото значение за него?
	Точно това потискаше съзнанието на Лидгейт, докато прехвърляше фактите през главата си и търсеше оправдание. Ако бе останал необвързан с дълг, въпросът за лечението на пациента и точното спазване на необходимото, което трябва да направи сам или да изисква от околните, за да се опази повереният му живот, щеше да е най-важното. При съществуващите обстоятелства обаче той бе приел, че неподчинението на предписанията, при каквито и обстоятелства да е станало, не може да се смята за престъпление и че според мнозина точното спазване на предписанията му е също толкова вероятно да доведе до фатален край, така че в този смисъл нещата чисто и просто се свеждаха до етичен въпрос. И все пак по времето, когато бе свободен от всякакви задължения, той никога не бе допуснал медицинското съмнение да се измести от нравствено съмнение, като бе заявявал: „Най-чистият лечебен експеримент може да бъде и високоморален. Моето задължение е да запазя живота, като направя всичко необходимо за това. Науката е по-морална от догмата. Догмата дава път на грешката, но самата същност на науката е борба с грешката, която поддържа съвестта будна“. Уви! Научната съвест се бе озовала в покваряващата компания на паричния дълг и себичните съображения.
	„Дали има друг медик сред всички лекари в Мидълмарч, който така би се терзал като мене? — чудеше се горкият Лидгейт, обзет от нов пристъп на протест срещу собствената си неволя. — И въпреки това те ще се постараят да се държат доста надалече от мене, сякаш съм прокажен! Практиката и репутацията ми на лекуващ лекар са завинаги опетнени… разбирам това. Дори и да бъда оневинен с безспорни доказателства, това няма да има никакво значение. Набедили са ме, че съм опозорен, и вече нищо няма да представлявам за тях.“
	Вече имаше доста признаци за подобно нещо, които доскоро го озадачаваха — точно когато плащаше дълговете си и се изправяше бодро на крака, съгражданите му го отбягваха или го поглеждаха странно, а в два случая до ушите му стигна вестта, че негови пациенти са го сменили с друг лекар. Сега вече причините бяха съвсем ясни. Общото очерняне вече беше започнало.
	Не е чудно обаче, че в такава енергична личност като Лидгейт усещането за безнадеждно погрешно мнение спрямо него лесно може да предизвика упорита съпротива. Вече съвсем не бе чиста случайност, ако квадратното му чело се навъсваше. Още когато влизаше в града след галопа през първите часове на гнетящата го болка, той реши да остане в Мидълмарч, дори и срещу него да се предприемеше най-лошото. В никакъв случай няма да отстъпи пред клеветата, сякаш я приема. Ще се изправи срещу нея с открито чело, а не като страхливец. Тъкмо поради своето великодушие и дръзката си природа реши да не крие, а открито да показва, че е задължен на Булстроуд. Вярно е, че връзката му с този човек бе гибелна, вярно е, че ако сега още държеше в ръце хилядата лири, преди да е платил дълговете си, щеше да ги върне на Булстроуд и би предпочел нищетата пред спасението, осквернено от подозрението за подкуп — защото не забравяйте, той бе един от най-горделивите хора, — но все пак той няма да отвърне очи от този смазан себеподобен, от чиято помощ се е възползвал, нито пък ще прави жалки опити да се оправдае, като хули друг. „Ще върша това, което намирам за нужно, и няма да обяснявам на никого. Те ще се опитат да ме смажат с нищета, но аз…“ — така той вървеше напред, воден от твърда решимост, но когато започна да се приближава до дома си, мисълта за Розамонд отново зае основното място, откъдето я бе изтласкала агонизиращата мъка поради накърненото му честолюбие и гордост.
	Как ще приеме всичко това Розамонд? Предстоеше му да нарами нова тежка верига, а сега на Лидгейт му липсваше присъствието на духа, за да понесе безмълвното й господство. Нямаше желание да й разкаже за бедата си, която и без това тя скоро ще узнае. Предпочиташе да изчака случайното разкритие, до което обстоятелствата много скоро щяха неизбежно да доведат.


>>	Глава 74

E>
	Милостиво разреши ни заедно да остареем.
@	Брачна молитва
E$

	В Мидълмарч една съпруга не може дълго да остане в неведение, че градът гледа с лошо око на съпруга й. Никоя нейна близка няма да стигне дотам в приятелските си чувства, че да й съобщи открито неприятното обстоятелство за мълвата или подозренията относно съпруга й. Ала когато необременената мисъл на някоя жена изведнъж се натовари с вест, доста позорна за съседите, внезапно се раздвижват подбуди от най-различно нравствено естество, които направо я подтикват да изрече истината. Откровението бе подобна подбуда. Според фразеологията в Мидълмарч „откровение“ означаваше при първа удала се възможност да уведомиш приятелите си, че нямаш кой знае колко високо мнение за техните възможности, поведение или обществено положение. Откритото откровение никога не изчаква да го попитат за мнението. Друга такава подбуда бе любовта към истината — доста обща фраза, но в случая означаваше остро нежелание да видиш една съпруга много по-щастлива, отколкото допуска поведението на съпруга й, или пък изпълнена с чувство за голямо благополучие в живота. Горкото създание се нуждае от намек, че ако знае голата истина, няма толкова да се перчи с бонето или с изящните си съдове за посрещане на гости. Ала най-силната от всички подбуди бе загрижеността за нравственото пречистване на съседката, или както понякога се казваше, пречистването на душата й, която би могла да се облагодетелства от някои мрачни подхвърляния, изречени със замислен, вторачен в мебелите поглед, и то по такъв начин, сякаш доброжелателката не иска да каже цялата истина от състрадание към приятелката си. Изобщо би могло да се каже, че в града се развихри трескава благотворителна дейност, като целта на добродетелните съграждани бе да разтревожат съседката си за нейно добро.
	Едва ли имаше други съпруги в Мидълмарч, чиито брачни неволи биха могли по различен начин да предизвикат подобна нравствена треска, както Розамонд и мисис Булстроуд. Мисис Булстроуд не будеше неприязън и никога съзнателно не бе навредила на друго същество. Мъжете винаги я бяха възприемали като хубава и приятна жена и според тях ясен признак за двуличието на Булстроуд бе обстоятелството, че е избрал за съпруга пълнокръвна представителка на рода Винси, а не някоя ужасна меланхолична дама, която да съответства на пренебрежението му към земните наслади. Когато се заговори за скандала около съпруга й, мъжете казваха за мисис Булстроуд: „О, горката! Тя е извънредно порядъчна жена — никога не го е подозирала в нещо лошо, бъдете сигурни в това“. Жените, които й бяха близки, често говореха за „клетата Хариет“, представяха си как ще се почувства, когато научи всичко, и изразяваха предположения какво може вече да е узнала. Не се проявяваше злобно отношение към злочестата съпруга, а по-скоро с голямо доброжелателство се умуваше какво ще е най-добре за нея да изпита или да направи при възникналите обстоятелства, като през цялото време въображението кръжеше около характера и живота й още от времето, когато се казваше Хариет Винси, та чак до наши дни. При одумването на мисис Булстроуд и на състоянието й неизбежно бе да дойде ред и на Розамонд, чието бъдеще изглеждаше също така мрачно, както и на леля й. Розамонд бе по-остро критикувана и по-малко оплаквана, макар че и тя като издънка на почтения стар род Винси, отдавна известен в Мидълмарч, се възприемаше като жертва на брак с пришълец. Семейство Винси имаха своите недостатъци, но те бяха очевидни за всички — не съществуваше нещо лошо, което може внезапно да се установи за тях. Мисис Булстроуд не се съпоставяше със съпруга си. Недостатъците й бяха нейни собствени.
	— Винаги се е самоизтъквала — заяви мисис Хакбът, докато приготвяше чай за малка група гости, — макар че се научи да слага религията на първо място, за да угоди на мъжа си. Опитваше се да вири нос в Мидълмарч, като даваше да се разбере, че кани свещеници и бог знае какви други от Ривърстоун и други места.
	— Едва ли можем да я упрекваме за това — допълни мисис Спраг, — защото малцина от издигнатите хора в града желаеха да общуват с Булстроуд, а тя от своя страна трябва да има с кого да седне на масата.
	— Мистър Тезигър винаги морално е подкрепял банкера — отбеляза мисис Хакбът. — Мисля, че сега вероятно съжалява.
	— Но дълбоко в душата си той не го обичаше… всеки знае това — допълни мисис Толър. — Мистър Тезигър никога не изпада в крайности. Придържа се към евангелистките възгледи. Само свещеници като мистър Тайк, дето искат да използват книги със сектантски химни и друга долнопробна религия, харесваха Булстроуд.
	— Доколкото знам, мистър Тайк много се безпокоял за него — съобщи мисис Хакбът. — И има основания. Говори се, че семейство Булстроуд, кажи-речи, издържало фамилията на Тайк.
	— Това е голям срам и за доктрината му — добави мисис Спраг, която поради възрастта си имаше старомодни възгледи. — Сега за доста дълго време никой в Мидълмарч няма да се похвали, че е методист.
	— Според мене не трябва да се свързват лошите деяния на хората с религиозните им възгледи — обади се мълчалата досега мисис Плимдейл, която имаше лице на сокол.
	— О, боже мой, как забравихме — възкликна мисис Спраг. — Не трябва да говорим за това в твое присъствие.
	— Смятам, че нямам причини да съм пристрастна — отговори мисис Плимдейл, като се изчерви. — Вярно е, че мистър Плимдейл винаги много добре се е разбирал с мистър Булстроуд, а Хариет Винси ми е приятелка доста дълго преди да се омъжи. Но аз винаги съм държала на своите възгледи и й показвах къде греши, клетото създание. И все пак, що се отнася до религията, трябва да кажа, че мистър Булстроуд може и да е направил това, за което се говори, дори и нещо по-лошо, но не е бил сектант. Не твърдя, че всичко не е било твърде прекалено… аз самата съм умерен човек. Но истината си е истина. Мъжете, осъждани на съдебни заседания, невинаги са прекалено религиозни.
	— Добре де — обади се мисис Хакбът, като ловко се изплъзна, — искам само да кажа, че според мене тя трябва да се раздели с него.
	— Не бих казала това — възрази мисис Спраг. — Тя се е омъжила за него, за да сподели доброто и лошото, нали разбирате?
	— И все пак „лошото“ не може да се свежда до това, изведнъж да установиш, че съпругът ти заслужава да го пратят в Ню Гейт*273 — отбеляза мисис Хакбът. — Представете си да живеете с такъв мъж! Непрекъснато ще се страхувам да не ме отрови.
	[*273 _Ню Гейт_ — известен затвор в Лондон. — Б.пр.]
	— Така е, аз лично смятам, че се поощрява престъпността, ако за подобни мъже се грижат добри съпруги, които им слугуват — отбеляза мисис Том Толър.
	— А горкичката Хариет наистина беше добра съпруга — обади се мисис Плимдейл. — Тя смяташе мъжа си за пръв във всичко. Вярно е, че той винаги й е угаждал.
	— Е, ще я видим какво ще направи сега — отсече мисис Хакбът. — Предполагам, че не знае още нищо, клетото създание. Наистина се надявам да не я срещна, защото ще умра от страх да не изтърва нещо за мъжа й. Мислите ли, че до нея може вече да е достигнал някакъв слух?
	— Не допускам — рече мисис Том Толър. — Знаем само, че бил болен и не е излизал от къщи от събранието в четвъртък. Но вчера тя беше на черква с дъщерите си, които имаха нови сламени бонета. А пък нейното боне беше с перо. Не съм забелязала религията й да влияе върху облеклото й.
	— Винаги се носи добре — отговори мисис Плимдейл малко троснато. — А за перото знам, че нарочно го боядиса светлолилаво, за да отива на дрехата й. Трябва да кажа за Хариет, че се старае да бъде праведна.
	— А колкото до това, дали е разбрала какво се е случило, то не може дълго да остане скрито от нея — заяви мисис Хакбът. — Семейство Винси знае, защото мистър Винси беше на събранието. Това за него е голям удар. Става дума за дъщеря му, а също и за сестра му.
	— Да, така е — съгласи се мисис Спраг. — Никой не допуска, че мистър Лидгейт може вече да върви с високо вдигната глава в Мидълмарч. Тези хиляда лири, дето е взел, изглеждат толкова черни като смъртта на онзи човек. Направо да ти настръхне косата!
	— Гордостта трябва да сниши глава — възкликна мисис Хакбът.
	— Всъщност не ми е толкова жал за Розамонд, колкото за леля й — отбеляза мисис Плимдейл. — Рано или късно, девойката трябваше да получи урок.
	— Допускам, че Булстроудови ще отидат да живеят някъде в чужбина — предположи мисис Спраг. — Така обикновено става, когато излезе наяве позор в някое семейство.
	— Това ще бъде ужасен удар за Хариет — добави мисис Плимдейл. — Ако една жена изобщо може да бъде прекършена, точно това ще се случи с нея. Скърбя за Хариет с цялата си душа. И въпреки всичките й недостатъци, малко жени са на нейното ниво. От момиче е много подредена и винаги е била сърцата и открита. Трябва да видите долапите й — там всичко е на мястото си. И на това приучи Кейт и Елън. Можете да си представите колко ще й е трудно да живее сред чужденци.
	— Докторът казва, че би препоръчал и семейство Лидгейт да направят същото — обади се мисис Спраг. — Той разправя, че е трябвало Лидгейт да остане при французите.
	— Всъщност бих казала, че това много ще приляга на Розамонд — рече мисис Плимдейл. — В нея има известно лекомислие. Но това е взела от майка си, а не от леля си Булстроуд, която винаги й е давала добри съвети. И доколкото знам, предпочитала е племенницата й да се омъжи за друг.
	Мисис Плимдейл беше изпаднала в положение, което предизвикваше у нея противоречиви чувства. Нещата не се свеждаха само до близостта й с мисис Булстроуд, но и до преуспяващите търговски отношения между голямата бояджийница на Плимдейл и мистър Булстроуд, поради което, от една страна, тя би била склонна да приеме най-благоприятното мнение за характера му като вярно, а от друга, много се страхуваше да не изглежда така, сякаш смекчава вината му. Освен това неотдавнашното сближаване между семейството й и фамилията Толър бе довело до връзки с най-издигнатите кръгове, което я радваше във всяко отношение, но не удовлетворяваше склонността й към сериозни възгледи, в известен смисъл най-издигнатото нещо според нея. Будната съвест на дребната женица бе малко объркана поради опитите й да обедини тези „най-издигнати“ неща, както и поради тревогите и едновременно задоволството, предизвикани от последните събития — случилото се трябваше да смири тези, които се нуждаеха от смирение, но освен това то тежко се сгромолясваше върху отколешната й приятелка, чиито недостатъци би предпочела да вижда на фона на благоденствието.
	Междувременно клетата мисис Булстроуд не беше още разтърсена от приближаващия се ход на бедствието, а чувстваше само острите усещания на онова безпокойство, което я бе обзело след последното посещение на Рафълс в Шръбс. Опитваше се да си обясни пристигането на този отвратителен болен човек в Стоун Корт, както и решението на съпруга й да отиде там и да се грижи за него с обстоятелството, че в миналото Рафълс е бил негов служител и му е оказвал помощ, поради което сега към него се проявява великодушие в състоянието му на безпомощност. А след това мисис Булстроуд най-чистосърдечно се зарадва от обнадеждаващите думи на съпруга си относно здравето му и нарасналата способност да продължи заниманията с бизнеса. Обзелото я спокойствие се наруши обаче, когато Лидгейт го докара болен от събранието и въпреки успокоителните уверения през следващите няколко дни тя си поплака скришом поради убеждението, че не само тялото, но и духът на съпруга й боледува. Той не й разрешаваше да му чете, нито пък да седи при него и изтъкваше като причина нервната си непоносимост към звуци и движения. Тя обаче заподозря, че съпругът й се затваря сам в стаята си, за да работи върху книжата си. Нещо се бе случило, уверена бе тя. Вероятно някаква голяма загуба на пари, за която тя не трябваше да знае. Не смееше да пита нищо мъжа си, но на петия ден след събранието, когато бе ходила само на черква, се обърна към Лидгейт:
	— Мистър Лидгейт, бъдете откровен с мене, моля ви. Искам да науча истината. Случило ли се е нещо с мистър Булстроуд?
	— Малко нервен стрес — уклончиво отговори Лидгейт. Докторът чувстваше, че не той трябва да направи мъчителното разкритие.
	— Но какво го предизвика? — попита мисис Булстроуд, като го погледна прямо с големите си тъмни очи.
	— Във въздуха на големите обществени зали често се носи нещо отровно — каза Лидгейт. — Силните мъже го понасят, но на някои хора се отразява зле в зависимост от чувствителността на организма им. Обикновено е трудно да се прецени защо пристъпът настъпва в даден момент, да се обясни защо човек премалява в даден миг.
	Мисис Булстроуд не остана доволна от отговора. Продължи да вярва, че някаква беда е сполетяла съпруга й, за която тя не трябва да знае. Прямата й природа остро се противопостави срещу подобно скриване на истината. Поиска разрешение дъщерите й да се грижат за съпруга й и потегли с каретата към града, за да направи някои посещения, като предполагаше, че ако се е разчула мълвата за някакви неудачи в делата на мистър Булстроуд, веднага ще усети признаци за това с очите и ушите си.
	Отиде при мисис Тезигър, която не си беше вкъщи, а след това потегли към дома на мисис Хакбът от другата страна на черквата. Мисис Хакбът я видя от един висок прозорец да идва и си спомни за предишната тревога от среща с мисис Булстроуд, така че съответно почти стигна до решението да й се предаде, че я няма. Но успоредно с безпокойството внезапно я обзе силното желание да проведе подобен вълнуващ разговор, като твърдо възнамеряваше да не се издаде по никакъв начин какво точно мисли.
	И така, мисис Булстроуд бе въведена в гостната, а мисис Хакбът влезе при нея, но сега много по-силно от обичайното стискаше устни и потриваше ръце, като по този начин целеше да предотврати всяка своя словоохотливост. Реши също така да не пита как е мистър Булстроуд.
	— Близо цяла седмица не съм ходила никъде освен на черква — каза мисис Булстроуд след няколко встъпителни думи. — Мистър Булстроуд се разболя на събранието в четвъртък и аз не исках да напускам къщата.
	Мисис Хакбът разтри с дланта на едната си ръка опакото на другата, притисната към бузата, а очите й сновяха по шарките на килима.
	— Мистър Хакбът беше ли на събранието? — насочи разговора мисис Булстроуд.
	— Да, беше — отговори мисис Хакбът с вял тон. — Смятам, че земята ще се закупи с доброволни вноски.
	— Да се надяваме, че няма да има повече случаи на холера, за да ги погребват там — отговори мисис Булстроуд. — Това е ужасна напаст. Но винаги съм смятала, че Мидълмарч е много здравословно място. Свикнала съм с тази мисъл от дете, предполагам. Градът, в който съм искала да живея, никога не ми е изглеждал по-добре от сега, особено нашият квартал.
	— Много се радвам, че желаете винаги да живеете в Мидълмарч, мисис Булстроуд — обади се мисис Хакбът с лека въздишка. — И все пак трябва да се научим на примирение, щом съдбата ни отреди да живеем другаде. Макар и да съм убедена, че винаги ще има хора в града, които ще ви желаят доброто.
	Мисис Хакбът копнееше да заяви следното: „Ако послушате съвета ми, трябва да се разделите със съпруга си“, но й беше съвсем ясно, че клетата жена нямаше и понятие какви светкавици скоро ще засвяткат над главата й, и единственото, което можеше да направи сега, бе да я подготви малко за предстоящите събития. Ала на мисис Булстроуд изведнъж й стана много студено и цялата се разтрепери — думите на мисис Хакбът очевидно загатваха за нещо необичайно. Въпреки че бе тръгнала с намерение напълно да се осведоми за всичко, сега изведнъж почувства, че не може да следва смелото си решение. Смени темата на разговора, като запита за децата на мисис Хакбът, а накрая се сбогува и каза, че отива да посети мисис Плимдейл. По пътя си представи, че на събранието вероятно е възникнала извънредно остра препирня между мистър Булстроуд и някои от обичайните му противници — може би мистър Хакбът е бил един от тях. Това обясняваше нещата.
	Ала когато поведе разговор с мисис Плимдейл, предишното утешително обяснение вече не изглеждаше вероятно. Селина я посрещна със затрогваща сърдечност и прояви склонността да дава нравоучителни отговори за обикновени неща, а подобно поведение едва ли е съвместимо с някаква си най-обикновена караница, чието основно последствие бе влошеното здраве на мистър Булстроуд. Отначало мисис Булстроуд бе смятала, че по-лесно би могла да разпита мисис Плимдейл от когото и да било другиго. Ала за най-голямо свое учудване установи, че невинаги е възможно старата ти приятелка да стане твоя довереница — откровенията помежду ви при други обстоятелства бяха сериозно препятствие, а също така пречка бе и нежеланието да получиш съчувствие, както и сведения от човек, който отдавна е свикнал да приема превъзходството ти. Някои странно любезни думи, изпуснати от мисис Плимдейл, че никога нямало да обърне гръб на приятелите си, убедиха мисис Булстроуд, че случилото се вероятно е истинско нещастие, ала вместо да попита с обичайната си прямота: „Какво точно имаш предвид?“, изпита силното желание да си тръгне веднага, преди да е чула нещо по-определено. Започна да я измъчва чувството на увереност, че нещастието е по-голямо и не се свежда до загуба на пари, защото остро усети как Селина, също като мисис Хакбът преди, се направи, че не чува казаното относно мистър Булстроуд, както би се направила, че не забелязва някакъв недостатък във външността й.
	Мисис Булстроуд каза „довиждане“ с нервна припряност и нареди на кочияша да кара към складовете на мистър Винси. През това кратко пътуване опасенията й така се нагнетиха от обгърналия я мрак, че когато влезе в кантората, където брат й седеше на писалището, коленете й се подгъваха, а обикновено свежото й лице изглеждаше смъртно бледо. Видът й донякъде предизвика ответна реакция у брат й. Той стана от мястото си, за да я посрещне, хвана я за ръката и каза с обичайната си поривиста прибързаност:
	— Бог да ти е на помощ, Хариет! Ти знаеш всичко.
	Това бе може би най-ужасният миг от всички следващи. В сгъстен вид той представляваше онова съдбовно преживяване, когато в емоционалния срив се проявява същността на човешката природа и проличава решителното действие, което ще сложи край на душевната битка. Ако не беше споменът за Рафълс, тя вероятно щеше да продължава да мисли, че става дума за финансова разруха, но като видя брат си и чу думите му, в съзнанието й се мярна мисълта за някакво прегрешение от страна на съпруга й. И тогава под напора на обзелия я ужас внезапно зърна образа на мъжа си, изложен на позор. А после след вълна на изгарящ я срам, когато усети само вторачени хорски погледи, в един миг с внезапен порив на сърцето застана на негова страна, като печално и без всякакви укори прие сянката на срама и уединението. Всичко това стана за миг — успя само да се отпусне на стола и да вдигне очи към брат си, който се бе надвесил над нея.
	— Не знам нищо, Уолтър. Какво се е случило? — попита тя с отпаднал глас.
	Той й разказа всичко много прямо, на части, но думите му я накараха да осъзнае, че няма никакви доказателства за скандала, особено що се отнася до кончината на Рафълс.
	— Хората ще говорят — добави той. — Дори съдът да оправдае някого, те ще говорят, ще си кимат и намигат… и що се отнася до хората, въпросният човек е виновен, но може и да не е. Ударът е съкрушителен и засяга също и Лидгейт, както Булстроуд. Не се наемам да кажа каква е истината. Бих искал само никога да не бях чувал имената на Булстроуд или Лидгейт. По-добре щеше да е да си останеш Винси до края на живота. Същото важи и за Розамонд.
	Мисис Булстроуд не отговори.
	— Трябва да се държиш, доколкото това е по силите ти. Хората не те упрекват. И аз ще ти бъда опора, каквото и да решиш да предприемеш — заяви брат й с грубовата, но добронамерена сърдечност.
	— Заведи ме до каретата, Уолтър — помоли мисис Булстроуд. — Чувствам се много отпаднала.
	А когато се прибра вкъщи, бе принудена да каже следното на дъщерите си:
	— Не се чувствам добре, скъпи мои. Трябва да ида да легна. Грижете се за татко си. Оставете ме на спокойствие. Няма да вечерям.
	После се заключи в стаята си. Необходимо й беше време да свикне с мисълта за наранената си душа и бедния си осакатен живот, преди да заеме мястото, което вече й се полагаше. Характерът на мъжа й сега се открои в нов силен сноп светлина и тя не можеше да бъде снизходителна в присъдата си. Двайсетте години, през които му бе вярвала и го беше почитала, без да знае истината, възкръснаха пред нея с най-големи подробности, но сега те й се струваха отвратителна измама. Той се беше оженил за нея, като е прикрил миналия си порочен живот, и сега тя бе напълно обезверена и безсилна да твърди, че е невинен за най-лошото прегрешение, в което го винят. За нейната чиста, пряма природа бе непоносимо като за всеки простосмъртен да сподели отредения позор.
	Ала тази не толкова образована жена, чиито речник и привички представляваха странна смесица, беше предана по дух. За нея бе направо невъзможно по някакъв начин да изостави мъжа, чието благоденствие бе споделяла почти половин живот и който винаги неизменно я беше обичал, невъзможно бе да се отрече от него точно сега, когато наказанието го е застигнало. Това би означавало да се отрече от собствената си душа и да я остави да изсъхне поради липса на обич. Когато заключи вратата, тя знаеше, че скоро ще я отключи и ще е готова да слезе долу при нещастния си съпруг, за да сподели скръбта му и да каже следното за вината му: „Ще страдам с тебе, но няма да обвинявам“. Ала нужно й бе малко време, за да събере сили, нужно й бе през сълзи и ридания да каже „сбогом“ на всяка радост и гордост в досегашния си живот. А когато реши да слезе, тя се подготви да изпълни намерението си с някои дребни действия, които биха изглеждали пълна глупост за евентуалния коравосърдечен наблюдател — това беше нейният начин да покаже на всякакви съществуващи или несъществуващи наблюдатели, че започва нов живот, в който прегръща унижението. Свали всичките си бижута и облече скромна черна рокля. И вместо да носи богато украсена шапка и едри къдри, опъна косата си назад и си сложи скромно боне, поради което заприлича на методистка от ранния период.
	Булстроуд, който знаеше за излизането на съпругата си и за неразположението й след завръщането, беше разтревожен не по-малко от нея. Очаквал бе, че тя ще научи истината от други хора, и беше приел подобна вероятност като по-лесен начин от признанието. Ала сега, когато смяташе, че вече е настъпил мигът на прозрението, беше в мъчително очакване какво ще произтече от това. Дъщерите му се съгласиха да го оставят сам и макар да бе разрешил да му се донесе храна, не я беше докоснал. Чувстваше се така, сякаш бавно умира от мъка, без каквато и да е проява на съжаление от някого. Вероятно никога повече няма да зърне лицето на жена си, озарено от обич към него. А ако се обърне към Бог, няма да получи никакъв друг отговор освен бремето на възмездието.
	Стана осем часът вечерта, преди вратата да се отвори и съпругата му да влезе. Не смееше да я погледне. Седеше със сведени очи и когато тя се приближи до него, стори й се, че се е смалил — изглеждаше толкова съсухрен и състарен. Внезапно сякаш я обля огромна вълна от непознато съчувствие и прежна нежност и като сложи едната си ръка върху неговата, поставена на облегалката, а с другата докосна рамото му, тя каза тържествено, но топло:
	— Погледни ме, Николас!
	Малко стреснато той вдигна очи и се вгледа за миг в нея донякъде сепнат — бледото й лице, траурната дреха, разтрепераните й устни сякаш казваха: „Знам“. Ала ръцете и очите й нежно го обгърнаха. Той избухна в плач и двамата си поплакаха заедно, като тя седеше кротко до него. Не бяха в състояние да разговарят за срама, който тя споделяше с него, нито за деянията, предизвикали позора. Разкаянието му бе безмълвно, както безмълвно бе и нейното обещание за вярност. Колкото и пряма да беше тя, все пак се побоя от думите, които биха изразили общото състояние и на двамата, както би се побояла от огнени езици. Тя не можеше да попита: „Колко от казаното е клевета и неоснователно подозрение?“, а той не рече: „Невинен съм“.


>>	Глава 75

E>
	Le sentiment de la fausseté des plaisirs présents, et l’ignorance de la vanité des plaisirs absents, causent l’inconstance.
@	Паскал*274
	[*274 _Съзнанието за фалша на днешните удоволствия и несъзнаването на суетата на липсващите удоволствия предизвикват непостоянство._ „Мисли“ (Pensées). — Б.пр.]
E$

	Розамонд отново се озари от радост, когато от къщата й изчезна заплашителната фигура, а на всички отвратителни кредитори се плати. Ала тя не беше весела — брачният й живот не бе оправдал надеждите й и изобщо не отговаряше на представите й. В краткия промеждутък на спокойствие Лидгейт си спомни колко често е бил гневен в периодите на тревога, съзнавайки каква мъка е трябвало да понесе Розамонд, и сега бе много нежен и внимателен с нея. Ала той също бе позагубил предишния си дух и все така смяташе за необходимо да напомня, че трябва да живеят по-пестеливо от преди, като се опитваше да накара съпругата си постепенно да свикне с тази мисъл, но едва сдържаше гнева си, когато тя му отвръщаше с натяквания, че трябвало да се преместят в Лондон. А когато не му отвръщаше по този начин, тя слушаше унило, като се чудеше какво й е останало, за което си струва да се живее. Грубите и презрителни думи, изпуснати от съпруга й в гнева му, бяха дълбоко накърнили онази суета в нея, която някога той бе напълно удовлетворявал. По нейна преценка съпругът й имаше напълно сбъркан поглед към живота, като това предизвикваше у нея скрито отвращение и затуй приемаше нежността му като жалък заместител на щастието, с което не бе успял да я дари. Те не се погаждаха със съседите си, а вече нямаше никакви обнадеждаващи изгледи да я поканят в Куолингам — изобщо отникъде не идваше нищо обнадеждаващо освен от редките писма на Уил Ладисло. Бе обидена и разочарована от решението на Уил да напусне Мидълмарч, защото, макар и да знаеше и да се досещаше за чувствата му към Доротия, таеше скритата надежда, че той вече храни или ще започне да храни силни чувства към нея. Изобщо Розамонд бе от този тип жени, които крепко вярват, че всеки мъж, когото срещнат, би предпочел тях, дори и да нямат никаква надежда. Да, мисис Късобан си я биваше, но Уил я бе харесал още преди да срещне мисис Лидгейт. Розамонд смяташе, че начинът му на говорене с нея, една смесица от шеговити укори и пресилена галантност, само прикрива по-силните му чувства. И в негово присъствие тя усещаше онова приятно гъделичкане на суетата, както и чувството за драматична романтика, все неща, които присъствието на Лидгейт не можеше да предизвика, защото бе загубило очарованието си. Дори си въобразяваше — какво ли не си въобразяват мъжете и жените при такива обстоятелства, — че Уил пресилва чувствата си към мисис Късобан само за да я дразни. Такива мисли витаеха в главата на Розамонд преди заминаването на Уил. Той би бил, мислеше си тя, много по-подходящ за съпруг, отколкото Лидгейт. Трудно би могло да се измисли по-невярно нещо, защото недоволството на Розамонд от брака й идваше от самите предпоставки на брака, от необходимостта да потиснеш своето „аз“ и да проявиш разбиране, а не от характера на съпруга й. Ала лесната представа за по-добри нереални възможности криеше сантиментално очарование, което разсейваше скуката й. Тя си бе измислила малка романтична история, която разнообразяваше пустотата в живота й: Уил Ладисло винаги ще е ерген и ще живее близо до нея, за да бъде винаги на нейно разположение, и ще е изпълнен с осезаема, но не изразена с думи страст към нея, която от време на време в интригуващи сцени ще изпуска ярки искри. Заминаването му предизвика голямо разочарование у Розамонд и печално засили досадата й от Мидълмарч. Ала в началото тя бе изпитвала подобна мечта за удоволствия в общуване с фамилията в Куолингам. След това тревогите в семейния й живот се задълбочиха и липсата на всякаква друга разтуха засили носталгичния й копнеж за едно летливо увлечение, което преди я крепеше. Мъжете и жените правят печални грешки относно фантазиите си, като възприемат мъглявите си трескави копнежи понякога за проява на гений, друг път за религиозна вяра, но най-често за велика любов. Уил Ладисло бе изпратил многословни писма, предназначени донякъде за нея, донякъде за Лидгейт, и тя бе отговорила. Малко вероятно бе раздялата им, чувстваше тя, да е окончателна. Промяната, за която най-много копнееше, бе, че Лидгейт ще реши да се преместят в Лондон и тогава всичко ще е наред. Бе започнала да действа кротко, но решително за постигане на целта си, когато се случи внезапно приятно събитие, което я въодушеви.
	Това стана малко преди паметното събрание в залата на кметството и чисто и просто беше писмо от Уил Ладисло до Лидгейт, в което се говореше главно относно новите му планове за заселване, но между другото Уил споменаваше, че вероятно щяло да бъде необходимо да посети Мидълмарч по някое време през следващите седмици — много приятна необходимост, казваше той, почти като ваканция за ученик. Надявал се, че му предстояло да заеме старото си място върху килимчето и да чуе изобилие от музика. Ала не бил сигурен за точното време на посещението си. Докато Лидгейт четеше писмото на Розамонд, лицето й просветна като разпукнало се цвете — то изведнъж стана по-красиво и разцъфнало. Сега вече нищо не й изглеждаше непоносимо — дълговете бяха платени, пристигаше мистър Ладисло, а Лидгейт ще бъде убеден да напусне Мидълмарч и да се засели в Лондон, толкова по-различен от „някакво си провинциално градче“.
	Това беше една блестяща, но кратка утрин. Скоро небето притъмня за клетата Розамонд. Проявата на нова угнетеност в съпруга й, за която той не продумваше ни дума пред нея, защото се страхуваше да разголи наранената си душа пред безразличния й неразбиращ поглед, скоро получи своето мъчително странно обяснение, нещо съвсем чуждо за предишните й представи какво може да затъмни щастието й. Ала сега в обзелото я приповдигнато настроение тя видя, че Лидгейт просто е изпаднал в още по-тежко състояние на потиснатост отпреди, което го караше да не отговаря на въпросите й и очевидно да я отбягва колкото може повече, и изведнъж тя реши няколко дни след събранието, без да му казва нищо, да разпрати покани за малка вечеря, като бе убедена, че това е разумна постъпка, тъй като хората сякаш страняха от тях, а пък бе необходимо да се възстановят старите привички за общуване. Когато поканите бъдат приети, тя ще съобщи на Лидгейт, като по този начин му даде добър урок как трябва да се държи един доктор със съседите си, защото Розамонд имаше възможно най-мъдрите представи за задълженията на другите. Ала всички поканени изпратиха отказ, като последният попадна в ръцете на Лидгейт.
	— Това е нечетливият почерк на Чичли. За какво може да ти пише той? — попита Лидгейт зачудено, когато й подаде плика.
	Тя бе принудена да му покаже отказа и като я погледна строго, съпругът й попита:
	— Защо, по дяволите, си разпращала покани, без да ми кажеш, Розамонд? Умолявам те, настоявам да не каниш никого в тази къща. Предполагам, че си поканила и други, но те са ти отказали.
	Тя не отговори нищо.
	— Не чуваш ли какво те питам? — изкрещя Лидгейт.
	— Да, естествено, че чувам — отговори Розамонд, като извърна глава грациозно като лебед.
	Лидгейт яростно разтърси глава и излезе от стаята, защото усети, че става опасен. На свой ред Розамонд си помисли, че съпругът й става все по-непоносим, въпреки че нямаше никаква причина за заповедническия му тон. Нежеланието му да й каже нещо, за което предварително бе убеден, че жена му няма да прояви интерес, се бе превърнало в механичен навик, така че тя бе в неведение относно всичко, свързано с хилядата лири, освен обстоятелството, че заемът е дошъл от чичо й Булстроуд. Отвратителното настроение на Лидгейт и очевидното отбягване от страна на съседите бе необяснимо сега, когато се бяха отървали от паричните затруднения. Ако разпратените покани бяха приети, тя щеше да отиде да покани майка си и всички останали от семейството, които не бе виждала няколко дни. Сега Розамонд си сложи бонето, за да отиде и да види какво става с тях, като внезапно се почувства така, сякаш има някакъв заговор да я оставят насаме със съпруга й, който бе склонен да обижда всички наред. Беше минал часът за хранене и тя завари майка си и баща си да седят заедно в гостната. Те я погледнаха печално, като единствено възкликнаха: „Е, скъпо дете!“, и не казаха нищо повече. Тя никога не бе виждала баща си толкова унил и като седна близо до него, попита:
	— Случило ли се е нещо, татко?
	Той не отговори, но мисис Винси рече:
	— О, скъпа моя! Нищо ли не си чула? Много скоро мълвата ще стигне до тебе.
	— Да не би да е нещо относно Тършиъс? — попита Розамонд, като пребледня. Тя веднага свърза мисълта за тревога с необяснимото му поведение напоследък.
	— О, скъпа моя, така е. Само като си помисля какви беди ти навлече бракът. Дългът беше лошо нещо, но това го надминава.
	— Спри, почакай, Луси — възкликна мистър Винси. — Нищо ли не си чула за чичо си Булстроуд, Розамонд?
	— Не, татко — отговори клетото създание и се почувства така, сякаш никога не е изживявала подобна тревога — като че ли някаква неведома сила стисна душата й с желязна хватка.
	Баща й й разказа всичко, като накрая заяви:
	— По-добре е да знаеш, скъпа моя. Според мене Лидгейт трябва да напусне града. Не му провървя. Смея да кажа, че не зависеше от него. Не го обвинявам в нищо — рече мистър Винси. По-рано той постоянно бе склонен сурово да вини Лидгейт.
	За Розамонд ударът беше ужасен. Струваше й се, че ничия участ не може да е толкова жестока като нейната — да се омъжи за човек, станал център на позорни подозрения. В много случаи срамът неизбежно се смята за най-неприятната част от престъплението. Бяха необходими извънредно много безпристрастни размишления, в каквито Розамонд никога не бе изпадала през живота си, за да може в този миг да разбере, че бедата й би била много по-голяма, ако се знаеше с положителност, че съпругът й наистина е извършил нещо престъпно. И все пак срамът бе налице. А тя най-наивно се бе омъжила за този човек с увереността, че той и семейството му са на много високо ниво. Сега прояви свойствената си сдържаност пред родителите си, като само каза, че ако Лидгейт е направил това, която тя иска, отдавна щял да е напуснал Мидълмарч.
	— Розамонд го прие много твърдо — заяви майката, след като дъщеря й си отиде.
	— О, слава богу! — възкликна мистър Винси, който беше много съкрушен.
	Ала Розамонд се прибра вкъщи, изпълнена с основателно отвращение към съпруга си. Какво всъщност бе направил той… как точно бе действал? Тя не знаеше. Защо не й бе разказал всичко? Той не й бе казал нищо по въпроса и в такъв случай и тя, разбира се, не можеше да говори. По едно време й хрумна, че ще помоли баща си да я приемат отново вкъщи при тях, ала като размисли, това й се стори съвсем ужасно: омъжена жена да се прибере обратно при родителите си — в подобно състояние животът напълно губеше смисъл за нея. Не можеше да си позволи да изпада в подобно положение.
	През следващите няколко дни Лидгейт забеляза промяна у нея и реши, че тя е научила лошата новина. Би ли заговорила с него по този въпрос, или ще продължи непрекъснато да мълчи, което сякаш загатваше, че го смята за виновен? Не трябва да забравяме, че той бе изпаднал в болезнено състояние на духа, така че общуването с когото и да било му причиняваше болка. Безспорно в случая Розамонд също имаше основателна причина да го вини в прекалена сдържаност и липса на доверие. Ала в душевната си болка той имаше своето оправдание — та нима не е прав да премълчава историята пред нея, щом тя знае истината и няма желание да поговори с него? Но дълбоко в душата му съзнанието, че греши, не му даваше мира и мълчанието помежду им бе непоносимо. Сякаш бяха корабокрушенци, приютили се върху някаква отломка, но насочили поглед в различна посока.
	Той си мислеше: „Аз съм глупак. Нима вече не съм се отказал да очаквам каквото и да било! Оженил съм се, за да се грижа, а не за да получавам помощ“. Така че още същата вечер той попита:
	— Розамонд, чула ли си нещо, което да те тревожи?
	— Да — отговори тя, като остави ръкоделието си, върху което работеше унило и машинално, нещо твърде необичайно за нея.
	— Какво си чула?
	— Всичко, предполагам. Татко ми каза.
	— Че хората ме смятат за опозорен?
	— Да — отговори Розамонд едва чуто, като продължи механично да шие.
	Последва мълчание, а Лидгейт си помисли: „Ако тя ми вярва… ако наистина знае какво представлявам, би трябвало сега да проговори и да изрази увереност, че не заслужавам да бъда опозорен“.
	От своя страна Розамонд продължи да движи унило пръсти. Тя очакваше всичко, което трябваше да се каже по въпроса, да дойде от Тършиъс. Какво знаеше тя? И ако той наистина нямаше никаква вина, защо сам не направи нещо да се оневини?
	Мълчанието й още повече засили мрачното му състояние, в което Лидгейт непрекъснато си повтаряше, че никой не му вярва — дори Феърбръдър не се бе застъпил за него. Той й бе задал въпроса с намерението разговорът им да разбие студената преграда, издигнала се помежду им, ала усетил отчайваща неприязън, се възпря да продължи. Както всичко останало, дори и тази беда Розамонд смяташе единствено за своя. В нейните очи той винаги бе чуждо същество, което върши всичко напук на нея. Лидгейт подскочи от стола си разгневен и като пъхна ръце в джобовете си, закрачи напред-назад из стаята. Ала през цялото това време имаше вътрешното усещане, че трябва да овладее гнева си и да й разкаже всичко, да я убеди в истината. Защото вече почти бе усвоил урока, че се налага да превъзмогва пред нея гордостта си и поради нейния недостиг на съчувствие е нужно той да проявява по-голяма доза. Скоро Лидгейт възвърна намерението си да й обясни положението — случаят не бива да се пропуска. Ако можеше да я накара твърдо да повярва, че става дума за клевета, с която трябва да се преборят, а не да бягат от нея, и че цялата беда е дошла от отчаяната финансова нужда, тогава би могъл да й внуши необходимостта да са единни в проявата на пестеливост, за да могат да преодолеят тежкия период и да останат независими. Той ще посочи конкретните мерки, които възнамерява да предприеме, за да я подтикне да се съгласи с него. Длъжен бе да опита — какво друго можеше да направи?
	Не знаеше колко дълго е вървял напред-назад из стаята, но Розамонд реши, че е било прекалено дълго, и искаше той вече да седне. Тя също бе започнала да смята, че й се удава благоприятна възможност да подтикне Тършиъс да направи необходимото. Каквото и да беше естеството на цялото това страдание, очертаваше се голяма опасност.
	Най-после Лидгейт седна не на своя стол, а на един по-близо до Розамонд и се наклони към нея, като я погледна сериозно, преди да поднови печалния разговор. Вече бе превъзмогнал себе си и се канеше да заговори с тържествен тон, подобаващ за такъв важен миг, който не би се повторил. Понечи да заговори, когато Розамонд внезапно отпусна ръце, погледна го и каза:
	— Разбира се, Тършиъс…
	— Какво има?
	— Разбира се, най-после ти се отказа от намерението да стоиш в Мидълмарч. Не мога да продължавам да живея тук. Нека да заминем за Лондон. Татко и всички останали казват, че е по-добре да заминем. Каквото и нещастие трябва да изтърпя, там ще е по-лесно.
	Лидгейт се почувства ужасно огорчен. Вместо да излее душата си, за което се бе подготвил, той отново бе завъртян на предишната въртележка. Не можеше да понесе това. С рязко променено изражение на лицето той стана и напусна стаята.
	Вероятно ако бе достатъчно силен да упорства в намерението си да прояви по-голям разум, защото я превишаваше като личност, тази вечер би могла да е по-благоприятна и за двамата. Ако неговата природа бе понесла прекъсването от нейна страна, той все още можеше да повлияе върху възгледите и волята на Розамонд. Не можем да сме сигурни дали някои характери, независимо колко непоклатими и особени са те, биха могли да устоят срещу въздействието на по-силен характер от техния. Защото те могат внезапно да бъдат мощно атакувани и да се поддадат, като се обединят с душата, която ги обгръща с пламъка на желанията си. Ала клетият Лидгейт бе измъчван от пулсираща болка и силите му не достигнаха, за да се справи с тази задача.
	Началото на взаимното разбирателство и общата решимост сякаш оставаше все така недостижимо. Нещо повече, то като че ли бе блокирано от усещането за неуспешен опит. И така, те заживяха ден след ден, без да споделят мислите си — Лидгейт отчаяно се влачеше да изпълнява неотменимите си задължения, а Розамонд усещаше с известно основание, че той се отнася жестоко към нея. Безсмислено бе да казва каквото и да било на Тършиъс, ала като пристигне Уил Ладисло, тя бе решила да му разкаже всичко. Въпреки общата сдържаност, се нуждаеше от някого, който да разбере несправедливостта към нея.


>>	Глава 76

E>
P>
	На милост, жалост, мир, любов
	се кланят вси в беда
	и всеки е за тях готов
	да разтвори душа.
	Че има Милостта сърце,
	Мирът — човешки лик,
	Любовта е с нежно лице,
	А Жалостта сподавя вик.
@	Уилям Блейк, Песни на невинността
P$
E$

	След няколко дни Лидгейт пое на кон към имението Лоуик, защото бе повикан от Доротия. Повикването не беше неочаквано, тъй като бе отправено след писмо от мистър Булстроуд, в което банкерът заявяваше, че е възобновил подготовката си да напусне Мидълмарч и искал да напомни за предишните си намерения относно болницата, от които не се отказвал. Преди да предприемел по-нататъшни стъпки, смятал за свой дълг отново да постави въпроса пред мисис Късобан, която от своя страна искала, както и преди, да обсъди идеята с Лидгейт. „Вероятно плановете ви са претърпели някакви промени — пишеше мистър Булстроуд, — но в такъв случай е желателно да ги изложите пред нея.“
	Доротия очакваше пристигането на доктора с приповдигнат интерес. Макар че в знак на уважение към мъжкото мнение се бе въздържала от това, което сър Джеймс наричаше „ровичкане в историята с Булстроуд“, затрудненията в положението на Лидгейт не й излизаха от ума и когато Булстроуд се обърна отново към нея относно болницата, усети, че пред нея се разкрива благоприятна възможност, каквато не й бе позволено да потърси по-рано. Докато се разхождаше под клоните на огромните дървета в разкошното си имение, мислите й се насочваха към орисията на другите, но чувствата й бяха потискани. Идеята да извърши някаква голяма добрина, която е по силите й, я изпълваше с вътрешен огън и когато една чужда болка проникна в съзнанието й със съвсем конкретни очертания, обзе я силният копнеж да помогне, като собственият й безметежен живот й се стори направо скучен. Предстоящият разговор с Лидгейт я изпълваше с увереност и надежда и тя пренебрегна слуховете за прекалената му сдържаност, пренебрегна и обстоятелството, че всъщност е една съвсем млада жена. Сега, когато изгаряше от желанието да покаже човешкото си съчувствие, нищо друго не й се струваше толкова безсмислено, както доводите, че е твърде млада и че е жена.
	Докато седеше в очакване в библиотеката, нямаше какво друго да прави, освен да прехвърля в съзнанието си миналите случки с Лидгейт, които бе запомнила. Всички бяха свързани с брака й и преживените тревоги. Всъщност не бе така, имаше два случая, когато тя болезнено свързваше образа на Лидгейт с жена му и един друг човек. Болката у Доротия вече бе притъпена, но младата жена все така продължаваше да се пита какво ли представлява бракът за Лидгейт, а освен това проявяваше и някаква уязвимост дори при най-лекия намек за мисис Лидгейт. Мисълта за нея сега я разстрои, очите й се навлажниха и цялото й тяло се напрегна, въпреки че бе застанала на прозореца на мрачната библиотека и гледаше навън към тревните площи и яркозелените пъпки, откроили се на фона на тъмните борове.
	Когато Лидгейт пристигна, тя направо се стресна от промяната в лицето му, извънредно осезаема, защото не го беше виждала в продължение на два месеца. То не бе толкова отслабнало, но носеше отпечатъка на огорчението и отчаянието, какъвто твърде скоро се появява и върху съвсем млади лица. Приветливото й посрещане, когато му подаде ръка, посмекчи израза му, но само с тиха печал.
	— Отдавна много искам да се срещна с вас, мистър Лидгейт — заяви Доротия, когато двамата седнаха един срещу друг, — но отлагах поканата си, докато мистър Булстроуд не се обърна отново към мене относно болницата. Разбирам, че благоприятното обстоятелство болницата да се управлява отделно от лечебницата зависи изцяло от вас или поне от очакванията да постигнете определени резултати, като я държите под ваш контрол. Надявам се, че нямате нищо против да ми кажете какво точно мислите по въпроса.
	— Вие трябва да решите дали ще окажете щедра подкрепа на болницата — отговори Лидгейт. — Не ми позволява съвестта да ви подтиквам към подобна постъпка, ако продължавате да разчитате на съдействие от моя страна. Може да бъда принуден да напусна.
	Той отговори рязко, отчаян от мисълта, че не е в състояние да извърши нещо против волята на Розамонд.
	— Но не и заради това, че никой не ви вярва, нали? — попита Доротия, която ясно изрази с въпроса си съчувствието в душата си. — Знам за нелепите обстоятелства около вас. От самото начало съзнавах, че са нелепи. Никога не сте сторили нищо лошо. Никога не бихте направили нещо нечестно.
	Това бе първото изявление, че имат пълно доверие в него, което Лидгейт чу с ушите си. Пое си дълбоко дъх и промълви: „Благодаря“. Не можеше да добави нищо повече — беше нещо съвсем ново и странно за него, че тези изречени от жена оскъдни думи на доверие имат такова огромно значение за него.
	— Умолявам ви да ми разкажете как се случи всичко — дръзко помоли Доротия. — Сигурна съм, че истината ще ви оневини.
	Лидгейт стана от стола и се отправи към прозореца, забравил къде е. Толкова често беше прехвърлял в съзнанието си възможността да обясни всичко, без несправедливо да утежнява някои обстоятелства, които навярно биха били в ущърб за Булстроуд, ала винаги се бе отказвал да го стори (често си бе повтарял, че уверенията му няма да променят мнението на хората), но думите на Доротия сега прозвучаха като изкушение да направи нещо, което при трезвите размишления преди му бе изглеждало неразумно.
	— Разкажете ми, моля ви — каза Доротия с чистосърдечна настойчивост. — Тогава ще можем да обсъдим нещата. Грях е да се позволи на хората неоснователно да винят някого, когато това може да се предотврати.
	Лидгейт се обърна, спомнил си къде се намира, и зърна вглъбеното лице на Доротия, обърнато към него с трогателно доверие. Присъствието на благороден човек, великодушен в желанията си, щедър в действията си, променя нагласата ни: започваме да виждаме нещата в широтата им, както и да вярваме, че и нас могат да съзрат и оценят в светлината на цялостния ни характер. Близостта на такъв човек започна да въздейства на Лидгейт, който дни наред се бе виждал като някой окаян несретник, който се влачи и блъска сред тълпата. Той седна отново и усети как възвръща предишната си същност при мисълта, че насреща му стои човек, който има доверие в него.
	— Не бих искал — започна той — да бъда несправедлив към Булстроуд, който ми услужи с пари, когато се нуждаех… макар че сега бих се отказал от тях. Той е подгонен и нещастен, а животът му едва мъждука. Но бих искал да ви разкажа всичко. За мене ще е голямо облекчение да говоря, когато предварително знам, че ми вярвате и не се налага да давам уверения за своята честност. Вие ще разберете какво е справедливо да се твърди за другия, както разбирате какво е справедливо да се говори за мене.
	— Доверете ми се наистина — обади се Доротия. — Аз не бих казала нищо на никого без ваше съгласие. Но поне мога да твърдя, че сте ми изяснили всички обстоятелства и че напълно съм убедена във вашата невинност. Мистър Феърбръдър би ми повярвал, а също така чичо ми и сър Джеймс Четам. Нещо повече, има редица хора в Мидълмарч, при които мога да отида. Макар и да не ме познават отблизо, те ще ми повярват. Ще разберат, че нямам друга подбуда, освен да възтържествуват истината и справедливостта. Ще положа всички усилия да ви оневиня. Имам много малко неща да върша. Сега няма нищо друго по-важно на света, което бих искала да направя.
	Когато съвсем по детински Доротия описа какво би могла да направи, гласът й бе толкова трогателен, че внушаваше увереност за положителния резултат на действията си. Проникновената нежност на женския й глас сякаш беше най-силната защита срещу самоуверените обвинители. Лидгейт не си позволи мисълта, че тя е наивна мечтателка. За пръв път в живота си се поддаде на приятното усещане да се довери безрезервно на великодушното съчувствие, без всякаква следа от горделива сдържаност. И той й разказа всичко още от мига, когато, притиснат от паричните затруднения, с неохота бе отправил първата си молба към Булстроуд. Постепенно, увлечен от откровенията, той по-подробно описа това, което бе минавало през съзнанието му, като сподели, че лечението му се противопоставяло на възприетата практика, спомена й и за собствените си съмнения, за високите си представи като лекар, както и за неспокойната си съвест, че приемането на парите донякъде е повлияло върху личните му съображения и професионалното поведение, но не и върху изпълнението на общоприетите задължения.
	— Разбрах впоследствие — добави той — как Холи е изпратил някого да разпитва икономката в Стоун Корт и тя казала, че дала на болния всичкия останал опиум в шишенцето, а също и голямо количество бренди. Но подобно нещо не би се отрекло в общоприетата практика, дори и от първокласни специалисти. Това действие не засилва подозренията към мене. Те се основават на обстоятелството, че съм взел пари, че Булстроуд е имал сериозни подбуди да иска смъртта на този човек и че ми е дал парите като подкуп да съдействам за един или друг пропуск в лечението на болния… че изобщо съм приел подкуп, за да си затварям устата. Такива подозрения трудно се разсейват, защото те само се наслагват в съзнанието на хората и не могат да се опровергаят. Защо предписанията ми не са спазени, е въпрос, на който нямам отговор. Струва ми се все още възможно, че Булстроуд не е извършил криминално злодеяние… дори е възможно той да няма нищо общо с неспазените препоръки, а само е пропуснал да ги съобщи. Но всичко това не влияе върху мнението на хората. Тук става дума за случай, когато човек е обвинен поради самия си характер… смята се, че той е извършил престъпление по някакъв неопределен начин, защото е имал подбудите да го извърши, така че и аз се оплитам в мрежата, тъй като съм приел парите му. Направо съм поразен от някаква главня… също като загнил житен клас… нещата се случиха и няма никаква оправия.
	— О, много е трудно! — възкликна Доротия. — Разбирам каква голяма трудност съществува да се оправдаете сам. Точно на вас ли трябваше да се случи това, на човек, който възнамеряваше да има по-извисен живот и да следва по-благородни цели… Не мога да се примиря с непоправимото. Знам за какво жадувахте. Спомням си какво ми казахте, когато за пръв път заговорихте за болницата. Смятам, че няма по-голяма мъка от тази — да се прекланяте пред величавото, да се опитвате да го постигнете и да не успеете.
	— Така е — съгласи се Лидгейт с чувството, че е усетена цялата сила на скръбта му. — Имах известни амбиции. Възнамерявах животът ми да е напълно различен. Смятах, че имам по-голяма сила и воля. Но най-ужасните препятствия са тези, които човек издига сам.
	— Ако предположим — обади се тя замислено, — ако предположим, че поддържаме болницата според определения план, а вие останете тук, макар да имате подкрепата и приятелството само на малцина, тогава лошите чувства към вас постепенно ще изчезнат. Ще възникнат случаи, когато хората ще са принудени да признаят, че са били несправедливи към вас, защото ще разберат, че подбудите ви са най-чисти. Все още бихте могли да достигнете голяма слава като Луи и Ленек, за които съм чувала да говорите, а всички ние ще се гордеем с вас — с усмивка завърши словото си тя.
	— Това би могло да стане, ако имах предишната вяра в себе си — отговори тъжно Лидгейт. — Нищо не ме разстройва толкова, колкото мисълта да обърна гръб и да избягам от клеветата, като я оставя неопровергана зад себе си. И все пак не бих искал някой да вложи голяма сума пари в план, за който аз отговарям.
	— Според мене напълно си струва труда — съвсем простичко отговори Доротия. — Помислете си само, парите ми са в тежест, защото ме карат да мисля, че имам твърде малко за великите планове, които кроя, а същевременно имам твърде много. Не знам какво да правя с тях. Имам седемстотин годишно собствени средства, хиляда и деветстотин годишно ми остави мистър Късобан, а около три-четири хиляди готови пари стоят в банката. Исках да вложа тези пари и да изплащам вноски от дохода си, който не ми е нужен, като закупя земя и основа селище, в което да се развива някакъв промишлен отрасъл. Но сър Джеймс и чичо ми ме убедиха, че рискът е твърде голям. И затова разбирате какво най-много би ме радвало — да направя нещо добро с парите си. Бих искала да подобря живота на хората. Чувствам се много зле, когато идват и ми казват, че не искали парите ми.
	Мрачното лице на Лидгейт се смекчи от усмивка. Детската непосредственост и сериозният поглед, с които Доротия изрече тези думи, бяха неустоимо очарователни — те прекрасно се съчетаваха с инстинктивното й разбиране за извисено съществувание. (За по-низшето съществувание, което играе такава съществена роля в света, тя имаше съвсем смътна късогледа представа и въображението й не можеше да й помогне в тази насока.) Ала Доротия прие усмивката като насърчителна за плановете й.
	— Вярвам, вече разбирате, че говорехте твърде самокритично — каза тя с увещателен тон. — Болницата ще е едното добро, на което ще се посветя. А другото е отново да направя живота ви хубав и хармоничен.
	Усмивката изчезна от лицето му.
	— Вие притежавате добротата, както и парите да направите тези неща, ако те изобщо могат да се направят — отбеляза той. — Но…
	Лидгейт се поколеба за миг, като гледаше разсеяно през прозореца, а тя седеше мълчаливо в очакване какво ще каже. Най-после той се обърна и поривисто рече:
	— Защо пък да не ви кажа?… Вие добре знаете каква отговорност налага бракът. Вие ще разберете всичко.
	Доротия усети как сърцето й заби учестено. И той ли познава тази мъка? Ала тя се страхуваше да продума и той веднага продължи.
	— За мене сега е невъзможно да предприема нещо… да направя някаква стъпка, без да се съобразявам с щастието на съпругата си. Това, което вероятно бих искал да направя, ако бях сам, сега е невъзможно. Не издържам да я гледам нещастна. Тя се омъжи за мене, без да съзнава какво предприема, и за нея навярно би било по-добре да не се е омъжвала за мене.
	— Разбирам, разбирам… вие не бихте й причинили болка, ако обстоятелствата позволяват — отговори Доротия, припомнила си ясно собствения живот.
	— А тя си е наумила да не оставаме в Мидълмарч. Иска да напуснем града. Тревогите, които изживя тук, са я изтощили — каза Лидгейт, като отново млъкна, стреснат да не прекали с откровенията.
	— Но щом види добрите последствия от оставането ви… — отговори Доротия с известен укор и погледна Лидгейт така, сякаш той бе забравил изтъкнатите доводи.
	Докторът не отговори веднага.
	— Тя няма да ги види — рязко отговори той, като отначало сметна, че не са необходими повече обяснения. — А освен това аз съм загубил всякакво желание да продължавам живота си тук. — Той замлъкна за миг, а после, подтикнат от намерението по-ясно да покаже на Доротия трудностите в живота си, добави: — Всъщност последната тревога връхлетя съпругата ми съвсем внезапно. Не бяхме в състояние да я обсъдим заедно. Не съм сигурен какво си мисли тя — може и да се опасява, че наистина съм извършил нещо долно. Аз съм виновен. Трябва да съм по-открит. Но аз жестоко страдах.
	— Мога ли да отида да се срещна с нея? — настойчиво попита Доротия. — Тя би ли приела моето съчувствие? Ще й кажа, че вие сте напълно невинен от всякаква гледна точка, освен вашата. Ще й кажа, че ще бъдете оневинен в съзнанието на всички честни хора. Ще я поободря. Бихте ли я попитали дали мога да я видя? Всъщност веднъж я срещнах.
	— Разбира се, че можете да я видите — отговори Лидгейт, като се вкопчи в предложението с известна надежда. — Тя ще се почувства трогната от честта… смятам, ще се зарадва, че поне вие проявявате уважение към мене. Аз няма да й казвам, че ще дойдете… за да не свързва посещението ви с моите желания. Много добре съзнавам, че не трябваше да оставям други да й говорят за тези неща, но…
	Той изведнъж спря и за миг настъпи мълчание. Доротия се въздържа да каже какво мисли — тя много добре знаеше какви невидими прегради съществуват в разговорите между съпрузите. Случаят бе такъв, че дори съчувствието може да нарани. Върна се отново към външната страна в положението на Лидгейт и бодро каза:
	— А ако мисис Лидгейт научи, че имате приятели, които ви вярват и ви подкрепят, тогава може и да се зарадва, че ще останете на мястото си и ще възвърнете надеждите си… и тя ще постъпи, както вие искате. Тогава вероятно ще разберете колко правилно е било да приемете предложението ми да продължите работата си в болницата. И непременно ще го направите, ако все още вярвате, че познанията ви могат да са полезни.
	Лидгейт не отговори и тя разбра, че той води вътрешен спор със себе си.
	— Не е необходимо веднага да вземете решение — кротко добави тя. — Въобще няма да е късно, ако отговоря на мистър Булстроуд след няколко дни.
	Лидгейт продължаваше да мълчи, но изведнъж заговори с най-решителния си тон:
	— Не! Предпочитам да нямам време за размишления. Вече не съм достатъчно сигурен в себе си… искам да кажа, че не съм сигурен какво бих могъл да направя при променените обстоятелства в живота ми. Би било нечестно от моя страна да обвързвам други със сериозни планове, които зависят от мене. Може би ще съм принуден да замина в края на краищата. Не виждам големи изгледи за нещо друго. Всичко е твърде несигурно. Не мога да позволя вашето благородно дело да се провали. Не! Нека новата болница се обедини със старата лечебница и всичко да тръгне постарому, сякаш изобщо не съм идвал. Водил съм си важни записки, откакто пристигнах тук. Ще ги изпратя на един човек, на когото могат добре да послужат — с горчивина добави той. — Дълго време не бих могъл да мисля за нищо друго, освен да осигурявам дохода.
	— За мене е крайно мъчително да ви слушам с каква безнадеждност говорите — отбеляза Доротия. — Би било истинско щастие за приятелите ви, които вярват във вашето бъдеще, в способността ви да направите велики неща, ако им разрешите да ви спасят от тази безнадеждност. Помислете си колко пари имам. Ще ме спасите от непосилно бреме, ако всяка година приемате малко от тях, докато се освободите от обвързващия товар да осигурявате дохода си. Защо да не постъпите така? Трудно е да се изравнят придобивките. Това е един начин.
	— Бог да ви благослови, мисис Късобан! — възкликна Лидгейт, като скочи на крака със същия порив, с който бе възкликнал, и сложи ръка върху облегалката на големия кожен стол, върху който бе седял. — Прекрасно е, че имате такива чувства. Но аз не съм човекът, който би си позволил да се възползва от тях. Не съм дал достатъчно гаранции за това. Не трябва да стигам до падението предварително да ми се плаща за работа, която не съм свършил. Напълно ми е ясно, че не мога да разчитам на друго, освен да се махна от Мидълмарч, колкото е възможно по-скоро. Дори при най-добрите обстоятелства не ще бъда в състояние да си осигурявам доход тук — по-лесно е да направя необходимите промени на ново място. Трябва да постъпя като другите мъже, като мисля какво би удовлетворявало хората и печеля пари. Ще потърся някакво малко поприще сред лондонската тълпа и ще се привдигна. Мога и да се установя в селище с лековита вода или пък да се заселя в някое градче на юг, където има много бездействащи имотни англичани, и ще се оправя… такава е черупката, в която трябва да се свра, за да оцелее душата ми.
	— Това е малодушно поведение — отговори Доротия, — да се откажете от битката.
	— Да, малодушно е — съгласи се Лидгейт, — но ако човек се страхува от духовна парализа? — А после добави с по-друг тон: — И все пак вие ми вдъхнахте много смелост с доверието си в мене. Сега всичко изглежда по-поносимо, след като поговорих с вас. И ако вие успеете да ме оневините пред някои хора, особено пред Феърбръдър, ще ви бъда безкрайно благодарен. Единственото нещо, което не бих искал да споменавате, е за неизпълнението на предписанията ми. Много скоро това обстоятелство ще се изопачи. В края на краищата няма никакви доказателства срещу мене, освен предварителното мнение на хората. Може само да повторите какво ви казах за себе си.
	— Мистър Феърбръдър ще повярва… другите също ще повярват — каза Доротия. — Ще им докажа, че е пълна глупост да допускат, че можете да бъдете подкупен, за да извършите злодеяние.
	— Не знам — рече Лидгейт едва ли не със стенание в гласа. — Досега не съм вземал подкуп. Но има известна доза подкупничество в това, което наричаме благополучие. Нали ще проявите поредната добрина към мене, като посетите съпругата ми?
	— Да, ще я посетя. Спомням си колко е хубава — допълни Доротия, в чието съзнание дълбоко се бе врязало впечатлението от Розамонд. — Надявам се, че ще ме хареса.
	Когато Лидгейт потегли на коня си, той си помисли: „Това младо създание има сърце, голямо колкото на Дева Мария. Тя очевидно изобщо не мисли за своето бъдеще и с радост веднага би дарила половината си състояние, сякаш не иска нищо друго за себе си освен един стол, на който да седи и да наблюдава отгоре с ясен поглед бедните простосмъртни, които й се молят. Сякаш притежава нещо, което не съм виждал у друга жена — неизчерпаем запас от човеколюбие… и може да е добър приятел на един мъж. Късобан трябва да е предизвикал героични фантазии у нея. Чудя се дали би могла да изпитва друг вид страст към някой мъж. Към Ладисло например?… Очевидно имаше необикновено чувство помежду им. Късобан трябва да го е усетил. Е… любовта й може да помогне на един мъж повече, отколкото парите й“.
	От своя страна Доротия веднага измисли план как да освободи Лидгейт от задължението му към Булстроуд — бе напълно уверена, че това е част, макар и малка, от мъчителното бреме, което докторът трябва да понесе. Под въздействието на разговора им тя веднага седна и му написа кратка бележка, в която го уверяваше, че имала повече основания от мистър Булстроуд да изпита удоволствие, като даде парите, които му били нужни. Би било нелюбезно от страна на Лидгейт да не я удостои с честта да му помогне с такъв дребен проблем, като подобен жест изцяло би бил проява на любезност към нея, пред която се откривали много малки възможности да прави нещо с излишните си пари. Можел да я нарича свой кредитор или каквото пожелаел, стига само да покажел, че приема молбата й. Тя сложи в плика чек за хиляда долара, като реши да занесе писмото на другия ден, когато отиде да се срещне с Розамонд.


>>	Глава 77

E>
P>
	Провалът ти днес прави уязвим
	за подозрение и най-добрия,
	най-щедро одарения човек.
@	Хенри V*275
	[*275 _Шекспир. Хенри V._ Действие ІІ, втора картина. Превод Валери Петров. Изд. Захарий Стоянов, С., 2010, с. 955. — Б.пр.]
P$
E$

	На следващия ден Лидгейт трябваше да отиде до Брасинг и каза на Розамонд, че щял да се прибере чак вечерта. Напоследък тя не бе излизала извън къщата и градината, освен да отиде на черква, а веднъж посети татко си, на когото каза: „Ако Тършиъс замине, ти ще ни помогнеш с преместването, нали, тате? Предполагам, че ще имаме много малко пари. Надявам се, че може някой да ни помогне“. А Винси бе отговорил: „Да, дете мое. Нямам нищо против да ви дам стотина-двеста лири. Вече виждам края на нещата“. Като се изключат тези излизания, Розамонд си бе стояла все вкъщи, печално отпусната в очакване, насочила до такава степен съзнанието си към посещението на Уил Ладисло като източник на надежда и оживление, а също и като нов подтик за Лидгейт веднага да подготви заминаването си от Мидълмарч за Лондон, че започна силно да вярва как пристигането ще е основателна причина за заминаването им, без да вижда ясната връзка помежду им. Подобна привичка да се установява взаимовръзка между различни събития е твърде разпространена, за да може наистина да се смята за слабост само на Розамонд. Ала именно този вид взаимовръзка предизвиква най-голяма изненада, когато двете събития се откъснат едно от друго. Защото да видиш как се стига до следствието, обикновено означава да проследиш разни разминавания и засечки. Ала да не виждаш нищо друго освен желаната причина, като й приписваш желаното следствие, обикновено ни освобождава от всякакви съмнения и подсилва нашата интуиция. Това бяха процесите, които протичаха в съзнанието на клетата Розамонд, докато нареждаше всички вещи около себе си все така красиво, но много по-бавно. Тя току присядаше до пианото с намерението да посвири, ала после се отказваше, но се заседяваше на столчето, опряла бели пръсти на дървения капак и загледана пред себе си със замечтани, но и отегчени очи. Меланхолията на Розамонд така се беше задълбочила, че предизвикваше у Лидгейт странна боязън, сякаш състоянието й бе някакъв безмълвен укор, и затова силният мъж се поддаде на съчувствие към това красиво крехко създание, чийто живот като че ли по някакъв начин той бе накърнил, и отбягваше погледа й, а понякога дори се стряскаше от появата й и изпитваше страх от нея и за нея, който сега го обземаше много по-силно, след като моментната му ярост бе стихнала.
	Ала тази сутрин Розамонд слезе от стаята си на горния етаж — понякога седеше там по цял ден, когато Лидгейт го нямаше, — облечена за разходка в града. Трябваше да пусне едно писмо — писмо, адресирано до мистър Ладисло и написано с очарователна сдържаност, но и с намерението да ускори пристигането на господина чрез ясен намек за беда. Прислужницата, единствената, която имаха сега, я видя да слиза по стълбите, докарана за разходка, и си помисли следното: „Няма равна на нея, толкова е красива с бонето си, бедничката“.
	В същото време Доротия обмисляше намерението си да посети Розамонд, а редом с това и желанието да свърши различни други неща относно миналото и вероятното бъдеще, които идеята за посещението предизвиква у нея. До предния ден, когато Лидгейт бе загатнал за някои трудности в семейния си живот, тя винаги неизменно бе свързвала образа на мисис Лидгейт с Уил Ладисло. Дори и в най-смущаващите мигове, дори когато бе обезпокоена от мъчително подробните клюки на мисис Кадуоладър, усилието й, по-скоро вътрешният й подтик бе насочен към това, да защити Уил от тези злепоставящи догадки. А когато в по-късната им среща първо бе изтълкувала думите му като евентуален намек за увлечението му по мисис Лидгейт, от което той бе твърдо решен да се освободи, тя за миг тъжно и опрощаващо си представи какво очарование може да се крие в постоянното му общуване с подобно красиво създание, което вероятно споделя и други негови вкусове, както очевидно споделя насладата му от музиката. Ала после последваха думите му на прощаване — кратките страстни слова, че самата тя предизвиква у него любов и страхопочитание, че той бе решил да не разкрие единствено любовта си към нея, а да я отнесе със себе си в изгнание. От мига на раздялата им Доротия, повярвала в любовта му към нея, гордо и блажено повярвала в изтънченото му чувство за чест, както и в решимостта му да не позволява неоснователни обвинения към самия него, почувства как сърцето й се отпуска спрямо отношението му към мисис Лидгейт. Уверена бе, че това отношение е безукорно.
	Съществува една порода хора и ако те ни обичат, ние ставаме част от някакъв техен ритуал на кръщение и освещаване. Такива хора завинаги ни свързват с пълната порядъчност и душевната чистота поради искрената си вяра в нас. А греховете ни се превръщат в най-голямото светотатство, което разрушава невидимия олтар на доверието. „Щом ти не си добър, значи, никой не е добър“ — тези кратки думи придават огромно значение на чувството за отговорност и разяждаща сила на угризенията.
	Природата на Доротия беше от такъв порядък: нейният страстен недостатък се свеждаше до широкото разливане на пламенната й природа. И докато тя се изпълваше със състрадание заради видимите грешки на хората наоколо, преживяванията й не бяха създали у нея усещане за по-тънка преценка, както и подозрения за скрито зло. Ала тъкмо в тази нейна наивност, в резултат на която си създаваше идеал за хората и сляпо вярваше в него, се криеше въздействието на женската й природа. Точно това нейно качество бе оказало силно въздействие върху Уил. Когато се раздели с Доротия, той почувства, че кратките думи, с които бе изразил чувствата си към нея, както и към преградата помежду им поради благосъстоянието й, ще имат по-силно въздействие заради лаконизма им, който Доротия ще разтълкува — съзнаваше, че тя си е изградила идеална представа за него.
	И беше напълно прав в това отношение. В последвалите месеци след раздялата им Доротия бе почувствала прекрасно тъжно успокоение относно връзката помежду им, която възприемаше като нещо цялостно и ненакърнимо. Тя умееше силно да се противопоставя, когато трябваше да се опълчи в защита на свои планове или на хора, в които дълбоко вярваше. Лишенията, които съпругът й бе причинил на родственика си, както и всякакви външни обстоятелства, приети от хората като повод за пренебрежение към младежа, придаваха още по-голяма сила на чувствата и възхищението й от Уил. А сега след разкритията за Булстроуд бе изникнало друго обстоятелство, което хвърляше сянка върху социалното положение на Уил, и това наново раздвижи вътрешната съпротива на Доротия срещу одумките по негов адрес в този тесен край на света, очертан от оградата на парковете.
	„Младият Ладисло е внук на крадлив евреин, собственик на заложна къща“ — това бяха думите, натъртено повтаряни в разговорите относно случилото се с Булстроуд, които се водеха в именията Лоуик, Типтън и Фрешит, а това бе по-лошо прозвище върху гърба на бедния Уил от „италиански фокусник с бели мишки“. Справедливият сър Джеймс Четам бе убеден, че има пълно право да изпитва удовлетворение, когато с известно самодоволство размишляваше относно новата междина, добавена към непреодолимото разстояние между Ладисло и Доротия, предоставила му възможността да приеме всякакво свое безпокойство в тази насока като излишно. И вероятно джентълменът изпитваше известно задоволство да насочва вниманието на мистър Брук към тази позорна подробност в произхода на Ладисло, която като силна свещ огряваше късогледата преценка на стария господин. Доротия бе забелязала оживлението, проявявано в многократните обсъждания на жалката история, пряко засягаща Уил. Ала тя не продумваше ни дума — сега я възпираше нещо, което преди не я бе спирало да говори свободно за Уил, и това бе усещането за по-дълбока връзка помежду им, предопределена да остане свята тайна. Ала мълчанието обвиваше скритото й чувство, което бе в пълен разрез с нагласите на околните, с още по-силен блясък. И тази неудача в съдбата на Уил, която другите сякаш искаха да я хвърлят връз него като пореден укор, само засилваше пламъка в скритите й помисли.
	Тя не хранеше никакви надежди някога да бъдат редом един до друг, но и не се бе настроила решително да отхвърли подобна представа. Бе приела отношенията си с Уил съвсем естествено като част от брачните си тревоги и би сметнала за твърде греховно да се самосъжалява вътрешно, че не е напълно щастлива, като си напомняше за излишествата в живота си. Младата жена се примиряваше с обстоятелството, че единствено в спомените си изпитва наслада от най-нежни чувства, а колкото до мисълта за брак, тя се свеждаше само до представата за неприятно предложение от някой поклонник, за когото още не знаеше нищо, ала чиито добродетели, поне както ги виждаха близките й, биха я само измъчвали. „Някой, който ще се грижи за имота ти, скъпа“ — такава бе представата на мистър Брук за необходимите качества на кандидата. „Бих искала да се грижа сама, ако знаех какво да правя с него“, отвръщаше Доротия. Всъщност тя се придържаше към изявлението си, че никога повече няма да се омъжи, като се надяваше, че в проточилата се пред нея долина на живота, толкова равна и лишена от всякакви пътни знаци, прояснението ще дойде, докато се движи и среща спътници по пътя си.
	Това постоянно усещане за отношението й към Уил Ладисло се засили още повече в съзнанието й, след като предложи да посети мисис Лидгейт и на този фон Доротия съзря Розамонд като фигура, която не издига никакви препятствия за загрижеността и съчувствието й. Очевидно бе възникнало духовно отчуждение, някаква преграда се беше издигнала в отношенията на пълно доверие между съпругата и съпруга, за когото основната цел бе да я направи щастлива. Ала това бе беда, в която странично лице не можеше пряко да се намесва. Но Доротия съчувствено си представи самотата, вероятно обзела Розамонд заради подозренията, насочени към съпруга й. Съвсем сигурно би било от полза да се прояви уважение към Лидгейт и съчувствие към съпругата му.
	„Ще поговоря пред нея за съпруга й“, мислеше си Доротия, докато я караха в каретата към града. Ясната пролетна утрин, мирисът на мокра пръст, свежите листа, показали нагънатата си наситена зеленина изпод полуразтворените пъпки, съставляваха част от бодрото настроение, в каквото бе изпаднала след дългия си разговор с мистър Феърбръдър, който с радост бе приел оправдателното обяснение за поведението на Лидгейт. „Ще занеса на мисис Лидгейт хубави вести и може би на нея ще й е приятно да разговаря с мене и да ме приеме като приятелка.“
	Доротия трябваше да изпълни и друга поръчка на улица „Лоуик Гейт“ във връзка с нова камбана с хубав звук за училището и тъй като трябваше да слезе от каретата близо до дома на Лидгейт, тя даде нареждания на кочияша да изчака за поръчката, така че отиде до къщата на доктора пеша, като прекоси улицата. Вратата на двора бе отворена и прислужницата се възползва от възможността да огледа спрялата наблизо карета, когато осъзна, че дамата, слязла оттам, се насочва към нея.
	— Вкъщи ли си е мисис Лидгейт? — попита Доротия.
	— Не съм сигурна, лейди. Ще проверя, но влезте вътре, ако обичате — каза Марта, малко смутена поради кухненската си престилка, но запазила достатъчно присъствие на духа, за да прецени, че „мадам“ не е подходящото обръщение към тази величествена млада вдовица, слязла от карета с два коня. — Моля, заповядайте, а аз ще отида да проверя.
	— Съобщете й, че е дошла мисис Късобан — каза Доротия, а Марта припна отпред с намерението да покани дамата в гостната, преди да се качи горе да провери дали Розамонд се е завърнала от разходката.
	Те прекосиха широката част на преддверието и тръгнаха по коридора, който водеше към градината. Резето на гостната бе вдигнато и Марта отвори вратата, без да надникне вътре, изчака мисис Късобан да влезе и когато вратата безшумно се затвори, се извърна. Тази сутрин Доротия имаше по-замъглено зрение от друг път, тъй като в съзнанието й плуваха образи на минали и предстоящи неща. Тя се озова от другата страна на вратата, без да забелязва нещо особено пред себе си, ала изведнъж дочу тих глас, който я стресна също като халюцинация посред бял ден, и като пристъпи една-две крачки напред покрай издадения ръб на библиотечен шкаф, внезапно с ужасяваща увереност, изпълнила я вдън душа, съзря нещо, което я накара да застине на мястото си, останала без сили да проговори.
	Седнал с гръб към нея на канапе, прилепено до същата стена, където се намираше вратата, през която Доротия бе влязла, тя съзря Уил Ладисло. Съвсем наблизо, обърната към него, поруменяла и разплакана, което придаваше допълнително очарование на лицето й, седеше Розамонд. Бонето й бе килнато назад, а Уил се наведе към нея и пое вдигнатите й ръце в своите, като й приказваше със стаен плам.
	В развълнуваната си унесеност Розамонд не забеляза безшумно приближилата се фигура. Ала когато след първия безкрайно дълго продължил миг на съзирането Доротия смутено се обърна и се блъсна в изпречила се пред нея мебел, Розамонд изведнъж осъзна присъствието й и като конвулсивно дръпна ръце, се изправи на крака и се взря в Доротия, която машинално се закова на мястото си. Уил Ладисло, също стреснат, се огледа назад и когато срещна вече святкащия поглед на Доротия, сякаш застина като мраморна статуя. Ала Доротия мигновено насочи погледа си към Розамонд и каза с овладян глас:
	— Извинете, мисис Лидгейт, прислужницата не беше сигурна дали сте тук. Дойдох да донеса важно писмо за мистър Лидгейт, което исках да ви предам лично.
	Тя сложи писмото върху масичката, изпречила се на пътя й, когато хукна да бяга, и като отправи сдържан поглед и поклон едновременно към Уил и Розамонд, бързо излезе от гостната. В коридора се натъкна на изненаданата Марта, която изрази съжалението си, че господарката й не е вкъщи, а после изпрати странната дама до вратата, като вътрешно си каза, че знатните хора вероятно са по-припрени от обикновените.
	Доротия пресече улицата с най-устремна походка и много бързо отново се озова в каретата си.
	— Карай към Фрешит Хол — нареди тя на кочияша и ако някой я погледнеше в този миг, би сметнал, че макар и да е по-бледа от друг път, никога не е изглеждала така обладана от вътрешна целеустременост. Всъщност точно това изпитваше тя сега. Сякаш бе изпила огромна доза унижение, което й вдъхна неимоверна сила и притъпи всякакви други чувства. Бе зърнала нещо, толкова отдалечено от представите й, че у нея кипнаха силни чувства, които напираха без определена цел. Изпитваше нужда от извънредно енергична дейност, в която да излее възбудата си. Сякаш се бе преизпълнила със силата да се движи или да работи цял ден без прекъсване, без храна и вода. И сега ще изпълни целта си, с която се бе отправила на път тази сутрин — да отиде в именията Фрешит и Типтън, за да разкаже на сър Джеймс и чичо си всичко онова, което искаше те да знаят за Лидгейт, чиято съпружеска самота в сполетялата го беда сега се разкри пред Доротия в нова светлина, като засили пламенната й готовност да бъде негов защитник. Никога по-рано по време на сблъсъците си в семейния живот не я бе изпълвала подобна стимулираща сила, предизвикана от възмущението, защото тогава то винаги бе сподирено от болка и примирение. Възприе това усещане като признак на обзела я нова сила.
	— Додо, как само блестят очите ти! — възкликна Силия, когато сър Джеймс излезе от стаята. — И сякаш не забелязваш нищо, изпречило се пред погледа ти — нито Артър, нито каквото и да било друго. Разбирам, налага се да извършиш нещо, което те притеснява. До мистър Лидгейт ли се отнася всичко това, или се е случило нещо друго?
	Силия бе свикнала да наблюдава сестра си в очакване на нещо.
	— Да, скъпа, извънредно много неща се случиха — отговори Додо с уверен глас.
	— Чудя се точно какви неща — каза Силия, като скръсти удобно ръце в скута си и се подпря на тях.
	— О, всички беди на всички хора върху лицето на земята — отговори Доротия, като обхвана с ръце темето си.
	— Боже мой, Додо, за всички тях ли имаш план за действие? — попита Силия, малко пообъркана от тези хамлетовски брътвежи.
	Ала в този миг влезе сър Джеймс, готов да придружи Доротия до Типтън Грейндж, и тя докрай изпълни целта на пътуването си, без да се отклони от намеренията си, докато най-после се озова пред вратата на собствения си дом.


>>	Глава 78

E>
P>
	Де да беше вчера и аз да съм във гроба,
	а благата й вяра да е паметник над мене.
P$
E$

	Розамонд и Уил седяха като вкаменени, без да съзнават колко дълго — той се бе вторачил в мястото, където бе стояла Доротия, а тя гледаше към самия него, изпълнена със съмнения. Това време се стори безкрайно продължително на Розамонд, която дълбоко в душата си изпитваше не толкова раздразнение от случилото се, а по-скоро удовлетворение. Повърхностните хора копнеят да влияят с лекота върху чувствата на околните, като се уповават на жалкото си магическо умение да хвърлят брод върху дълбоките води, и са убедени, че с красиви жестове и остроумни забележки могат да преобърнат смисъла на нещата. Тя съзнаваше, че Уил е сполетян от жесток удар, но не бе свикнала да възприема душевните състояния на хората наоколо по друг начин, освен като направлявани от нея чувства, а освен това дълбоко вярваше в способността си да утешава и подчинява. Дори Тършиъс, най-своенравният сред всички мъже, бе в края на краищата доведен до състояние на подчинение. Събитията понякога бяха неуправляеми, но Розамонд дори и сега би казала, както твърдеше и преди сватбата си, че никога не се отказва от това, което си е намислила.
	Тя протегна ръка и допря ръкава на Уил с върха на пръстите си.
	— Не ме докосвай! — извика той с такъв глас, сякаш я шибна с камшик, като се отдръпна от нея, а лицето му поруменя, после побеля и отново поруменя, като че ли с цялото си тяло бе усетил болка от ужилване. Той се отмести в другия край на стаята и застана срещу нея, пъхнал върховете на пръстите си в джобовете, отметнал глава и вторачил гневен поглед не в Розамонд, а малко встрани от нея.
	Тя дълбоко се обиди, но външните белези на огорчението й бяха незабележими, каквито само Лидгейт можеше да разчете. Изведнъж притихна, като развърза килнатото си боне и го остави до себе си редом до шала. Изящните й ръце, скръстени в скута, бяха съвсем студени.
	Би било по-просто за Уил още в първия миг след случилото се да грабне шапката си и да изчезне, ала той не бе усетил у себе си подтик да го стори. Тъкмо обратното, беше обзет от ужасното желание да остане и да разнищи Розамонд с гнева си. Струваше му се направо невъзможно да понесе сполетелия го заради нея фатален удар, без да излее гнева си — все едно пантера да понесе нанесената от копието рана, без да скочи и захапе. Но все пак как да каже на една жена, че е готов да я прокълне? Той кипеше под натиска на потискащия яростта закон за благоприличието, който бе принуден да приеме. Сега опасно висеше във въздуха и гласът на Розамонд предизвика решителната вибрация. С мелодичния тон на флейта тя каза саркастично:
	— Много лесно можеш да изтичаш подир мисис Късобан и да й обясниш предпочитанията си.
	— Да изтичам подир нея ли! — избухна той с остри нотки в гласа. — Да не би да смяташ, че тя ще се обърне да ме погледне или би приела всяка моя дума по друг начин освен като мръсна плява?… Да обясня! Как би могъл един мъж да обясни нещо за сметка на друга жена?
	— Можеш да й кажеш каквото пожелаеш — заяви Розамонд с по-разтреперан глас.
	— Да не би да смяташ, че ще й стана по-мил, ако пожертвам тебе? Тя не е жена, която ще се поласкае, защото съм се проявил като мерзавец… няма да повярва, че съм й бил верен само защото съм подлец спрямо тебе.
	Уил започна да се движи насам-натам неспокойно като див звяр, който вижда плячка, но не може да я достигне. Сега отново избухна:
	— Преди нямах голяма надежда… не разчитах много… че ще последва нещо по-добро. Но в едно нещо бях сигурен — че тя ми вярва. Каквото и да са направили или казвали хората срещу мене, тя ми вярваше. Това вече свърши! Никога повече няма да ме възприеме като нещо друго освен като жалък лицемер… който уж приема доброто, но е готов веднага да се поддаде на дяволската примамка. Ще възприеме присъствието ми като обидно за благоприличието още от първия миг, когато…
	Уил изведнъж спря, сякаш усети, че се докосва до нещо, което не трябва да разбива и захвърля. Намери друг отдушник за гнева си, като отново се вкопчи в думите на Розамонд, сякаш те бяха влечуги, които може да удуши и захвърли:
	— Да обясня! Може ли един мъж да обясни как се е озовал в ада! Да обясня предпочитанията си! Никога не съм имал предпочитания към нея, както не бих могъл да имам предпочитания към дишането. Тя е единствената жена, която съществува за мене. Дори докосването до мъртвата й ръка за мене би означавало много повече от допира до чиято и да е ръка на жива жена.
	Розамонд, срещу която бяха насочени тези отровни стрели, сякаш губеше усещането за собствената си същност и се озоваваше в една кошмарна, напълно непозната за нея територия. Не изпитваше студеното, изпълнено с решимост отвращение, нито сдържаното усещане за правота, каквито я изпълваха по време на най-яростните изблици от страна на Лидгейт. Усещаше единствено непозната пронизваща болка. Почувства само как трепва по напълно непознат за нея начин под камшика на думите. Някаква друга природа се бе събудила у нея, крехка и уязвима. Когато Уил спря да говори, лицето й изразяваше огромно страдание — устните й бяха побелели, а в сухите й очи се четеше изумление. Ако насреща й бе Тършиъс, този страдалчески израз би го стреснал и той би приседнал до нея, за да я успокои с топлината на силната си ръка, която тя често напълно пренебрегваше.
	Нека да бъде простено на Уил, че не изпита подобен изблик на състрадание. Преди той не бе чувствал истинска близост с тази жена, която разби най-голямата ценност в живота му, а сега смяташе себе си за невинен. Съзнаваше, че проявява жестокост, но още не можеше да смекчи гнева си.
	Спря да говори, но все така се мяташе напред-назад, почти несъзнаващ нищо наоколо, а Розамонд седеше съвсем безмълвна. Най-накрая той сякаш дойде на себе си, грабна шапката, но за миг замря в нерешителност. Такива думи й беше изрекъл, че сега бе трудна проявата дори на обикновена учтивост. И все пак, когато стигна дотам да си тръгне, без да каже дума, се сепна от мисълта, че би било жестоко. Гневът му се бе уталожил и стихнал. Приближи се до полицата над камината и се облегна на нея в мълчаливо очакване на… — едва ли знаеше какво да очаква. Отмъстителният огън продължаваше да пламти дълбоко в него и той не можеше да помоли за прошка. Дойде му наум мисълта, че когато отново се върна при това топло огнище, където се бе наслаждавал на сгряващо душата приятелство, срещна бедата, настанила се тук. Изведнъж осъзна, че бедствието е надвиснало над този дом отвън, като същевременно се е стаило и вътре. Мрачно предчувствие го притисна като с клещи — че животът му може да се пороби от тази беззащитна жена, която се бе хвърлила на врата му с безутешната мъка в душата си. Ала той мрачно възропта срещу подобно обстоятелство, което му се бе мярнало за миг в съзнанието, и когато погледът му се спря върху посърналото лице на Розамонд, той бе по-достоен за съжаление от тях двамата — защото болката ще се загнезди в паметта, преди да прерасне в съчувствие.
	Постояха няколко мига един срещу друг, безкрайно отдалечени и мълчаливи. Лицето на Уил все още бе обзето от безмълвен гняв, а нейното — от безмълвно страдание. Клетото създание нямаше силата да отвърне на яростта с ярост. Ужасният крах на всички илюзии, подхранвали надеждите й, бе удар, който я бе силно разтърсил. Мъничкият й свят се бе срутил и тя чувстваше как се лута сред руините, объркана и самотна.
	Уил желаеше тя да каже нещо и да хвърли смекчаваща сянка върху грубите му слова, които сякаш се бяха озъбили насреща им и правеха всеки опит да се поднови приятелството им невъзможен. Ала тя не пророни дума, така че той най-накрая направи усилие и попита:
	— Дали мога да дойда тази вечер, за да видя Лидгейт?
	— Както желаеш — едва чуто отговори Розамонд.
	И тогава Уил излезе от къщата, без Марта да разбере, че е бил вътре.
	След като той си отиде, Розамонд се опита да стане от мястото си, но се отпусна назад в несвяст. Когато отново се свести, се чувстваше твърде отпаднала, за да направи усилието да стане и да позвъни, така че остана в безпомощно състояние, докато прислужницата, изненадана от дългото й отсъствие, за първи път се сети да я потърси в стаите на долния етаж. Розамонд й обясни, че изведнъж се е почувствала много зле и без сили, и поиска тя да й помогне да се качи горе. Когато се озова в стаята си, се свлече на леглото с дрехите и изпадна в очевидно вцепенение, както й се бе случило веднъж преди това в паметен ден на голяма скръб.
	Лидгейт се прибра по-рано, отколкото бе очаквал, около пет и половина, и я завари там. Мисълта, че е болна, изтласка назад всичко останало в главата му. Когато й мереше пулса, погледът й се спря на него с топлота, каквато много дълго не бе проявявала, сякаш сега бе доволна, че той е до нея. Лидгейт веднага долови разликата и като седна по-близо, прегърна я нежно и като се надвеси над нея, каза:
	— Горкичката ми Розамонд! Да не би нещо да те е разтревожило?
	Тя се притисна до него и изпадна в истерични ридания и писъци, като цял час след това той само я утешаваше и бдеше над нея. Лидгейт реши, че вероятно я е посетила Доротия и цялото това въздействие върху нервната й система, както и обръщането й към него се дължат на възбудата поради новите впечатления, натрупани от посещението.


>>	Глава 79

E>
	Сега видях в съня си, че щом приключиха разговора, те стигнаха съвсем близо до много кално мочурище. И тъй като бяха невнимателни, изведнъж и двамата паднаха в тресавището. Това бе блатото на отчаянието.
@	Бънян
E$

	Когато Розамонд се успокои, а Лидгейт излезе от стаята с надеждата, че тя скоро ще заспи под въздействието на анодина, той влезе в гостната да вземе една оставена там книга, изпълнен с намерението да прекара вечерта в кабинета си, и тогава видя върху масата адресираното до него писмо от Доротия. Не бе посмял да попита Розамонд дали мисис Късобан е идвала, ала прочитането на писмото го увери в това, защото Доротия споменаваше, че щяла да го предаде лично.
	Когато малко по-късно пристигна Уил Ладисло, докторът го посрещна изненадан, от което стана ясно, че не е осведомен за по-ранното посещение, така че Уил не можеше да попита: „Мисис Лидгейт не ти ли каза, че идвах тази сутрин?“.
	— Горката Розамонд е болна — веднага добави Лидгейт след поздравите.
	— Не е нещо сериозно, надявам се? — каза Уил.
	— Не е… лек нервен шок… в резултат на някакво вълнение. Тя е много напрегната напоследък. Истината, Ладисло, е, че дяволски не ми върви. Откакто ти замина, минахме през няколко кръга на ада, а напоследък закъсах повече от всякога. Предполагам, че току-що си пристигнал… изглеждаш доста посърнал… И много отскоро си в града, за да чуеш нещо по-определено.
	— Пътувах цяла нощ и се настаних в „Белият елен“ в осем часа тази сутрин. Оттогава се затворих в стаята и почивах — обясни Уил с чувството, че е подлец, но невъзможно бе да се избегне тази недомлъвка.
	И тогава той чу разказа на Лидгейт за бедите му, които Розамонд му бе описала по свой собствен начин. Тя не бе споменала обстоятелството за намесването на Уил в цялата история, станала достояние на всички — тази подробност не я засягаше пряко, — и сега младежът я чу за пръв път.
	— По-добре е да ти съобщя, че името ти е замесено в тези разкрития — поясни Лидгейт, който разбираше повече от когото и да било колко засегнат ще се почувства Уил от тези думи. — Ти непременно ще научиш за всичко това при появата си в града. Предполагам, вярно е, че Рафълс е разговарял с тебе.
	— Да — отговори саркастично Уил. — Ще бъда голям късметлия, ако клюката не ме изкара най-големия мерзавец в цялата история. Предполагам, последната версия ще бъде, че заедно с Рафълс съм кроял да убием Булстроуд и за тази цел съм избягал от Мидълмарч.
	А междувременно той си мислеше: „Още нещо се притуря към името ми, което ще ме издигне в нейните очи. Но какво значение има всичко това?“.
	Ала той не спомена нищо за предложението от страна на Булстроуд. Уил бе много прям и нехаен относно личните си дела, но сред по-изтънчените черти в характера му бяха голямото му великодушие и такт, които го накараха сега да замълчи. Беше му неприятно да каже, че е отхвърлил парите на Булстроуд точно когато научи за бедата на Лидгейт да ги приеме.
	Лидгейт също премълча някои неща в изповедта си. Не каза нищо за отношението на Розамонд към бедите им, а за Доротия рече само следното:
	— Мисис Късобан е единственият човек, който се престраши да заяви, че не вярва в нито едно от подозренията към мене.
	Когато забеляза трепване в лицето на Уил, той повече не спомена името й поради усещането, че не знае нищо за връзката помежду им и се бои да не би думите му по някакъв неопределен начин да го наранят. Хрумна му също така, че Доротия може да е истинската причина за настоящото му посещение в Мидълмарч.
	Двамата мъже изразиха съжалението си един към друг, но само Уил осъзна колко голяма е тревогата на приятеля му. Когато Лидгейт заговори с отчаяно примирение за намерението да се установят в Лондон, като добави с бледа усмивка: „Отново ще си ни чест гост, приятелю“, Уил дълбоко се опечали и не добави нищо. Същата сутрин Розамонд го бе помолила да подтикне Лидгейт към подобна стъпка. Сега му се стори, че вижда в някакъв вълшебен калейдоскоп едно предстоящо бъдеще, в което стига до състоянието машинално да се подчинява на дребните ежедневни нужди, каквато човешка гибел се среща по-често от внезапното главоломно сгромолясване.
	Заставаме на опасна междинна линия, когато започнем безучастно да се взираме в бъдещата си същност и съзираме как фигурите ни се насочват с тъпо примирение към дребничките залъгалки и невзрачните постижения. Клетият Лидгейт, стъпил на тази междинна линия, бе изпълнен с вътрешни стенания, а Уил вече се приближаваше към нея. Тази вечер му се струваше, че проявената жестокост в избухването пред Розамонд по някакъв начин го обвързва, но подобна обвързаност го изпълваше с ужас. С ужас го изпълваше и нищо неподозиращата добронамереност на Лидгейт. Ала най-големият ужас идваше от усещането за провален живот, което ще го доведе до апатична безтегловност.


>>	Глава 80

E>
P>
	Строг съднико! Все пак раздаваш ти
	таз дивна, чудотворна благодат
	и нищо тъй свежо не цъфти
	като лика ти, от усмивка сгрят.
	Цветя се сипят по пътя ти безчет,
	ухания струят отвред.
	Заради теб звездите не грешат,
	небето следва праведния път.
@	Уърдзуърт*276, Ода на дълга
	[*276 _Уилям Уърдзуърт_ (1770–1850) — английски поет. Въодушевен от Езерната област, в поезията си той възпява преди всичко природата. Заедно с Колридж написва поетическия сборник „Лирически балади“ (1798), който се смята за първата творба на английския романтизъм. — Б.пр.]
P$
E$

	Когато Доротия срещна мистър Феърбръдър тази сутрин, обеща да отиде на вечеря в пасторския дом, след като се върне от Фрешит. Младата жена си разменяше чести посещения със семейство Феърбръдър, поради което бе в състояние да каже, че не се чувства самотна в имението си, както и засега да отхвърля строгото предписание да има компаньонка. Когато се прибра вкъщи и си спомни за обещанието, се зарадва. Ала като разбра, че разполага с цял час, преди да стане време да се преоблече за вечеря, отиде в училищната сграда и завърза разговор с учителя и учителката относно новата камбана, като запомняше дребните им препоръки и съвети и се преизпълваше с драматичното усещане, че животът й е много деен. На връщане се спря да поговори със стария господин Бъни, който засяваше някакви градински семена, и тя проведе дълбокомислен разговор с този мъдрец по отношение на реколтите, в състояние да постигне чудеса от парче земя благодарение на шейсетгодишния си опит със земята — като този например, че ако почвата ти е нагизнала от влага, нагизнала, подгизнала и станала на кал, в такъв случай…
	Когато обаче усети, че се е увлякла в добросъседските си отношения и закъснява, Доротия се облече набързо и пристигна в пасторския дом по-рано от необходимото. В къщата никога не беше скучно, защото мистър Феърбръдър — също като някой Уайт от Селборн*277 — винаги имаше какво да разказва за своите безсловесни приятели и питомци, като учеше децата да не ги измъчват. Той тъкмо бе пуснал една двойка красиви кози да радват цялото село и да се разхождат свободно като свещени животни. Вечерта мина весело до изпиването на чая накрая, като Доротия бе необичайно приказлива и се впусна в подробен разговор с мистър Феърбръдър за възможността някои животни да обменят сигнали чрез мустачките си, а пък знае ли човек, може да си имат и свои сборища, когато изведнъж се дочуха неясни тихи звуци, които приковаха вниманието на всички.
	[*277 _Гилбърт Уайт_ (1720–1793) — свещеник и естествоизпитател от Селборн, Хемпшир, издал трудове по естествознание. — Б.пр.]
	— Хенриета Нобъл! — възкликна мисис Феърбръдър, когато видя дребничката си сестра да пълзи разстроена по пода сред краката на мебелите. — Какво има?
	— Загубила съм си ромбоидната кутийка от черупка на костенурка. Страхувам се, че котето я е изритало някъде — каза дребничката възрастна дама, като неволно продължи да скимти.
	— Да не би да е някое голямо съкровище, лельо? — попита мистър Феърбръдър, като сложи очилата си и огледа килима.
	— Мистър Ладисло ми я даде — поясни мис Нобъл. — Много красива немска кутийка. Но падне ли долу, винаги се изтърколва надалече.
	— О, щом е подарък от Ладисло! — възкликна мистър Феърбръдър с дълбоко разбиращ глас, като стана и започна да се оглежда наоколо.
	Най-накрая кутийката бе намерена под един бюфет и мис Нобъл я сграбчи зарадвана, като каза:
	— Последния път я намерих под решетката пред камината.
	— Това за леля ми е сърдечна история — усмихнато поясни мистър Феърбръдър на Доротия, като приседна отново.
	— Ако Хенриета Нобъл се привърже към някого, мисис Късобан — добави натъртено майка му, — тя може като кученце да се свие в нозете му и да заспи.
	— Бих се свила в нозете на мистър Ладисло — потвърди Хенриета Нобъл.
	Доротия се опита да се усмихне в отговор на тези думи. Тя се изненада и раздразни, че сърцето й лудо заблъска и че е напълно безсмислено да се опитва да възвърне предишното си оживление. Стресната от самата себе си, уплашена да не би отново явно да се издаде, тя се изправи и заяви тихо с несъмнено безпокойство:
	— Трябва да си вървя. Много се изморих.
	Извънредно наблюдателният мистър Феърбръдър стана и каза:
	— Вярно е, че може би доста се изтощихте да говорите за Лидгейт. След като възбудата мине, умората се усеща.
	Той я заведе под ръка до къщата й, но Доротия не се опита да каже нещо дори когато се сбогуваха.
	Достигнат бе пределът на издръжливост и тя се отпусна безпомощно в хватките на неумолимата мъка. Освободи Тантрип с няколко шепнешком изречени думи, заключи вратата и застанала с гръб към нея, с поглед към празната стая, притисна с ръце темето си и изохка:
	— О, аз наистина го обичах!
	А след това последва доста време, когато пристъпите на страданието така силно я разтърсваха, че загуби способността да разсъждава. Насред риданията си от време на време изстенваше по-високо, изстенваше за загубените си надежди, които бе засадила и отглеждала от съвсем малки семенца още от прекараните в Рим дни… изстенваше за изгубената си радост да подкрепя с безмълвна любов и вяра човек, който, обвиняван от другите, оставаше достоен в представите й… изстенваше за изгубената си женска гордост, че властва в спомените му… за сладостната си мъглява надежда, че на някой кръстопът ще се срещнат с непроменени усещания, а изминалите години ще станат тяхното „вчера“.
	През този час на мъчително мятане тя направи това, което от незапомнени времена Мъката с милостиви очи бе наблюдавала в душевните терзания на човека — потърси облекчение за неведомата си сърдечна болка в студената твърд и безпаметната умора. Легна на голия под и се остави в прегръдките на хладната нощ, като снажното й тяло се разтърсваше от ридания, сякаш бе отчаяно дете.
	Пред нея се мержелееха два образа, две живи форми разкъсваха сърцето й на две, сякаш то бе сърцето на майка, която като че ли вижда детето си разсечено на две и притиска едната окървавена половина към гръдта си, а изтерзаният й поглед се вторачва в другата, отнесена от лъжливата жена, никога не почувствала майчина мъка.
	Ето тук — толкова наблизо, че може да се зърне ответната усмивка, да се усети трепетът от ответната дума — се извисяваше сияйното създание, в което бе повярвала, споходило я бе подобно на внезапен утринен полъх в мрачната тъмница, където чезнеше като невеста на един вече изтлял живот. А сега с пълно съзнание, непознато досега, тя протегна ръце към него и зарида безутешно, че близостта им е измамна. Усети силата на страстта си сред горчивите стонове на отчаянието.
	А през цялото това време отстрани и все пак недалече от нея, следващ я като сянка, бе другият Уил Ладисло, който будеше разочарование, изтласкало надеждата, прогонило копнежа. Не, това беше мъж от плът и кръв, до когото не можеха да стигнат риданията, стоновете, предизвикани от презрението, възмутената ревност и засегнатото честолюбие. Огънят на нейния гняв не можеше лесно да изтлее и току припламваше наново, подклаждан от поредни упреци и отритвания. Защо се бе явил и забъркал в живота й, който би могъл да е цялостен и без неговото съществувание? Защо бе поднесъл евтиното си почитание и измамните си думи именно на нея, която не можеше да му даде в замяна нищо низко? Той добре съзнаваше заблудата, като искаше в мига на раздялата да я накара да повярва, че й дава всичката си любов, която сърцето й заслужава, ала бе съвсем наясно как тя е наполовина пропиляна. Защо не си бе останал там долу сред тълпата, от която не очакваше нищо, а само се молеше да не е дотолкова презряна?
	Най-накрая се изтощи дори от високо нашепваните стонове и ридания. Премина в безпомощно хълцане, с което заспа върху студения под.
	В студените часове на утринната зора, когато всичко наоколо все още тънеше в сенки, тя се събуди — не с дълбоко недоумение къде се намира и какво се е случило, а с ясното съзнание, че е изправена пред лицето на мъката. Стана, облече топли дрехи и седна в голямото кресло, където често се бе отдавала на съзерцания. Беше с достатъчно крепко здраве, за да прекара тежка нощ, без да се разболее, без да усеща болки и умора. Ала сега се бе събудила с променено съзнание. Почувства, че душата й се е освободила от ужасните терзания. Тя вече не се бореше със скръбта и сякаш беше в състояние да я приеме като обичаен събеседник, с когото да обмени мисли. Защото сега напираха отвътре порои от мисли. Съвсем не бе в природата на Доротия — освен в мигове на яростен изблик — да се свива в тясната клетка на бедствието, в дълбокото страдание на стесненото съзнание, което възприема чуждата съдба като несъществено обстоятелство от своята собствена.
	Сега тя съвсем съзнателно започна да изживява случилото се предишната сутрин, като се стараеше да прецени възможното значение на всяка подробност. Нима бе сама в разигралата се сцена? Нима случката засягаше само нея? Наложи си да си я представи като събитие, свързано с живота и на друга жена — жена, към която се бе отправила с намерението да внесе яснота и спокойствие в смрачената й младост. В първия си изблик на яростна ревност и отвращение, когато изхвърча от омразната стая, тя забрави за цялото милосърдие, с което бе предприела това посещение. Палещото й презрение обгърна Уил и Розамонд едновременно, като си помисли в гнева, че никога повече не би искала Розамонд да се мярка пред очите й. Ала този низък изблик, който кара една жена да проявява по-голяма жестокост към съперницата, отколкото към неверния възлюбен, не можеше да изпълва Доротия точно сега, когато силното й чувство за справедливост бе отново надделяло над огорчението и отново й бе разкрило истинската същност на нещата. Цялото трескаво съчувствие, с което преди си бе представяла повратите в съдбата на Лидгейт, както и в младия му брачен съюз, където, също като в нейния брак, имаше скрити и явни беди, цялото това силно състрадание я обзе отново като непреодолима сила. Изпълни я цялата, както придобитото ново знание изпълва душата и променя възприятията ни от периода на невежеството. Доротия се закле пред себе си, че неумолимата й скръб ще засили нейната съпричастност, вместо да я откаже от всякакви по-нататъшни действия.
	И защо това да не е някаква криза в живота и на тримата, като допирните точки помежду им й налагат задължения, сякаш те са просители със свещено клонче? Не е нужно с въображението си да измисля хора, на които да помага, защото действителността просто й ги налагаше. Тя копнееше да достигне пълна справедливост и да й издигне олтар в душата си, който да направлява свободната й воля. „Какво трябва да направя… как трябва да действам точно днес, ако мога да потисна болката си, да я заглуша, като помисля и за тримата?“
	Доста време мина, докато стигне до този въпрос, а в стаята й започна да прониква светлина. Разтвори завесите и погледна в далечината към отрязъка от пътя сред полята, който се виждаше от прозореца отвъд портата на имението. По този път вървеше човек с чувал на гърба, а до него крачеше жена с бебе на ръце. В полето се мержелееха фигури — навярно овчарят с кучето си. Далече в схлупеното небе се процеждаше перлена светлина. Изведнъж тя почувства необятността на света, в който всеки се събужда, за да се труди и да устоява своето. Тя бе частица от този неизбежно пулсиращ живот и нямаше правото нито да го наблюдава само отстрани от богатото си убежище, нито да закрива очи, обзета от себична болка.
	Какво точно ще реши да предприеме този ден, не бе съвсем ясно, ала у нея като проблясък просветна мъглявата мисъл, че ще успее да направи нещо, и това усещане непременно скоро ще се проясни. Свали дрехите, които сякаш тегнеха от натежалите й мисли, и започна да се преоблича. Позвъни на Тантрип, която се появи в ежедневното си облекло.
	— О, мадам, изобщо не сте си лягали през тази проклета нощ! — възкликна Тантрип, като първо погледна леглото, а после лицето на Доротия, което, макар и наплискано с вода, бе с бледи бузи и зачервени клепачи като на някоя mater dolorosa*278. — Ще се съсипете, наистина ще се съсипете. Никой не би отрекъл, че най-сетне имате право да се отдадете на малко спокойствие.
	[*278 _Mater dolorosa_ — печална майка, прозвище на Дева Мария. — Б.пр.]
	— Не се тревожи, Тантрип — усмихнато отвърна Доротия. — Поспах малко. Не съм болна. Ще се радвам, ако веднага получа чаша кафе. А също така искам да ми донесеш новата рокля. По всяка вероятност днес ще пожелая да си сложа и новото боне.
	— Те така си стоят и ви чакат вече повече от месец, мадам, и аз ще съм много благодарна да ви видя с не толкова тежък креп — заяви Тантрип, като се наведе да запали камината. — Има основания в носенето на траур, както винаги съм признавала, но стигат три дипли в долната част на полата и едно перо в бонето… и ако някой е досущ като ангел, това сте вие с мрежеста шапка… та те са напълно достатъчни за втората година на траур. Поне аз така мисля — добави Тантрип, угрижено загледана в камината. — А ако някой се ожени за мене, като се ласкае от мисълта, че ще нося за него такова отвратително траурно облекло в продължение на две години, много го лъже суетата, така да знае.
	— Камината вече е наред, скъпа моя Тан — каза Доротия с такъв глас, с какъвто някога говореше в Лозана, но доста по-тих. — Донеси ми вече кафето.
	Тя се сви в голямото си кресло и уморено облегна назад глава, като застина в покой, а Тантрип излезе, зачудена от противоречивото поведение на младата си господарка — точно тази сутрин, когато повече от всякога имаше вид на вдовица, бе пожелала да облече по-лек траур, винаги отхвърлян досега. Тантрип никога не би могла да открие причината за загадката. Доротия просто искаше да покаже, че й предстои доста деен живот, въпреки че е погребала една своя скрита радост. А обичаят да се слагат нови дрехи при всяко ново начало, заседнал в съзнанието й, я накара да се възползва дори от този слаб подтик за вземане на разумно решение. Защото това съвсем не бе лесен въпрос.
	И все пак към единайсет часа тя се отправи пешком към Мидълмарч, тъй като бе решила колкото е възможно по-тихо и ненатрапчиво да направи втори опит да се срещне с Розамонд и да й помогне.


>>	Глава 81

E>
P>
	Du Erde warst auch diese Nacht beständig,
	Und atmest neu erquickt zu meinen Füßen,
	Beginnest schon mit Lust mich zu umgeben,
	Du regst und rührst ein kräftiges Beschließen
	Zum höchsten Dasein immerfort zu streben.
@	Фауст*279
	[*279 _Гьоте. Фауст_ (1832), част ІІ. Ти, земя, стоеше също неподвижна тази нощ, / а сега пред мене дишаш освежена, / като започваш да ме ограждаш със копнеж, / като будиш и предизвикваш у мене твърдото решение / винаги да се стремя към най-високото съществувание. — Б.пр.]
P$
E$

	Когато Доротия отново застана пред вратата на Лидгейт и заговори с Марта, докторът се намираше в стаята наблизо с открехната врата, защото се приготвяше да излезе. Той позна гласа й и веднага застана пред нея.
	— Смятате ли, че мисис Лидгейт би ме приела тази сутрин? — попита тя, след като прецени, че е по-добре изобщо да не споменава за предишното си посещение.
	— Не се съмнявам, че ще ви приеме — отговори Лидгейт, като прикри изненадата си от външния й вид, който бе променен не по-малко от този на Розамонд, — ако бъдете така добра да влезете и да ми позволите да й съобщя, че сте тук. Тя се чувства малко зле след вчерашното ви посещение, но тази сутрин е по-добре и смятам, че е твърде вероятно да се зарадва, като ви види отново.
	Съвсем очевидно бе, че Лидгейт, както очакваше Доротия, не знае нищо за това, как е протекла срещата предния ден. Нещо повече, той сякаш смяташе, че Доротия я е провела, придържайки се към намеренията си. Доротия си бе приготвила кратка бележка, в която молеше Розамонд да я приеме, и би я дала на прислужницата, ако докторът не се бе изпречил пред нея, и сега малко се безпокоеше какво ще последва от неговото съобщение.
	След като я въведе в гостната, той се поспря, за да извади едно писмо от джоба си, което пъхна в ръцете й с думите:
	— Написах това послание снощи и се канех да го занеса в Лоуик по време на обиколката си с коня. Когато някой трудно може да изрази своята признателност с изтъркани благодарствени слова, написаното не звучи така банално като изреченото… Поне човек не чува колко нелепи са думите му.
	Лицето на Доротия просветна:
	— По-скоро аз съм тази, която трябва да е благодарна, че ми позволихте да вляза в подобна роля. Вие изразихте съгласието си, нали? — попита тя, изведнъж обзета от съмнения.
	— Да, Булстроуд ще получи чека още днес.
	Той не каза нищо повече, а се качи горе при Розамонд, която току-що се бе облякла, и сега седеше отпусната, като се чудеше какво още трябва да направи дори и в сегашното си тъжно настроение, тъй като обичайната й ежедневна работливост я подтикваше все пак да се захване с нещо, което вършеше съвсем вяло или го зарязваше поради липса на интерес. Имаше болнав вид, ала бе възвърнала обичайното си спокойно държание и Лидгейт се опасяваше да я обезпокои с каквито и да е въпроси. Той й бе съобщил за писмото на Доротия с чека вътре, а след това беше добавил: „Ладисло е пристигнал, Роузи. Снощи ми дойде на гости. Смятам, че днес пак ще дойде. Намирам, че изглежда много сломен и потиснат“. Ала Розамонд не бе отговорила нищо.
	Сега, когато се качи при нея, той й каза много нежно:
	— Роузи, скъпа, мисис Късобан отново е дошла да те види. Ще слезеш при нея, нали? — Обстоятелството, че тя се изчерви и доста се стресна, не го изненада, след като бе видял вълнението й, предизвикано от разговора им предния ден — благотворно вълнение, помисли си той, след като, изглежда, я бе подтикнало отново да отвори сърцето си за него.
	Розамонд не посмя да откаже. Не посмя дори и с гласа си да подскаже какво се е случило предния ден. Защо ли мисис Късобан е дошла отново? Отговорът бе пълна загадка, която можеше да изпълни Розамонд само с опасения, защото след съкрушителните думи на Уил Ладисло всяка най-бегла мисъл за Доротия я нараняваше наново. И все пак в сегашното си състояние на унизителна безпомощност Розамонд не смееше да направи нищо друго, освен да се подчини. Не отговори с „да“, но се изправи и позволи на Лидгейт да увие с лек шал раменете й, след което съпругът й каза: „Излизам веднага“. А след тези думи изведнъж нещо й хрумна, което я подтикна да каже: „Моля те, кажи на Марта да не кани никого в гостната“. Лидгейт се съгласи с тези нейни думи, като сметна, че напълно разбира желанието й. Заведе я в гостната и излезе, като си каза, че трябва да е доста калпав съпруг, щом разчита на чужда жена, за да възвърне доверието на собствената си съпруга.
	Розамонд загърна мекия шал около себе си, когато пристъпи към Доротия, и по този начин сякаш обгърна душата си със студена сдържаност. Дали мисис Късобан не е дошла да й каже нещо за Уил? Ако е така, това е своеволие, твърде неприятно за Розамонд. И тя се настрои да отвърне на всяка дума със сдържана невъзмутимост. Уил бе наранил твърде сурово гордостта й, за да изпитва сега някакво разкаяние по отношение на него и на Доротия. Собствената й обида изглеждаше много по-голяма. Доротия бе не само „предпочетената“ жена, но имаше и огромното преимущество да е благодетелка на Лидгейт. И със своето объркано, измъчено съзнание горкичката Розамонд си помисли, че преподобната мисис Късобан, тази жена, която я превъзхожда във всяко отношение, вероятно е дошла със съзнание за преимуществата си, изпълнена с враждебност и готова да я излее връз нея. Всъщност не само Розамонд, но и всеки друг, запознат единствено с външните обстоятелства на случая, но не и с чистосърдечното озарение, подтикнало Доротия към действия, би напълно естествено се озадачил защо тя е пристигнала отново.
	Със сегашната си призрачна хубост, с изящната си стройна фигура, увита с мек бял шал, с по детински закръглените си устни и бузи, които неизменно излъчваха мекота и невинност, Розамонд застана на три ярда разстояние от посетителката си и се поклони. Ала Доротия, свалила ръкавиците си, с непринуденост, която никога не можеше да потисне, когато искаше да се чувства свободна, пристъпи напред и с лице, озарено от печална, но сърдечна прямота, подаде ръка. Розамонд не можеше да избегне погледа й, не можеше да не подаде изящната си ръчичка на мисис Късобан, която я стисна с нежно майчино чувство. И мигновено съмнения обзеха Доротия относно предишните й предубеждения. А Розамонд бързо долавяше израза върху лицата. Тя забеляза, че лицето на мисис Късобан изглежда пребледняло и променено в сравнение с предния ден, но много по-сърдечно, както сърдечна бе и меката й, но уверена ръка. Ала Доротия бе малко повече разчитала на собствената си душевна сила. Бистротата и напрегнатостта на мисловната й дейност тази сутрин бяха следствие от нервната й възбуда предната нощ и сега тялото й бе станало опасно уязвимо като къс най-фин венециански кристал. Само като погледна Розамонд, усети как сърцето й потрепва и тя направо загуби способността да говори — цялото й усилие бе насочено към това, да овладее сълзите си. Успя да ги възпре, ала вълнението се изписа върху лицето й като спазъм от сподавено ридание. Розамонд долови тази сянка и това я накара да си помисли, че душевната нагласа на мисис Късобан е доста по-различна от тази, каквато бе очаквала.
	И така, без каквито и да е излишни думи те направо седнаха на двата най-близки стола, които всъщност бяха един до друг, макар че в началото, когато се поклони, Розамонд смяташе да седне далече от мисис Късобан. Ала тя престана да мисли как ще се развият нещата — само се чудеше какво ще се случи. А Доротия започна да говори съвсем чистосърдечно, като гласът й все повече укрепваше.
	— Вчера трябваше да изпълня една задача, която не свърших. Затова днес веднага пристигнах отново. Вярвам, че няма да ме сметнете за досадна, когато ви кажа, че дойдох да говоря с вас за несправедливостта, проявена към мистър Лидгейт. Ще се зарадвате, нали, да узнаете много неща за него, които той не иска да ви съобщи сам за себе си, защото те го оправдават и защитават честта му. Ще ви е приятно да научите, че съпругът ви има близки приятели, които не са престанали да вярват в честността му. Нали ще ми позволите да ви говоря по този въпрос, без да смятате, че проявявам своеволие?
	Сърдечният, умолителен глас, който сякаш великодушно заобикаляше всякакви обстоятелства, които в съзнанието на Розамонд бяха повод за неразбирателство и омраза между нея и тази жена, сега успокоително се заизлива като топъл ручей върху избледняващите страхове на съпругата. Разбира се, мисис Късобан не бе забравила за тези обстоятелства, но не възнамеряваше да говори за неща, свързани с тях. Розамонд изпита твърде голямо облекчение, за да мисли за каквото и да било друго. Обзета от душевно спокойствие, тя отговори непринудено:
	— Чувала съм, че сте много добра. Ще ми е приятно да чуя всичко, което ще ми кажете за Тършиъс.
	— Онзи ден — започна разказа си Доротия, — когато го помолих да дойде в Лоуик, за да изрази мнението си относно състоянието на нещата в болницата, той ми разказа всичко за постъпките си и чувствата си към тази тъжна история, която накара мнозина невежи хора да хвърлят подозрения върху него. Той ми разказа всичко поради това, че бях достатъчно смела и пряма сама да го попитам. Аз предварително вярвах, че той никога не би постъпил нечестно, и го помолих да ми разкаже всичко. Той ми призна, че на никого не е казвал истината, дори и на вас, защото му било много неприятно да заяви: „Не съм съгрешил!“, сякаш това би било достатъчно доказателство, тъй като гузните хора обикновено твърдят точно това. Истината е, че той не е знаел нищо за този човек Рафълс и неприятните тайни, свързани с него. Помислил си е, че Булстроуд му е предложил парите от благородство, защото се е разкаял, че му е отказал преди. Докторът е бил загрижен единствено за това, да лекува правилно болния, и доста се е притеснил, че случаят не е приключил според очакванията му. Но още тогава си е помислил и продължава да мисли така, че в случая никой няма вина. Разказах всичко на мистър Феърбръдър и на мистър Брук, и на сър Джеймс Четам. Всички те вярват на съпруга ви. Тази истина ще ви разведри, нали? И ще ви вдъхне сила.
	Лицето на Доротия се бе оживило и когато озари седналата си наблизо събеседничка, Розамонд, усетила силен самопожертвователен плам в нея, изпита нещо като срамежлива плахост в присъствието на превъзхождащ я човек. Поруменяла от стеснителност, тя промълви:
	— Благодаря! Много сте мила.
	— А той смята, че много е сгрешил, като не е излял всичко пред вас. Но вие ще му простите. Това е само защото не мисли за нищо друго освен за вашето щастие… Смята, че животът му е неразделна част от вашия, и нищо друго не го наранява така, както мисълта, че неговите неудачи нараняват и вас. Той може да говори спокойно пред мене, защото съм страничен човек. И тогава аз го попитах дали мога да дойда и да ви видя. Защото толкова много се бях разстроила заради неговата беда и вашата. Затова дойдох вчера и затова сега съм тук пред вас. Толкова е трудно да се понесе нещастието, нали? Че как можем да живеем, когато знаем, че някой изживява нещастие… огромно нещастие… а ние сме в състояние да помогнем, но изобщо не се опитваме да го сторим?
	Доротия, напълно обладана от чувствата, които изричаше на глас, забрави за всичко останало освен за това, че говори за мъката на Розамонд от дълбините на своята собствена. Силното й чувство все по-надълбоко проникваше в речта й, а глас като нейния можеше да стигне до глъбините на душата също като тихото стенание на страдащо същество в мрака. Съвсем несъзнателно тя отново бе сложила длан върху изящната ръчичка, която бе стиснала преди.
	Розамонд, разлюляна от силна болка, сякаш някаква рана вътре в нея отново се бе отворила, избухна в истеричен плач, както бе сторила предния ден, притисната до съпруга си. Горката Доротия почувства как отново я залива вълната на собствената й скръб — хрумна й, че вероятно Уил Ладисло е донякъде причината за душевното състояние на Розамонд. Започна да се безпокои, че няма да успее да потисне собственото си страдание до края на срещата и докато дланта й все още лежеше в скута на Розамонд, макар че ръчичката се беше вече отдръпнала, тя се бореше да надвие надигащите си отвътре ридания. Опита се да се овладее с мисълта, че този миг би могъл да е повратна точка в живота на трима души — но не и в собствения й, не, там се бе случило невъзвратимото, — трима души, които се докосваха до нейното съществувание с фаталната близост между риска и нещастието. Крехкото създание, което сега ридаеше близо до нея, вероятно тя все още можеше да спаси от страданието, причинено от лъжовни, несъвместими връзки, а сегашният миг бе най-подходящ за това. Те двете с Розамонд никога повече няма да седят по този начин една до друга, изпълнени с едно и също парещо усещане за предния ден. Доротия почувства, че отношенията помежду им са необичайни и оказват върху самата нея необичайно силно въздействие, макар и да нямаше представа дали мисис Лидгейт действително осъзнава тези нейни чувства.
	Всъщност настоящият миг бе по-голям поврат в живота на Розамонд, отколкото Доротия би могла да си представи. Тя преживяваше първия голям удар, разбил въображаемия й свят, където се чувстваше самоуверена и критична към всички останали. А тази необичайна, неочаквана проява на чувства у една жена, която Розамонд бе посрещнала със скрита неприязън и страх като човек, който неизбежно трябва да изпитва ревнива омраза към нея, я обърка още повече и я накара да осъзнае, че се е движила в един напълно непознат свят, който едва сега се разкрива пред нея.
	Когато риданията на Розамонд стихнаха и тя отмести кърпичката, с която бе прикривала лицето си, очите й погледнаха Доротия така безизкусно, сякаш бяха полски синчец. Каква бе ползата да мисли как да се държи след този плач? Доротия също бе придобила почти детински вид, забравила да изтрие една безмълвна сълза. Гордостта се бе стопила между тези две жени.
	— Обсъждахме съпруга ви — с известна плахост отново поде Доротия. — Онзи ден си помислих, че изглежда много силно променен от страданието. Не го бях виждала седмици наред преди това. Каза ми, че се чувствал много самотен в мъката си. Смятам, че би я понесъл много по-леко, ако е могъл да говори открито с вас.
	— Тършиъс се ядосва и дразни, когато аз кажа нещо — поясни тя, като допусна, че той може да се е оплаквал от нея пред Доротия. — Не трябва тогава да се чуди, че аз отказвам да говоря с него по парливи теми.
	— Той упрекваше себе си, че не е споделил с вас — отговори Доротия. — За вас само каза, че не би бил щастлив да направи нещо, което не би ви ощастливило… че бракът бил, разбира се, задължение, което влияе върху всякакви негови решения. И че причината да отхвърли предложението ми да запази работата си в болницата била, че това означавало да се обвърже и да остане в Мидълмарч, а той не би предприел нещо, неприятно за вас. Докторът бе в състояние да сподели всичко това с мене, защото знае, че имах много тревоги в брака си поради болестта на съпруга ми, която много разстройваше мистър Късобан и пречеше на работата му. Знае също колко беше трудно за мене да живея в постоянен страх да не би да нараня човека, свързан с мене.
	Доротия замлъкна за малко. Бе забелязала, че лицето на Розамонд леко просветва. Ала не последва отговор и тя продължи да говори с нарастващ трепет.
	— Бракът е толкова особено състояние. Дори има нещо страшно в близостта, която създава. Дори да обичаме някого повече… от този, за когото сме омъжени, това е безсмислено… — разтреперана и разстроена, клетата Доротия започна да говори несвързано. — Искам да кажа, бракът изсмуква всичката ни сила, за да можем да дадем или да изпитаме щастие в подобна любов. И даже такава връзка да ни е много скъпа, тя убива нашия брак… и тогава бракът се възприема от нас като убийство… и всичко друго свършва. И тогава нашият съпруг… ако ни е обичал и ни е вярвал, а ние не сме му помогнали, а сме били проклятие в живота му…
	Гласът й много се сниши. Обзе я страх да не би да прекалява и да говори по такъв начин, сякаш тя е светица, обърнала се към грешница. Твърде много бе потънала в своето страдание, за да забележи, че Розамонд също трепери. Изпълнена с желанието по-скоро да прояви състрадателна съпричастност вместо укор, тя допря с длани ръцете на Розамонд и заговори бързо и разчувствано:
	— Знам, знам, че чувството може да е много дълбоко… да ни е обзело ненадейно… а е толкова трудно, сякаш раздялата означава смърт… а ние сме слаби… а аз съм слаба.
	Вълните на собствената й скръб, с която се стремеше да спаси друга жена, изцяло връхлетяха Доротия и я събориха. Тя замлъкна разстроена, без да плаче, но се усещаше вътрешно съсипана. Лицето й бе станало мъртвешки бледо, устните й трепереха и тя безпомощно притисна длани върху чуждите ръце.
	Розамонд, завладяна от чувство, по-силно от нейното, бързо се раздвижи, което придаде на цялата сцена нов, неопределен, ужасен вид — тя не можеше да намери подходящите думи, но неволно допря устни до челото на Доротия, което бе съвсем близо до нея, а след това за миг двете жени се вкопчиха една в друга, сякаш бяха корабокрушенци.
	— Мислите нещо, което не отговаря на истината — почти шепнешком заговори Розамонд напрегнато, като още усещаше ръцете на Доротия, вкопчени в нея. Тя бе подтикната от смътната необходимост да се освободи от нещо, което я потискаше по такъв начин, сякаш бе уличена в кръвопролитие.
	Те отстъпиха назад, вгледани една в друга.
	— Когато вие влязохте вчера… съвсем не беше това, което си помислихте — каза Розамонд със същия задавен глас.
	Изненадана, Доротия я погледна внимателно. Тя бе очаквала оправдания от страна на Розамонд.
	— Той ми казваше колко много обича друга жена, за да разбера аз, че никога не може да обича мене — каза Розамонд, като заговори все по-бързо. — А сега мисля, че ме мрази, защото… защото вие вчера неправилно разбрахте всичко. Той твърди, че заради мене вие ще си помислите лоши неща за него… ще сметнете, че е лицемерен. Но това не е заради мене. Той никога не ме е обичал… знам това… винаги е гледал на мене несериозно. Вчера ми заяви, че за него не съществува друга жена освен вас. Вината е изцяло моя. Той каза, че никога не би могъл да ви обясни… заради мене. Каза още, че вече никога няма да го погледнете с добри очи. Но сега ви разказах всичко и той вече не може да ме обвинява.
	Розамонд изля душата си под натиска на чувства, които преди й бяха напълно непознати. Беше започнала изповедта си, повлияна силно от вълнението на Доротия. Когато я продължи, изпита усещането, че отхвърля обвиненията на Уил, които я измъчваха като нанесена с нож рана.
	Обратът в чувствата на Доротия бе твърде силен, за да може да се каже, че я обзе щастие. Изпита пълно объркване, защото все още не се бе освободила от изживяната през нощта силна болка. Би могла да възприеме усещането си като радост само когато възвърнеше способността си отново да чувства. В този миг се преизпълни с безгранично съчувствие към другата жена. Почувства я близка, без прежното напрежение помежду им, и затрогващо отговори на последните й думи:
	— Така е, вече не може да ви обвинява.
	С обичайната си склонност да пресилва доброто у хората, тя изпита огромна благоразположеност към Розамонд заради великодушното й откровение, с което я освободи от страданието, и дори не се замисли, че сама я бе подтикнала към тази постъпка със силата на своята състрадателност.
	След като помълчаха известно време, Доротия попита:
	— Нали не съжалявате, че дойдох тази сутрин?
	— Съвсем не, бяхте много добра към мене — отговори Розамонд. — Не очаквах да сте толкова добра. Бях много нещастна. Не че сега съм щастлива. Всичко е толкова печално.
	— Но ще дойдат и по-добри дни. Съпругът ви ще бъде оценен по достойнство. А той очаква от вас утеха. Обича ви безкрайно. Най-голямата загуба би била да загубите обичта му… а вие не сте я загубили — добави Доротия.
	Опита се да потисне силно напиращото усещане за собствената си радост в желанието си да предизвика някакво признание от страна на Розамонд, че е възвърнала чувствата към съпруга си.
	— Значи Тършиъс не се е оплаквал от мене, така ли? — попита Розамонд, допускайки, че Лидгейт би могъл да каже какво ли не пред мисис Късобан, защото тя очевидно бе по-различна от всички жени. Вероятно във въпроса й имаше и лек оттенък на ревност. Върху лицето на Доротия заигра усмивка, когато тя каза:
	— Не, разбира се! Как можете да допуснете това?
	В този миг вратата се отвори и на прага се появи Лидгейт.
	— Дойдох тук в качеството си на лекар — заяви той. — След като тръгнах оттук, непрекъснато се измъчвах от мисълта за две пребледнели лица. Мисис Късобан изглеждаше така, сякаш се нуждае от грижи не по-малко от тебе, Роузи. Реших, че не съм изпълнил дълга си, като ви оставих сами. И затова, след като посетих семейство Коулман, се върнах вкъщи. Забелязах, че сте дошли дотук пеша, мисис Късобан, но небето притъмня… Смятам, че скоро ще завали. Мога ли да изпратя някого, за да поръча да дойде каретата за вас?
	— О, не! Имам сили. Нуждая се от разходка — заяви Доротия, като стана от стола с разведрено лице. — Ние двете с мисис Лидгейт си побъбрихме малко и вече е време да си вървя. Винаги ме обвиняват, че съм невъздържана и прекалено приказлива.
	Тя подаде ръка на Розамонд и те се сбогуваха сдържано, без всякакви целувки и други показни излияния. Помежду им се бяха разиграли твърде дълбоки чувства, за да проявяват сега повърхностни прояви на емоции.
	Когато Лидгейт я изпрати до вратата, Доротия не му каза нищо за Розамонд, но му съобщи, че мистър Феърбръдър и останалите приятели напълно са повярвали на историята му, като са я чули.
	Когато докторът се върна при Розамонд, тя вече се бе отпуснала върху канапето, напълно изтощена.
	— Е, Роузи — заговори той, като се надвеси над нея и докосна косата й, — какво мислиш сега за мисис Късобан, след като толкова дълго време беше с нея?
	— Смятам, че тя е по-благородна от когото и да било друг — отговори Розамонд. — А е и много хубава. Ако често се срещаш и разговаряш с нея, ще бъдеш повече от всякога разочарован от мене.
	Лидгейт се позасмя на думичката „често“.
	— Важното е дали тя успя да те накара да се чувстваш по-малко разочарована от мене.
	— Мисля, че успя — отговори Розамонд, като го погледна право в очите. — Колко са ти натежали клепачите, Тършиъс… и дръпни косата си назад.
	Той вдигна едрата си бяла ръка да изпълни желанието й, изпълнен с благодарност за този малък жест на внимание към него. Смътните фантазии на бедничката Розамонд бяха претърпели съкрушителен удар и сега тя кротко потърси подслон под стария презрян покрив. А покривът си стоеше на мястото — Лидгейт бе приел осиромашалата си съдба с тъжно примирение. Беше си избрал това крехко създание и поел бремето на нейния живот в ръцете си. И сега трябваше да продължи, доколкото му стигат силите, като жалостиво носи товара си.


>>	Глава 82

E>
P>
	Пред мене скръбта е, радостта — отзад.
@	Шекспир, Сонети*280
	[*280 _Сонет 50_. Превод Евгения Панчева. — В: Уилям Шекспир: Поезия. С., Университетско издателство, 2006, с. 81. — Б.пр.]
P$
E$

	Печална истина е, че изгнаниците се хранят с надежди и е малко вероятно да останат дълго в изгнание, освен ако не са принудени. Когато Уил Ладисло сам се заточи от Мидълмарч, най-силната му пречка да се върне бе собствената воля, която в никакъв случай не бе желязна преграда, а състояние на духа, готово да се впусне в танц с други подобни състояния на духа и да започне да се кланя, усмихва и да отстъпва назад с голяма лекота. Когато месеците се занизаха, започна сякаш да му става все по-трудно да се убеждава защо не трябва да ходи в Мидълмарч, поне за това, да дочуе нещо за Доротия. И ако при такова бързо посещение по някакво случайно стечение на обстоятелствата я срещне, нямаше никакво основание да се срамува, че е предприел подобно невинно пътешествие, каквото преди това бе смятал, че не трябва да прави. Тъй като бе безнадеждно откъснат от нея, по всяка вероятност ще дръзне да се приближи до имението й. А колкото до изпълнените й с подозрения близки, които я вардеха като дракони, с течение на времето и промяната на обстановката тяхното мнение изглеждаше все по-маловажно.
	Появило се бе и обстоятелство, без всякаква връзка с Доротия, което като че ли превръщаше пътуването му до Мидълмарч във филантропично задължение. Уил най-безкористно се бе замислил за евентуално преселване в Дивия запад като ново начало и необходимостта от средства, за да осъществи благородно дело, го бе подтикнала да се замисли дали не би могъл да вложи благоразумно това, което Булстроуд му дължи, и да използва предложените му преди пари като средство за осъществяването на един доста благотворителен проект. Този план поначало му се струваше твърде съмнителен, а и отвращението му отново да установи връзка с банкера вероятно го накара бързо да го отхвърли. Хрумна му обаче вероятността, че намеренията му могат напълно да се избистрят с посещение в Мидълмарч.
	Такава бе целта, каквато Уил изтъкна пред себе си като причина за връщането си в Мидълмарч. Възнамеряваше да се довери на Лидгейт, като обсъди паричния въпрос с него, а освен това желаеше да се поразведри за няколко вечери, като се наслади на много музика и весели задевки с красивата Розамонд, без обаче да пренебрегне и приятелите си в пасторския дом в Лоуик. Обстоятелството, че пасторският дом е толкова близко до къщата в имението, не беше по негова вина. При заминаването си бе пренебрегнал семейство Феърбръдър, за да отхвърли гордо всякакви обвинения, че чрез заобикалки търси срещи с Доротия. Ала жаждата ни кара да смирим духа си, а Уил бе много зажаднял да зърне една фигура и да чуе определен глас. Нищо не можеше да замени това — нито операта, нито разговорите с разпалени политици или пък ласкавите отзиви (в затънтени краища) за новия му стил в писането на уводни статии.
	Така той се бе смирил, като уверено си представяше как точно ще стоят нещата в познатия му малък свят, и всъщност изпитваше опасения, че не ще има никакви изненади в посещението му. Ала той установи, че този скучен свят е станал невероятно трескав, като дори задевките и лиричните отклонения са станали взривоопасни, а първият ден от посещението му предизвика най-фаталните събития в живота му. На следващата сутрин той се чувстваше толкова смазан от мисълта за кошмарните последици, изпълнен бе с такъв страх от предстоящите резултати, че като зърна по време на закуска пристигането на дилижанса за Ривърстоун, бързо излезе и зае мястото си в него, за да може поне за един ден да си спести необходимостта да върши или да казва каквото и да било в Мидълмарч. Уил Ладисло бе изпаднал в едно от тези усложнени критични състояния, които съвсем не са такава голяма рядкост в живота, както някои си представят, съдейки от нечии крайни съждения. Той бе заварил Лидгейт, към когото хранеше най-искрено уважение, в затруднено положение, което налагаше пълното му и открито изявено съчувствие. А причината, поради която — въпреки нуждата от проява на съчувствие — бе желателно за Уил да избягва всякаква по-голяма близост и срещи с Лидгейт, бе такава, че правеше всяко подобно поведение невъзможно. За човек, чувствителен по природа като Уил, готов да приеме всяка случка като силно драматична, за когото безчувствието бе невъзможно, самото осъзнаване, че Розамонд е започнала донякъде да разчита на него за щастието си, създаваше големи затруднения, допълнително неизмеримо засилени от изблика му на ярост към нея. Той мразеше своята собствена жестокост, но също се опасяваше да покаже и доколко е омекнал. Трябва отново да отиде при нея. Дружбата не може внезапно да се прекрати, а той също така се страхуваше от силата на нейното страдание. А през цялото това време самият той имаше точно толкова предчувствия за радости занапред, колкото може да има безкракият, започнал да се придвижва с патерици. През нощта бе обмислял дали да не се качи на дилижанса не за Ривърстоун, а за Лондон, като остави на Лидгейт бележка с измислена причина за бягството. Ала здрави каиши го държаха в плен и не му позволяваха да замине внезапно: затлаченото му щастие да копнее за Доротия, разбиването на тази единствена надежда, съхранявана в него въпреки осъзнатата нужда от раздяла, му причиняваха твърде голяма болка, за да се примири с нея и да замине веднага надалече, което също означаваше пълно отчаяние.
	Така че той не направи нищо по-решително от това, да се качи на дилижанса за Ривърстоун. Върна се оттам по светло, решил, че трябва да отиде на гости в дома на Лидгейт тази вечер. Както знаем, на вид Рубикон*281 е бил много невзрачен поток. Значението му изцяло се крие в определени невидими условности. Уил почувства, че е принуден да пресече тази гранична канавка, ала това, което виждаше отвъд, не бе империя, а неудовлетворяващо подчинение.
	[*281 Като е повел армията си през Рубикон и е настъпил към Рим, Цезар всъщност е започнал гражданската война. В случая Рубикон означава точка, от която няма път назад. — Б.пр.]
	Ала ни се случва понякога дори и в ежедневието да станем свидетели на спасителното въздействие, което една благородно извисена природа може да окаже, да станем свидетели на божественото изцеление, постигнато вероятно чрез пълното приятелско себеотрицание. Ако след мъчителната нощ на голямо страдание Доротия не бе предприела отиването си на крака при Розамонд, ами че тя вероятно би могла още повече да се извиси като жена с достойнство и такт, но това със сигурност нямаше да е благоприятно обстоятелство за тримата, събрали се край камината в дома на Лидгейт в седем и половина тази вечер.
	Розамонд се бе подготвила за посещението на Уил и го посрещна с хладна сдържаност, която Лидгейт отдаде на нервното й изтощение, като не допускаше, че то може да има нещо общо с Уил. А когато тя седна мълчаливо, наведена над ръкоделието си, той най-невинно косвено се извини за поведението й, като я помоли да се облегне назад и се откаже от работата си. Уил се почувства разстроен поради необходимостта да се прави на приятел, който този път за пръв път вижда и поздравява Розамонд, докато всъщност мислеше трескаво какво може да е изпитала тя след сцената предния ден, която все пак неумолимо включваше и двамата като в мъчителен кошмар за двойно страдание. Така се случи, че не изникна необходимост Лидгейт да излезе от гостната, ала когато Розамонд сипваше чая, а Уил се приближи да поеме чашата си, тя му сложи малко сгънато листче в чинийката. Той веднага го зърна и бързо го прибра, а когато се върна в странноприемницата, не прояви нетърпение да го разгъне. Това, което Розамонд му бе написала, вероятно само ще засили тягостното впечатление от вечерта. И все пак той разгърна листчето и го прочете в светлината на свещта до леглото. Написани бяха само следните думи с нейния красив почерк:
	Казах всичко на мисис Късобан. Тя вече няма погрешни представи за тебе. Казах й го, защото тя дойде да ме види и беше много мила. Сега няма за какво да ме упрекваш. За тебе аз вече не съм пречка.
	Тези думи не предизвикаха у него единствено радост. Докато Уил размишляваше с трескава възбуда върху тях, усети как бузите и ушите му пламват при мисълта как е протекъл разговорът между Доротия и Розамонд. Изпита и чувство на несигурност доколко все пак честолюбието на Доротия не е било наранено, когато по този начин е получила обяснение за поведението му. В съзнанието й все още може да е останала погрешна представа за него, която бе неотстранима пречка, трайно препятствие. Заради силното си въображение Уил изпадна в състояние на съмнения, почти като човек, спасил се от корабокрушение през нощта, но озовал се сам на непознат бряг в мрака. До злощастието, случило се предния ден, всички техни представи, всички мисли един за друг витаеха в един друг свят, където слънчевите лъчи озаряваха бели лилии и не присъстваше друга душа. Ала дали сега Доротия би го приела отново в този свят?


>>	Глава 83

E>
P>
	На добър час, събудени души,
	които не се гледат веч със страх,
	защото любовта ги покори,
	превърна тясна сфера в пълен свят.
@	Джон Дън*282
	[*282 _Джон Дън_ (1573–1631) — английски поет и проповедник. Писал е любовни и религиозни стихове, проповеди, епиграми и елегии. — Б.пр.]
P$
E$

	На втората сутрин след посещението си при Розамонд, когато бе спала дълбоко две нощи наред, Доротия не само не излъчваше и следа от умора, но се чувстваше така, сякаш прелива от сили — което означаваше, че има повече сила, отколкото й е необходима, за да се съсредоточи върху дадено занимание. Предния ден бе направила дълги разходки извън оградата на имението и два пъти бе посетила пасторския дом. Ала тя не сподели с никого защо прекарва времето си по този безсмислен начин, а тази сутрин се ядоса сама на себе си, понеже като някое дете не я свърташе на едно място. Днешният ден трябва да се прекара по съвсем различен начин. Какво може да се предприеме в селото? О, боже мой, нищо! Всеки се чувстваше добре, облечен и обут. Ничие прасе не бе умряло. Освен това беше съботна сутрин, когато навсякъде се търкаха подовете и плочите пред входа и когато бе безсмислено да се ходи в училището. Ала имаше много науки, с които Доротия искаше да се запознае, и сега реши да се заеме сериозно с най-сложната. Седна в библиотеката пред малката си купчина книги по политическа икономия и сродни теми, които очакваше да я просветлят как най-пестеливо да харчи пари, за да не ощетява съседите си или, казано другояче, за да им доставя най-много блага. Това беше сериозен въпрос и ако успее да се съсредоточи, ще ангажира съзнанието си. За беда в продължение на цял час умът й непрекъснато блуждаеше. Накрая се усети, че чете по два пъти някои изречения, като едновременно мисли напрегнато за много други неща, но не и за същността на текста. Това бе направо ужасно. Дали да не поръча каретата и да отиде в Типтън? Не! По една или друга причина предпочиташе да остане в Лоуик. Ала блуждаещите й мисли трябва да се приведат в ред. Да си наложиш самодисциплина, е цяло изкуство. И тя обходи надлъж и шир кафявата библиотека, като обмисляше по какъв начин може да подреди разсеяните си мисли. Вероятно най-добре е да си постави определена задача — нещо, към което упорито да се придържа. Дали пък да не се заеме с географията на Мала Азия, понякога пренебрегвана от нея, заради което често мистър Късобан я бе упреквал? Тя отиде до рафта с географски карти и разгъна една. Тази сутрин трябва категорично да се убеди, че Пафлагония не се намира на Левантийския бряг, и да разсее пълното си невежество, че Халибите са разположени на бреговете на Черно море. Географската карта е много удобна за разглеждане, когато си склонен да мислиш за други неща, тъй като се състои от имена, които се превръщат в скоропоговорка, ако си ги повтаряш наум. Доротия се залови задълбочено за работа, надвесена ниско над географската карта, като си повтаряше имената тихо, едва доловимо, съвсем като в скоропоговорка. След тежките си преживявания бе придобила забавно безгрижен младенчески вид и сега поклащаше глава и отмяташе имената на пръстите си, леко присвила устни, а после току поспираше, за да подпре лицето си с ръце и да възкликне: „О, боже мой! О, боже мой!“
	Всичко това можеше безкрайно да се върти като въртележка, но най-сетне бе прекъснато от открехването на вратата, за да се съобщи за появата на мис Нобъл.
	Дребничката възрастна дама, чието боне едва достигаше до рамото на Доротия, бе топло посрещната, ала по време на ръкуването тя издаде множество скимтящи звуци, сякаш трябваше да изрече нещо извънредно трудно.
	— Седнете, моля — покани я Доротия, като й предложи стол. — Викат ли ме за нещо? Много ще се радвам, ако мога да помогна.
	— Няма да се заседявам — каза мис Нобъл, като бръкна в кошницата си и нервно стисна някакъв предмет вътре. — Оставих един приятел в църковния двор.
	Тя отново издаде неясните си звуци, а после неволно извади предмета, който стискаше в ръка. Това бе ромбоидната кутийка от черупка на костенурка и Доротия усети как бузите й пламват.
	— Мистър Ладисло — добави плахата женица. — Той се страхува, че ви е обидил, и ме помоли да ви попитам дали бихте се срещнали с него за няколко минути.
	Доротия не отговори мигновено. Хрумна й, че не може да го посрещне в библиотеката, където витаеше забраната на съпруга й. Погледна към прозореца. Дали не може да излезе и да го срещне в градината? Небето бе притъмняло, а дърветата се огъваха, сякаш наближаваше буря. Освен това тя не искаше да излезе, за да го посрещне.
	— Моля да го приемете, мисис Късобан — жалостиво се обади мис Нобъл, — защото иначе трябва да отида и да му кажа „Не“, а това много ще го нарани.
	— Да, ще го приема — отговори Доротия. — Моля, поканете го да дойде.
	Какво друго можеше да направи? За нищо друго не копнееше така в този миг, както да види Уил — възможността да го види се изпречи настойчиво между нея и всяка друга вещ. И все пак тя усети лудо сърцебиене, сякаш от безпокойство — чувството, че заради него извършва нещо твърде дръзко.
	Когато дребничката дама припна да изпълни заръката, Доротия застана в средата на библиотеката, стиснала здраво ръце пред себе си, но не направи опит да се успокои и да заеме поза на горда сдържаност. Това, което изобщо не усещаше в момента, бе собственото си тяло — всъщност размишляваше какви ли мисли вероятно таи Уил сега, както и за враждебните чувства на околните към него. Как би могло чувството й за дълг да предизвиква враждебност? Желанието да се съпротивлява на несправедливите обвинения се бе промъкнало в отношението й към него и сега, когато душата й се бе съвзела от болката, това желание бе по-силно от всякога. „Ако го обичам толкова силно, това е, защото са се отнасяли така лошо с него“ — като че ли някакъв вътрешен глас изрече тези думи пред въображаема публика в библиотеката, когато вратата се отвори и тя съзря Уил, застанал пред нея.
	Доротия не помръдна и той пристъпи напред, като върху лицето му се четеше несигурност и плахост повече от всякога. Бе обзет от съмнения, поради което се страхуваше да не би някоя негова дума или поглед да го обрекат на нова раздяла с нея. А Доротия бе стресната от изблика си на чувства. Тя стоеше като обладана от магия, застинала в една поза, неспособна да отпусне свитите си ръце, като същевременно някакъв силен копнеж напираше в погледа й. След като видя, че тя не протяга ръце, както обикновено, Уил спря на един ярд разстояние от нея и каза смутено:
	— Много съм ви признателен, че ме приехте.
	— Аз исках да ви видя — отговори Доротия с единствените думи, които й дойдоха наум. Изобщо не се сети да седне, като Уил не изтълкува положително това царствено посрещане, ала продължи да изрича това, което си бе намислил да каже.
	— Вероятно смятате моето ранно завръщане за глупаво и нередно. Наказан бях за нетърпението си. Вече знаете… всъщност всеки знае… неприятната история за моето потекло. Аз я научих, преди да замина, и възнамерявах да ви я разкажа… ако се бяхме срещнали.
	Доротия леко помръдна и отпусна свитите си ръце, ала веднага ги скръсти пред себе си.
	— Но цялата работа вече се е превърнала в клюка — продължи Уил. — Исках да знаете, че нещо, свързано с тези неща… нещо, което се случи, преди да замина… допринесе за завръщането ми. Или според мене това бе повод да се върна. Става дума за идеята да накарам Булстроуд да вложи известна сума в обществено дело… известна сума, която възнамеряваше да ми даде. Вероятно все пак прави чест на Булстроуд, че лично ми предложи компенсация за предишното ми лишаване от средства. Всъщност ми предложи добър доход за отплата, но предполагам, че вие знаете за цялата тази неприятна история.
	Уил погледна неуверено към Доротия, но в поведението му по-ясно от всякога се долови онова гордо предизвикателство, което неизменно проявяваше към споменатото обстоятелство в съдбата си. После добави:
	— Знаете, че всичко това е доста болезнено за мене.
	— Да… да… знам — припряно потвърди тя.
	— Не се съгласих да приема доход от такъв източник. Убеден бях, че вие бихте го сметнали за нередно от моя страна да го сторя — добави Уил. Защо трябваше да й казва сега подобно нещо? Тя усети, че в този миг той й признава любовта си към нея. — Чувствах, че е така. — Тук той все пак млъкна.
	— Постъпили сте така, както бих очаквала да постъпите — отговори Доротия с просветнало лице, като повдигна глава върху красивата си шия.
	— Не допусках, че може да позволите подобно обстоятелство в потеклото ми да предизвика предубеждения към мене, макар че то непременно би събудило у други — заяви Уил, като тръсна глава по обичайния си начин и я погледна затрогващо в очите.
	— Ако това е ново препятствие, би било допълнителна причина да ви подкрепям — пламенно отговори Доротия. — Нищо друго не би ме променило, освен… — Сърцето й затуптя силно и тя бе затруднена да продължи. Направи огромно усилие да се овладее, за да успее да каже с разтреперан глас: — ако допусна, че сте различен… не толкова добър, за какъвто ви смятам.
	— Очевидно ме намирате за много по-добър във всичко останало освен в едно — заговори Уил, като даде израз на чувствата си след нейното излияние. — Имам предвид верността си към вас. Когато допуснах, че сте се усъмнили в нея, не се тревожех за нищо друго. Смятах, че всичко е приключило за мене и няма към какво да се стремя… само трябва да търпя.
	— Вече не се съмнявам във вас — каза Доротия, като му подаде ръка, защото смътно безпокойство за него я подтикна да загатне за обичта си.
	Той пое ръката й и я допря до устните си с нещо като стон. Ала в другата си ръка държеше шапката и ръкавиците си и в тази поза приличаше на предан кралски поклонник. И все пак му бе трудно да пусне ръката й, така че Доротия с изненадващ смут я дръпна и се оттегли.
	— Виж само колко са притъмнели облаците и как се огъват дърветата — каза тя и се приближи до прозореца, като говореше и се движеше съвсем унесено.
	Уил я последва на известно разстояние и се подпря на високата облегалка на един кожен стол, където се осмели да положи шапката и ръкавиците си и да се освободи от непоносимото бреме на учтивата официалност, която за пръв път много му тежеше в присъствието на Доротия. Трябва да се признае, че той се чувстваше извънредно щастлив в този миг, когато се облегна на стола. Вече не се страхуваше от това, което би могла да изпита тя сега.
	Стояха мълчаливи, без да се поглеждат, а вторачили очи в огъващите се смърчове, които изглеждаха сребристи на фона на притъмнялото небе. Уил никога преди не се бе толкова радвал на възможността да се разрази буря — тя го освобождаваше от необходимостта да си тръгне. Навсякъде хвърчаха листа и клонки, а гръмотевиците наближаваха. Светлината непрекъснато помръкваше, но после проблесна светкавица, която ги накара да потръпнат, да се погледнат и да се усмихнат.
	— Не беше редно това, което каза, че нямало да има за какво да правиш усилия. Ако ние загубим своето щастие, остава щастието на другите, а за това си струва да се правят усилия. Някои могат да бъдат щастливи. Сякаш виждах това по-ясно от всякога, когато бях най-отчаяна. Трудно мога да си представя как бих понесла бедата, ако не ме бе обзело това чувство и не ми бе вдъхнало сила.
	— Ти никога не си изпитвала страданието, което аз изпитах — каза Уил, — страданието да знам, че ме презираш.
	— Но аз изпитах нещо по-тежко… по-тежко бе да мислиш лошо… — Доротия бе започнала да говори импулсивно, но се възпря.
	Уил се изчерви. Имаше усещането, че каквото и да каже тя, бе все във връзка с фаталността, която непрекъснато ги разделяше. Замълча за миг, а после пламенно каза:
	— Поне имаме утехата да си говорим един на друг без всякакво двусмислие. Тъй като аз трябва да замина… тъй като винаги трябва да бъдем разделени… можеш да мислиш за мене като за човек на ръба на гроба.
	Докато говореше, проблесна силна светкавица, която озари и двамата, за да се видят добре — светлината сякаш разкри ужаса на безнадеждната любов. Доротия мигновено се дръпна от прозореца, а Уил я последва, като трескаво стисна ръката й. И така застинаха двамата със стиснати ръце като две деца, взрени в бурята, а после изтрещя силна гръмотевица, след което рукна дъждът. Тогава те се обърнаха с лице един към друг, все така здраво стиснали ръце, като последните думи на Уил продължаваха да кънтят в ушите им.
	— За мене няма никаква надежда — продължи той. — Дори да ме обичаш така, както аз тебе… дори да означавам всичко за тебе… по всяка вероятност винаги ще бъда беден. Ако трезво преценявам нещата, не мога да се надявам на друго, освен да свързвам двата края. Невъзможно е някога да си принадлежим един на друг. Може би е недостойно от моя страна, че поисках да говоря с тебе. Възнамерявах да замина и да потъна в мълчание, но не бях в състояние да извърша това, което си бях намислил.
	— Не съжалявай — успокои го Доротия със звънкия си нежен глас. — Бих искала да споделя с тебе цялата болка на раздялата.
	Устните й потрепнаха, както и неговите. Не стана ясно чии устни първи се протегнаха, но те се целунаха разтреперани, а после се отдалечиха един от друг.
	Дъждът плющеше по стъклата на прозорците, сякаш чрез него се бе разразил някакъв гневен дух, а отзад напираше силният порив на вятъра. Бе един от онези мигове, когато всички простосмъртни се поспират, изпълнени със страхопочитание.
	Доротия седна на най-близкото място до нея — една дълга ниска табуретка в средата на стаята, и скръстила ръце в скута си, погледна към страховития външен свят. Уил постоя за миг, вгледан в нея, а после седна наблизо и сложи длан върху ръцете й, които откликнаха на милувката. Те седяха така със стиснати ръце, без да се поглеждат, докато дъждът намаля и почна да вали тихо. Всеки бе изпълнен с мислите си, но не можеха да ги изразят на глас.
	Ала когато дъждът съвсем стихна, Доротия се обърна и погледна към Уил. Със страстен вик, сякаш някакъв уред за мъчение се бе насочил към него, той се сепна и изплака:
	— Невъзможно е!
	Стана и се подпря отново на облегалката на стола, сякаш се опитваше да потисне гнева си, а през това време тя го гледаше с печални очи.
	— Раздялата между хората е нещо зловещо като убийство или някакъв друг ужас — избухна отново той. — Още по-непоносимо е… да видим живота си осакатен от нечии дребнави действия.
	— Не… не говори така… животът ти не трябва да е осакатен — нежно каза Доротия.
	— Да, трябва — гневно отговори той. — Жестоко е да говориш така… сякаш има някаква утеха. Ти можеш и да гледаш отвъд това нещастие, но аз не бих могъл. Не е благородно… така да отхвърляш любовта ми към тебе като че ли е някаква дреболия и да говориш по този начин при наличието на пречките. Ние никога не можем да се оженим.
	— По някое време… бихме могли — отговори Доротия с разтреперан глас.
	— Кога? — горчиво попита той. — Каква е ползата да се разчита на моето преуспяване? Много съмнително е дали някога бих могъл да постигна нещо повече от това, да я карам криво-ляво, освен ако не се продам, за да стана нечие перо или изразител на мнения. Много ясно виждам подобна възможност. Не мога да предложа брак на никоя жена, дори да не се налага тя да се отказва от богатство.
	Настъпи мълчание. Сърцето на Доротия преливаше от нещо, което искаше да каже, но й бе трудно да го изрече. Тя бе напълно обсебена от тези неизказани думи — в този миг водеше спор със себе си. Беше й мъчително, че не може да изрази това, което искаше да каже. Уил гневно гледаше през прозореца. Ако беше се взрял в нея и не се бе отдръпнал, всичко би било по-лесно за нея. Най-накрая той се обърна, все така подпрян на облегалката на стола, и като протегна машинално ръка към шапката си, каза едва ли не отчаяно:
	— Сбогом!
	— О, не мога да понеса това… сърцето ми ще се пръсне! — отговори тя, като скочи бързо от мястото си. Приливът на младежката й страст събори всякакви прегради, които я бяха накарали да замълчи. Очите й мигом се навлажниха и сълзите рукнаха по бузите й: — Не се боя от бедността. Мразя богатството си.
	В следващия миг Уил се озова до нея и я прегърна, но тя отметна глава, поотмести нежно лицето му, за да може да говори. Големите й насълзени очи се взряха много чистосърдечно в него, когато тя като ридаещо дете промълви:
	— Можем да живеем доста прилично с моя личен доход… той е сравнително голям… седемстотин лири годишно… А аз се нуждая от толкова малко… никакви нови дрехи… и така ще науча цената на всяко нещо.


>>	Глава 84

E>
P>
	Макар да пее стар и млад,
	че имам аз вина,
	те трябва да се засрамят,
	че ми петнят честта.
@	Некестенявата девойка*283
	[*283 Стихотворение от XV в. във възхвала на женската вярност. — Б.пр.]
P$
E$

	Беше времето точно след като лордовете бяха отхвърлили законопроекта*284. Това обстоятелство обяснява защо мистър Кадуоладър бе дошъл до моравата близо до голямата оранжерия на Фрешит Хол с вестник „Таймс“ в скръстените си отзад ръце и говореше с безпристрастния тон на рибар пъстърваджия на сър Джеймс Четам относно изгледите за страната. Мисис Кадуоладър, вдовицата лейди Четам и Силия понякога сядаха на столове в градината или отиваха да посрещнат малкия Артър, теглен в своята детска колесница и както подобава на един малък Буда, заслонен от свещения си чадър с красиви копринени ресни.
	[*284 Законопроектът е отхвърлен от Камарата на лордовете през май 1832 г. — Б.пр.]
	Дамите също обсъждаха политиката, макар и на пресекулки. Мисис Кадуоладър изцяло подкрепяше конструктивните намерения на лордовете. Тя със сигурност знаеше, че Тръбъри е преминал на другата страна изцяло под въздействието на съпругата си, която бе подушила намесата на лордовете при самото поставяне на въпроса за законопроекта и в душата си би се отметнала само за да има превъзходство пред по-малката си сестра, която се бе омъжила за баронет. Лейди Четам сметна подобно поведение за твърде осъдително и си спомни, че майката на мисис Тръбъри била някоя си мис Уолсингам от Мелспринг. Силия призна, че е много по-хубаво да си „лейди“, отколкото „мисис“, ала Додо никога не се стремяла към превъзходство, ако можела да прави, каквото си е намислила. Мисис Кадуоладър бе на мнение, че е жалка работа да имаш претенции за превъзходство, когато всеки наоколо знаел, че нямаш и капка синя кръв в потеклото си. А Силия отново настоя, като огледа Артър:
	— Щеше да е хубаво обаче, ако той стане граф. Но гледайте, малките му зъбки на лорд вече се показват. Можеше да стане граф, ако Джеймс бе такъв.
	— Скъпа Силия — обади се достолепната възрастна вдовица, — титлата на Джеймс струва много повече, отколкото на някой новоизпечен граф. Никога не съм искала баща му да бъде нещо друго освен сър Джеймс.
	— Аз имах предвид само зъбките на Артър — отговори спокойно Силия. — Гледайте, чичо пристига.
	Тя се втурна да посрещне мистър Брук, а сър Джеймс и мистър Кадуоладър се приближиха, за да се присъединят към дамите. Силия бе хванала чичо си под ръка, а той току поглаждаше китката й с доста печален тон: „Да, да, скъпа“. Когато те се приближиха, стана ясно, че мистър Брук изглежда разстроен, ала това му състояние напълно се обясняваше с политиката. И докато чичото се ръкуваше с всекиго поред без всякакъв друг поздрав освен фразата: „Е, всички сте се събрали тук, нали разбирате?“, свещеникът каза смеешком:
	— Не приемай толкова навътре отхвърлянето на законопроекта, Брук. Цялата паплач в Англия е на твоя страна.
	— Законопроектът ли, ами! — възкликна мистър Брук с леко разсеян вид. — Отхвърлен, а? И все пак лордовете отиват твърде надалече. Трябва да се спрат. Тъжна новина, нали разбирате? Искам да кажа вкъщи… тъжна новина. Но не трябва мене да виниш, Четам.
	— Какво се е случило? — попита сър Джеймс. — Надявам се, не е стреляно по друг лесничей. Какво друго може да се очаква, когато човек като Трапинг Бас е пуснат толкова лесно.
	— Лесничей ли? Не, не. Дайте да влезем. Ще ви разкажа за всичко вътре в къщата — заяви мистър Брук, като кимна и към семейство Кадуоладър, за да покаже, че и пред тях ще сподели поверителната новина. — Колкото до бракониери като Трапинг Бас, нали разбирате — продължи да говори той, докато влизаха, — когато си магистрат, не смяташ за много лесна работа да осъдиш някого. Строгостта е хубаво нещо, но е много по-лесно, когато друг ти свърши работата. И ти си с меко сърце, нали разбираш? Не си някой Драко, Джефрис*285 или нещо подобно.
	[*285 _Драко_ (VІІ в. пр.н.е.) и _Джефрис_ (1648–1689) са имали лошата слава на много жестоки съдии. — Б.пр.]
	Очевидно мистър Брук бе изпаднал в състояние на нервозно безпокойство. Винаги когато трябваше да каже нещо неприятно, той обикновено го съобщаваше наред с много други съвсем отдалечени от темата неща, сякаш бе лекарство, което няма да е много горчиво, когато се смеси с друго. Чичото продължи да бъбри със сър Джеймс относно бракониерите, докато всички седнаха, и тогава мисис Кадуоладър, отегчена от брътвежа му, заяви:
	— Умирам от любопитство да науча каква е тъжната новина. По лесничея не е стреляно. Това вече разбрахме. Кажи сега какво има?
	— То е доста обезпокоително, нали разбирате? — отговори мистър Брук. — Радвам се, че двамата с пастора сте тук. Това е семеен въпрос… но вие ще ни помогнете да го понесем, Кадуоладър. Трябва да съобщя печалната вест и на тебе, скъпа моя. — При тези думи мистър Брук се обърна към Силия: — Ти нямаш представа каква е тя. А ти, Четам, много ще се ядосаш… но както разбираш, не би могъл нищо да предотвратиш също като мене. Много особени са нещата. Просто се случват, нали разбирате?
	— Трябва да е нещо във връзка с Додо — отбеляза Силия, която бе свикнала да гледа на сестра си като на опасен член в семейните дела. Тя бе седнала на ниско столче близо до коленете на съпруга си.
	— За бога, нека чуем за какво става дума! — възкликна сър Джеймс.
	— Е, както разбираш, Четам, нищо не можах да направя със завещанието на Късобан. Това беше едно завещание, което само влоши нещата.
	— Как по-точно? — припряно попита сър Джеймс. — Кое се влоши?
	— Доротия ще се омъжва наново, нали разбирате? — заяви мистър Брук, като кимна към Силия, която веднага погледна стреснато към съпруга си и сложи ръка на коляното му.
	Сър Джеймс почти побеля от гняв, но не каза нищо.
	— О, небеса! — възкликна мисис Кадуоладър. — Не и за младия Ладисло!
	Мистър Брук кимна и заяви:
	— Да, именно за Ладисло! — След тези думи той потъна в благоразумно мълчание.
	— Видя ли, Хъмфри! — отново възкликна мисис Кадуоладър, като размаха ръка в лицето на съпруга си. — Занапред трябва да признаеш колко съм проницателна. Но ти все ми възразяваш и оставаш сляп, както винаги. Предполагаше, че тоя млад джентълмен е напуснал страната.
	— Може и да я напусне, и пак да се върне — тихо отговори пасторът.
	— Кога научихте това? — попита сър Джеймс, който не искаше да чуе и дума от друг, макар че на самия него му бе трудно да говори.
	— Вчера — кротко каза мистър Брук. — Отидох в Лоуик. Доротия ме повика, нали разбирате? Всичко станало съвсем неочаквано… никой от тях двамата не е имал подобни намерения преди два дни… никакви намерения, нали разбирате? Много особени са нещата. Но Доротия е твърдо решена… всяко противопоставяне е безсмислено. Аз много сериозно възразих. Изпълних дълга си, Четам. Но тя може да постъпва, както си реши, нали разбираш?
	— Щеше да е по-добре, ако преди година го бях призовал и застрелял — заяви сър Джеймс не защото бе толкова кръвожаден, но понеже му бе нужно да употреби силни думи.
	— Всъщност, Джеймс, това щеше да е много неприятно — отбеляза Силия.
	— Бъди разумен, Четам. Погледни на нещата по-спокойно — обади се мистър Кадуоладър, на когото му бе криво да види благонравния си приятел така обзет от ярост.
	— Това не е много лесно за човек с достойнство… с чувство за справедливост… и когато нещата стават точно в неговото семейство — отговори сър Джеймс, все още побелял от гняв. — Това е направо безобразие. Ако тоя Ладисло притежаваше поне мъничко доблест, веднага би напуснал страната и никога повече не би показал мутрата си тук. Но аз не съм изненадан. Веднага след погребението на Късобан казах какво трябва да се направи. Но никой не ме послуша.
	— Ти искаше невъзможното, нали разбираш, Четам? — отбеляза мистър Брук. — Ти искаше да го изпратят на заточение. Още тогава ти казах, че с Ладисло не може да се постъпва, както на нас ни хрумне. Той имаше идеи. И беше забележителен човек… винаги съм казвал, че е забележителен човек.
	— Така е, няма що — не се стърпя да възрази сър Джеймс. — Много жалко бе, че вие си съставихте такова високо мнение за него. На това дължим заселването му в графството. На това дължим да видим сега как жена като Доротия слиза далече под нивото си с женитба за него. — Сър Джеймс правеше отделни паузи между изреченията, защото думите трудно излизаха от устата му. — Мъж, така дамгосан от завещанието на съпруга й… и тъкмо поради тази деликатна подробност трябваше да й се забрани да го вижда отново… този, който я откъсва от естествената й аристократична среда… и я обрича на мизерия… има наглостта да приеме подобна саможертва… като винаги е стоял на ниско стъпало… с лошо потекло, а на всичко отгоре съм убеден, че няма принципи и е лекомислен. Това е моето мнение — заключи натъртено сър Джеймс, като се обърна и кръстоса крака.
	— Аз изтъкнах всичко пред нея — с извинителен тон се обади мистър Брук. — Искам да кажа, за мизерията и откъсването от аристократичната й среда. Заявих й следното: „Скъпа моя, ти не знаеш какво означава да живееш със седемстотин лири годишно, да нямаш карета и неща от този род, да отидеш сред хора, които не знаят коя си“. Дебело й подчертах тези неща. Но те съветвам ти да поговориш с Доротия, Четам. Истината е, че тя не обича състоянието, получено от Късобан. Ще я чуеш какво ще ти отговори, нали разбираш?
	— Не… извинявам се… няма да говоря с нея — хладно заяви сър Джеймс. — Не мога да понеса обстоятелството да я видя отново. Много е болезнено за мене. Направо много ме боли, че жена като Доротия върши нещо нередно.
	— Бъди справедлив, Четам — обади се спокойният пастор с плътни устни, който бе против цялата тази ненужна врява. — Мисис Късобан може и да постъпва неблагоразумно. Тя се отказва от състоянието си заради мъж, а ние, мъжете, имаме такова лошо мнение един за друг, че едва ли бихме сметнали една жена за здравомислеща, ако постъпи по този начин. Но не смятам, че трябва да отхвърляте такава постъпка като погрешна в тесния смисъл на думата.
	— Да, точно това смятам — обади се сър Джеймс. — Мисля, че постъпката на Доротия да се омъжи за Ладисло е напълно погрешна.
	— Скъпи мой приятелю, всички ние сме доста склонни да намираме дадена постъпка за погрешна, когато тя е неприятна за нас — кротко отговори свещеникът. Като мнозина люде, които гледат спокойно на живота, той притежаваше умението от време на време да казва открито истината на тези, които се тресат от благороден гняв. Сър Джеймс извади носната си кърпа и загриза крайчеца й.
	— И все пак е ужасно от страна на Додо — обади се Силия в стремежа да защити съпруга си. — Тя твърдеше, че никога нямало да се омъжва отново… изобщо за никого.
	— И аз съм я чувала да казва същото — тържествено потвърди лейди Четам с достолепието на кралица.
	— В такива случаи обикновено има и изключения, за които не се говори — заяви мисис Кадуоладър. — Най-много се чудя на това, че всички вие сте изненадани. Не направихте нищо, за да предотвратите подобно нещо. Ако бяхте поканили лорд Трайтън да я ухажва със своята филантропия, той би могъл да я отведе оттук, преди още да е изтекла годината. Никаква друга мярка не можеше да е толкова сигурна. Мистър Късобан подготви всичко това така умело. Той се докара дотам да бъде крайно неприятен или пък Господ е решил да го направи такъв… а след това дръзна да я предизвика. Това е начинът да направиш всякаква глупост изкусителна, да й придадеш висока цена.
	— Не знам какво смяташ за погрешно, Кадуоладър — заяви сър Джеймс, все още малко засегнат, като се завъртя на стола и погледна пастора. — Това не е човек, когото можем да приемем в семейството. Говоря поне за себе си — добави той, като съзнателно избягваше да погледне към мистър Брук. — Предполагам, че някои други хора ще приемат присъствието му като твърде приятно, за да се тревожат за благоприличието на всичко това.
	— Виж какво, нали разбираш, Четам — добродушно заговори мистър Брук, като потупа крака си, — не мога да обърна гръб на Доротия. Трябва да се държа донякъде като неин баща. Казах й: „Скъпа моя, няма да откажа да те предам на младоженеца“. Но преди това сериозно възразих. И бих могъл да отрежа наследството, нали разбираш? Това ще струва пари и ще е доста досадно, но мога да го направя, нали разбираш?
	Мистър Брук кимна на сър Джеймс, като почувства, че проявява способността си едновременно да е решителен и отстъпчив, което най-много дразнеше баронета. Чичото бе налучкал много по-хитроумен начин да отблъсне нападките на сър Джеймс, отколкото сам съзнаваше. Засегнал бе един мотив, който сър Джеймс се срамуваше да признае пред себе си. Силните му възражения срещу женитбата на Доротия за Ладисло донякъде се дължаха на разбираема предубеденост срещу младежа или дори на оправдано мнение, ала донякъде и на ревнива неприязън, едва ли не така силна към Ладисло, каквато бе проявявал и към Късобан. Ала сред всички тези възражения се прокрадваше и нещо друго, но той бе прекалено добър и почтен човек, за да го признае дори и пред себе си. Беше безспорно, че обединението на двете имения, Типтън и Фрешит, най-очарователно заобиколени с една ограда, бе една възможност, която много го блазнеше с оглед на сина и наследника му. Така че, когато с кимане мистър Брук намекна за този мотив, сър Джеймс почувства внезапно неудобство и в гърлото му нещо заседна, като дори се и изчерви. В първия си пристъп на гняв бе изрекъл повече думи от обичайното, но отстъпчивостта на мистър Брук в по-голяма степен му връзваше езика, отколкото язвителните нападки на мисис Кадуоладър.
	Ала Силия бе доволна, че й се удава възможност след намека на чичо й да заговори за сватбената церемония, така че попита съвсем непринудено, сякаш ставаше дума за покана на вечеря:
	— Нима искаш да кажеш, чичо, че Додо веднага ще се омъжи?
	— Ами след три седмици — безропотно отвърна мистър Брук. — Не мога да направя нищо, за да предотвратя женитбата, Кадуоладър — добави той, като се извърна леко с лице към пастора, който заяви:
	— Не бих се тревожил за подобно нещо. Щом иска да е бедна, това си е нейна работа. Никой не би възразил, ако се бе омъжила за младия човек, защото е богат. Мнозина свещеници с бенефиций са още по-бедни. Вижте Елинор — продължи предизвикателният съпруг, — тя раздразни близките си, като се омъжи за мене. Аз едва докарвах хиляда годишно… доста простоват бях… никой не можеше да съзре нещо забележително в мене… обувките ми не бяха модни… всички се чудеха какво може да хареса у мене една жена. Честна дума, аз заставам на страната на Ладисло, докато не чуя нещо действително лошо за него.
	— Хъмфри, това са само празни приказки и ти добре съзнаваш това — обади се съпругата му. — Все такива ги дрънкаш открай време. Сякаш не се казваш Кадуоладър! Да не би някой да допуска, че бих могла да взема чудовище като тебе под друго име?
	— При това свещеник — одобрително отбеляза лейди Четам. — Елинор не би могла да каже, че е слязла под нивото си. Но за мистър Ладисло е трудно да се определи какъв е точно, нали, Джеймс?
	Сър Джеймс измърмори нещо под носа си, не така почтително, както обикновено се обръщаше към майка си. Силия погледна нагоре към него като умно котенце.
	— Трябва да се признае, че кръвта му е ужасно смесена! — възкликна мисис Кадуоладър. — Първо студенокръвната жилка на фамилията Късобан, а после бунтарският дух на някакъв си полски цигулар или танцьор… какъв точно беше?… А накрая и един стар моше…
	— Глупости, Елинор — сряза я свещеникът и се надигна. — Време е да си вървим.
	— В края на краищата той е хубав младеж — добави мисис Кадуоладър с намерението да замаже нещата и се надигна. — Прилича на красив портрет от стария Кричли, преди да започне да рисува идиоти.
	— Ще тръгна с вас — заяви мистър Брук, като пъргаво се изправи. — Трябва всички вие да ми гостувате утре на вечеря, нали разбирате? Какво ще кажеш, скъпа Силия?
	— Ще идем… нали, Джеймс? — попита Силия, като хвана съпруга си за ръката.
	— О, разбира се, щом искаш — отговори сър Джеймс, като подръпна жилетката си, но не успя да придаде приветлив вид на лицето си. — Което ще рече, ако не срещнем някой друг там.
	— Не, не! — отговори мистър Брук, добре схванал условието. — Доротия няма да дойде, ако вие сами не отидете да я видите.
	Когато Силия остана насаме със сър Джеймс, тя попита:
	— Имаш ли нещо против да отида с каретата до Лоуик, Джеймс?
	— Какво, сега веднага ли? — изненадано попита той.
	— Да, много е важно — поясни Силия.
	— Не забравяй, Силия, че аз не мога да я видя.
	— Дори и ако тя се откаже да се омъжва?
	— Каква е ползата да говориш по този начин?… Както и да е, отивам в конюшнята. Ще наредя на Бригс да докара каретата.
	Силия сметна, че ще е от голяма полза, без да споменава за това, поне да опита да отиде в Лоуик, за да повлияе върху решението на Доротия. През моминските им години тя бе чувствала, че може да въздейства на сестра си чрез уместно казани думи, по-точно като отвори малко прозорче, за да проникнат слънчевите лъчи на собствения й разум сред странно оцветените лампи, чрез които обикновено Доротия гледаше. А сега като матрона Силия естествено чувстваше, че е по-способна да съветва бездетната си сестра. Как би могъл някой да разбира Додо по-добре от Силия или да я обича по-нежно?
	Доротия, заловила се с нещо в будоара, светна от радост при вида на сестра си, появила се толкова скоро след обявяването на намерението за женитба. Тя си бе представила — дори малко пресилено — възмущението на близките си, като даже се бе опасявала, че може да принудят Силия да стои далече от нея.
	— О, Кити, радвам се да те видя! — възкликна Доротия, като прегърна Силия и я погледна с грейнало лице. — Допусках едва ли не, че няма да дойдеш при мене.
	— Не водя Артър, защото много бързах — каза Силия и двете седнаха една срещу друга на ниски столчета, като докосваха колене.
	— Знаеш ли, Додо, всичко е много лошо — заяви Силия със спокойния си гърлен глас, като гледаше колкото е възможно по-ведро. — Ти разочарова всички ни. И не си представям, че това би могло да се случи… ти никога не би могла да живееш по такъв начин. А освен това какво ще стане с плановете ти! Сигурно не си и помислила по този въпрос. Джеймс би се грижил много за тебе и ти можеше цял живот да си караш така, като правиш каквото си пожелаеш.
	— Точно обратното, скъпа — отговори Доротия. — Никога не можах да направя каквото желаех. Никога досега не съм осъществила нито един план.
	— Защото винаги искаше да направиш невъзможни неща. Но други планове биха били осъществими. И как би могла да се омъжиш за мистър Ладисло, за когото никой от нас изобщо не е допускал, че можеш да се омъжиш? Всичко това ужасно разстройва Джеймс. И всичко ще бъде толкова различно от каквато си била досега. Ти си избра мистър Късобан, защото имаше такава голяма душа и бе толкова начетен, макар че бе стар и ужасен. А сега да ти дойде наум да се омъжиш за мистър Ладисло, който си няма имение и изобщо нищо. Предполагам, че го правиш, за да бъдеш по един или друг начин нещастна.
	Доротия се засмя.
	— Това, което ти казвам, е много сериозно, Додо — заяви Силия доста по-натъртено. — Как ще живееш? И ще се озовеш сред много странни хора. И аз никога вече няма да те видя… хич няма да те е грижа за малкия Артър… а аз мислех, че ти винаги…
	В очите на Силия бликнаха необичайни за нея сълзи, а ъгълчетата на устата й потрепваха.
	— Скъпа Силия — заяви Доротия със сериозен, но нежен глас, — ако никога повече не ме видиш, вината няма да е моя.
	— Напротив, твоя ще е — отговори Силия със същото трогателно изражение на дребното си лице. — Как мога да дойда при тебе и да сме заедно, когато Джеймс не би понесъл подобно нещо… защото той смята, че не постъпваш правилно… смята, че много бъркаш, Додо. Но ти винаги си бъркала, ала аз не мога да не те обичам. Знае ли човек къде ще живееш сега! Къде ще отидеш?
	— Отивам в Лондон — отговори Доротия.
	— Как ще можеш непрекъснато да живееш само сред улици? И ще бъдеш толкова бедна. Аз ще ти давам половината от това, което имам, но как би могло да стане такова нещо, след като няма да те виждам?
	— Бъди благословена, Кити — каза Доротия с нежна топлота. — Успокой се. Вероятно някой ден Джеймс ще ми прости.
	— Но ще е много по-добре, ако ти не се омъжиш — заяви Силия, като изтри насълзените си очи и отново се върна към предишните си доводи, — тогава няма да има никакви усложнения. И ти няма да направиш това, което никой не допуска, че си в състояние да направиш. Джеймс винаги е твърдял, че ти трябва да станеш кралица, но намерението ти изобщо не е подходящо за кралица. Много добре знаеш какви грешки непрекъснато си правила, Додо, а сега се насочваш към нова. Никой не смята, че мистър Ладисло е подходящ съпруг за тебе. А ти непрекъснато твърдеше, че никога повече няма да се омъжваш.
	— Съвсем вярно е, че бих могла да съм по-разумна, Силия — каза Доротия, — че можех да постигна нещо по-добро, ако самата аз бях по-добра. Но аз ще направя тъкмо това. Обещах на мистър Ладисло, че ще се омъжа за него, и аз наистина ще се омъжа.
	Начинът, по който Доротия изрече тези думи, бе отдавна познат на Силия. За няколко мига тя помълча, а после попита, сякаш бе забравила за целия спор: — Много ли те обича, Додо?
	— Надявам се, че е така. Самата аз много го обичам.
	— Това е хубаво — успокоено отбеляза Силия. — Само бих искала да имаш такъв съпруг като Джеймс, както и имение наблизо, за да идвам при тебе с каретата.
	Доротия се усмихна, а Силия доби замислен вид. После каза:
	— Не мога да си представя как се стигна до всичко това.
	Помисли си, че би било приятно да чуе цялата история.
	— Сигурно не можеш да си представиш — отговори Доротия, като щипна брадичката на сестра си. — Ако чуеш как се стигна до всичко това, няма да ти се стори толкова прекрасно.
	— Не би ли могла да ми разкажеш?
	— Не, скъпа, трябва да изпитваш моите чувства, иначе нищо не би разбрала.


>>	Глава 85

E>
	След това излезе журито, в което влизаха мистър Слепец, мистър Негодник, мистър Злобар, мистър Похотливец, мистър Гуляйджия, мистър Луда глава, мистър Важност, мистър Вражда, мистър Лъжец, мистър Жестокост, мистър Омраза, мистър Неумолимост, като всички поотделно изразиха личната си присъда срещу обвиняемия помежду си, а после единодушно заключиха да го обявят за „виновен“ пред съдията. Първият сред тях, мистър Слепец, председателят на журито, заяви: „Виждам ясно, че този човек е еретик“. Тогава мистър Негодник добави: „Такъв човек трябва да изчезне от лицето на земята“. „Така е — рече мистър Злобар, — направо не мога да го гледам.“ Тогава се обади мистър Похотливец: „Не мога да го понасям“. „Нито пък аз — добави мистър Гуляйджия, — защото той винаги ще се изпречва на пътя ми.“ „Обесете го! Обесете го!“, извика мистър Луда глава. „Нещастник!“, добави мистър Важност. „Повдига ми се от него“, заяви мистър Вражда. „Той е негодник!“, каза мистър Лъжец. „Малко му е да го обесят“, отбеляза мистър Жестокост. „Да го махнат от очите ни“, рече мистър Омраза. И тогава мистър Неумолимост заяви: „Ако ще целия свят да ми дадат на тепсия, не бих могъл да понеса този човек. Затова веднага да го осъдим на смърт“.
@	Бънян, Пътешественикът
E$

	Когато безсмъртният Бънян описва картината как обвиняващите страсти обявяват присъдата „виновен“, кой изпитва жалост към Предания? Да съзнаваш, че си невинен, пред осъждащата те тълпа, да разбираш, че това, за което те винят, е най-доброто у тебе — това е рядко и благословено състояние, неизпитано от някои най-велики люде. Ала за окайване е участта на онзи, който не би могъл да се нарече мъченик, макар да е убеден, че хората, хвърляли камъни по него, са олицетворение на самите най-противни страсти — той знае обаче, че е замерян с камъни не поради това, че е заявил истината, а защото не се е оказал човекът, за какъвто винаги се е представял.
	Тъкмо поради това усещане Булстроуд непрекъснато вехнеше, докато се приготвяше да напусне Мидълмарч, за да прекара прокълнатия си живот в печално изгнание сред безразлични непознати лица. Преданата милосърдна вярност на съпругата му го бе спасила от някои терзания, ала присъствието й продължаваше все така да е трибунал, пред който не можеше напълно да се изповяда и се нуждаеше от защита. Поради извъртанията пред самия себе си относно смъртта на Рафълс той си бе създал представа за истината и се кланяше пред нея, но все пак дълбоко в себе си таеше ужас, който не му позволяваше да си признае някои неща и да направи пълна изповед пред жена си. Как ли би нарекла тя онези действия, които той бе замазал и оневинил с вътрешни доводи и мотиви и за които сравнително лесно може да се постигне невидимо опрощение? Мисълта, че тя безмълвно би определила тези негови действия като убийство, не му даваше мира. Чувстваше се обгърнат от подозренията й. Имаше силата да я гледа в очите поради съзнанието, че тя все още няма основания да произнесе най-тежката присъда над него. Вероятно някой ден… когато е на смъртния одър, ще й разкаже всичко докрай. В тъмната сянка на този миг, когато тя ще държи ръката му в сгъстяващия се мрак, вероятно би могла да го изслуша, без да й потрепне ръката от допира с неговата. Вероятно така би станало. Ала прикриването на истината му бе станало навик в живота и сега подтикът да се изповяда докрай бързо отстъпваше пред ужаса от по-голямо унижение.
	Булстроуд бе преизпълнен с плаха загриженост към жена си не само защото искаше да отклони суровата й присъда над него, но и понеже силно се тревожеше за нея при вида на страданието й. Тя бе изпратила дъщерите си в едно училище с пълен пансион на морския бряг, за да могат те, доколкото е възможно, да не узнаят за катастрофата с баща им. По този начин, освободена от непоносимото бреме да им обяснява за мъката си или да става свидетел на стреснатото им недоумение, тя можеше без допълнителни усложнения да живее със скръбта, от която ежедневно косата й все повече побеляваше, а клепачите й подпухваха.
	— Кажи ми каквото и да е, което би искала да направя за тебе, Хариет — беше й казал Булстроуд. — Имам предвид раздаването на имоти. Възнамерявам да не продавам земята, която притежавам в тази околност, а да я оставя на тебе като стабилна осигуровка. Ако имаш някакви желания по тези въпроси, сподели ги с мене.
	След няколко дни, когато се върна от посещение в къщата на брат си, тя заговори пред съпруга си по въпрос, който бе обмисляла от известно време.
	— Бих искала да направим нещо за семейството на брат ми, Николас. Длъжни сме да изплатим някакво обезщетение на Розамонд и съпруга й. Уолтър казва, че мистър Лидгейт трябвало да напусне града, а практиката му на лекар едва крета и те разполагат с много оскъдни средства, за да се заселят другаде. Аз по-скоро бих лишила самите нас от нещо, за да обезщетим донякъде семейството на брат ми.
	Мисис Булстроуд не искаше да се задълбочава повече по въпроса извън употребата на думата „обезщетение“, като съзнаваше, че мъжът й добре ще я разбере. Той обаче имаше особена причина, за която тя не подозираше, за да трепне при отправеното предложение. Банкерът се поколеба, преди да отговори:
	— Не е възможно да се изпълни желанието ти по начина, който предлагаш, скъпа моя. Мистър Лидгейт направо отказа да изпълнява мои поръчки. Той върна хилядата лири, които му бях дал назаем. За тази цел мисис Късобан му е отпуснала сумата. Ето писмото му.
	Писмото като че ли жестоко нарани мисис Булстроуд. Въпросният заем от мисис Късобан сякаш отразяваше обществената нагласа всеки да отбягва каквито и да е връзки със съпруга й. За известно време тя замлъкна и едри сълзи закапаха една след друга, а когато ги избърса, брадичката й потреперваше. Булстроуд, седнал насреща й, помръкна при вида на това съсипано от мъка лице, което само преди два месеца бе свежо и цъфтящо. То се бе състарило в печалното присъствие на неговото съсухрено лице. В желанието си да я успокои той каза:
	— Има друг начин, Хариет, за да помогна на братовото ти семейство, ако ти решиш да се включиш. Смятам, че ще е благоприятен и за тебе. Това би било уместен начин да се управлява земята, която възнамерявам да е твоя.
	Съпругата очевидно прояви интерес към думите му.
	— Преди време Гарт искаше да поеме управлението на Стоун Корт, за да осигури работа на племенника ти Фред. Планът бе добитъкът да се запази в същия вид, а те трябваше да дават част от печалбата, вместо да плащат обикновена рента. Това би било добро начало за младия човек наред с работата му под ръководството на Гарт. Това би ли те удовлетворило?
	— Да, напълно! — възкликна мисис Булстроуд с възвърната надежда. — Бедничкият Уолтър е толкова отчаян. Бих направила всичко по силите си да му помогна по някакъв начин, преди да замина. В края на краищата сме брат и сестра.
	— Ти самата трябва да отправиш предложението на Гарт, Хариет — заяви мистър Булстроуд, не особено зарадван от плана, но той преследваше и друга цел освен желанието да успокои жена си. — Трябва да му кажеш, че земята е всъщност твоя, и той няма да има никакви взаимоотношения с мене. Връзката може да се осъществява чрез Стандиш. Споменавам ти това, защото Гарт ми отказа да стане управител. Мога да ти дам документ с условията, които самият той постави. А ти ще му предложиш наново да ги приеме. Смятам, че има вероятност да ги приеме, когато му предложиш сделката за доброто на племенника си.


>>	Глава 86

E>
	Le cœur se sature d’amour comme d’un sel divin qui le conserve; de là l’incorruptible adhérence de ceux qui se sont aimés dès l’aube de la vie, et la fraîcheur des vieux amours prolongés. Il existe un embaumement d’amour. C’est de Daphnis et Chloé que sont faits Philémon et Baucis. Cette vieillesse-là, ressemblance du soir avec l’aurore.
@	Виктор Юго, Човекът, който се смее*286
	[*286 _Сърцето е наситено с любов като с божествена подправка, която го съхранява; оттам идва ненарушимата привързаност на тези, които са се обичали от зората на живота, и свежестта на старата любов още се запазва. Съществува такова нещо като балсамиране на любов. Дафнис и Хлое стават Филемон и Баусис. И затова такава е старостта — като вечер, напомняща зора._ „Човекът, който се смее“ (1869), част ІІ, глава 9. — Б.пр.]
E$

	Мисис Гарт, дочула Кейлъб да влиза в коридорчето, когато бе дошло време да пият чай, отвори вратата на гостната и възкликна:
	— Ето те и тебе, Кейлъб. Обядвал ли си?
	— О, да, добре обядвах… студено овнешко и не знам още какво. Къде е Мери?
	— Мисля, че е в градината с Лети.
	— Фред още ли не е дошъл?
	— Не. Пак ли излизаш, без да пиеш чай, Кейлъб? — попита мисис Гарт, като видя, че разсеяният й съпруг отново си нахлупва шапката, която току-що бе свалил.
	— Не, не. Само отивам при Мери за минутка.
	Мери се намираше в един затревен кът на градината, където имаше люлка, вързана високо между две крушови дървета. С розова забрадка на главата, с лека козирка, за да закрива очите й от ко`сите слънчеви лъчи, тя люлееше силно Лети, която се смееше и високо пищеше.
	Като зърна баща си, Мери остави люлката и припна да го посрещне, като дръпна назад розовата си кърпа и отдалече му се засмя с неволна усмивка, предизвикана от обич и радост.
	— Дойдох да те потърся, Мери — каза мистър Гарт. — Да се поразходим за малко.
	Мери веднага долови, че баща й е дошъл да й каже нещо специално: веждите му бяха особено вдигнати, а в сериозния му глас се прокрадваше нежност — тя бе свикнала с тези външни белези още откогато бе на годините на Лети. Мери го хвана под ръка и те свърнаха към редицата орехови дървета.
	— Тъжно ще е, докато дойде времето да се омъжиш, Мери — заяви баща й, но вместо в нея се бе вторачил в края на пръчката, която бе стиснал в другата си ръка.
	— Няма да е тъжно, татко… възнамерявам да съм все весела — засмяно отговори Мери. — Била съм неомъжена и весела в продължение на двайсет и четири години, че и повече. Предполагам, че не трябва да чакам чак толкова дълго. — После замълча за миг и добави с по-сериозен глас, като наклони лице към баща си: — Ако ти си доволен от Фред.
	Кейлъб изкриви устни и мъдро извърна глава.
	— Какво става, татко, ти наистина го похвали миналата неделя. Заяви, че имал необикновено усещане за добитъка и верен поглед за нещата.
	— Така ли казах? — малко лукаво попита Кейлъб.
	— Да, аз го записах заедно с датата, anno Domini*287, и всичко останало — отговори Мери. — Ти обичаш точно да се отбелязват нещата. А освен това отношението му към тебе, татко, е много добро. Той дълбоко те уважава. И трудно някой би могъл да има по-благ нрав от Фред.
	[*287 _Anno Domini_ (лат.) — новата ера, в годината на нашия господар (буквално). — Б.пр.]
	— Да, виждам, ти искаш да ме прилъжеш да реша, че е добра партия.
	— Всъщност не е така, татко. Аз не го обичам за това, че е добра партия.
	— А защо тогава?
	— О, боже мой, защото винаги съм го обичала. Никога няма да ми е така драго да хокам някого другиго. А това е важно съображение за един съпруг.
	— Значи, вече твърдо си решила, а, Мери? — попита Кейлъб, като възвърна предишния си тон. — Не ти е хрумнало друго желание, откакто нещата се развиха в друга посока напоследък — (Кейлъб вложи дълбок смисъл в тези неясни думи), — защото по-добре късно, отколкото никога. Една жена не трябва да насилва сърцето си… не би могла по този начин да направи добро за мъжа.
	— Чувствата ми не са се променили, татко — спокойно отговори Мери. — Ще бъда вярна на Фред, докато и той ми е верен. Не мисля, че някой от нас би могъл да се откаже от другия или да хареса нов човек, колкото и да му се възхищава. Това положение много би променило нещата за нас — все едно да видиш всичко познато напълно променено и придобило ново название. Може дълго да чакаме за женитбата си. Но Фред е наясно с това.
	Вместо веднага да отговори, Кейлъб се поспря и заби пръчката си в тревистата пътека. А след това заяви с развълнуван глас:
	— Е, имам една малка новина. Какво ще кажеш, ако Фред отиде да живее в Стоун Корт и стане управител на земите там?
	— Как би могло да стане това, татко? — зачудено попита Мери.
	— Леля му Булстроуд ще го наеме да управлява всичко там. Горката жена дойде при мене да ме моли и да настоява. Тя искала да направи нещо добро за момчето, а това може да е добре дошло за него. Ако спестява, би могъл постепенно да закупи добитъка, а той проявява интерес към земеделската работа.
	— О, Фред ще е щастлив. Направо не е за вярване!
	— Да, но не забравяй — добави Кейлъб, като завъртя предупредително глава, — аз поемам цялата отговорност върху собствените си плещи, като следя за всичко. Това малко ще натъжи майка ти, макар и да си замълчи. Фред трябва много да внимава.
	— Вероятно ще е прекалено много за тебе, татко — възкликна Мери, сепната в радостта си. — Няма да изпитаме истинска радост, ако те натоварим с нова отговорност.
	— Не, не! Работата ми носи радост, дете мое, когато майка ти не се тревожи. А после, ако вие с Фред се ожените — при тези думи гласът на Кейлъб съвсем леко потрепна, — той ще улегне и ще започне да пести, а ти си наследила ума на майка си, а също и моя по женски начин, така че ще му стягаш юздите. Той скоро ще дойде, но аз исках да ти кажа първо на тебе, защото смятам, че ти трябва да му съобщиш. После и аз мога да обсъдя всичко с него, за да навлезем в работата и естеството на нещата.
	— О, добрият ми, скъп баща! — възкликна Мери, като обви ръце около шията на баща си, а той кротко сведе глава, доволен от прегръдката. — Надали има друго момиче, което да смята баща си за най-добрия човек на света!
	— Глупости, детето ми! Ти ще смяташ съпруга си за по-добър!
	— Това е невъзможно! — възкликна Мери, като възвърна обичайния си тон. — Съпрузите са втора категория мъже, на които трябва да се стягат юздите.
	Когато се наканиха да влязат в къщата заедно с Лети, присъединила се тичешком към тях, Мери зърна Фред пред градинската порта и отиде да го посрещне.
	— С какви хубави дрехи си се докарал, конте такова! — възкликна Мери, когато Фред се поспря и я поздрави с шеговита тържественост, като вдигна шапка. — Не можеш да станеш пестелив.
	— Не говори така, Мери! — отговори Фред. — Погледни само маншетите на сакото. Благодарение на доброто изчеткване изглеждам толкова издокаран. Скътал съм си три костюма… единият е за сватбата.
	— Колко смешен ще изглеждаш тогава!… Като господин от някой стар моден журнал!
	— О, не! Те няма да остареят толкова за две години.
	— Две години ли! Бъди благоразумен, Фред! — възкликна Мери и тръгна напред. — Недей да храниш прекалени надежди!
	— А защо пък не? Човек живее по-добре с прекалени надежди, отколкото с никакви. Ако не се оженим след две години, ще е твърде неприятно, когато това се случи.
	— Чувала съм една история за млад джентълмен, който някога хранел прекалени надежди и те му навредили.
	— Мери, ако имаш да ми казваш нещо неприятно, ще изчезна набързо. Ще вляза в къщата при мистър Гарт. И без това нямам настроение. Баща ми е толкова смазан… домът ни вече не е същият. Не бих могъл сега да понеса и други лоши новини.
	— Ще сметнеш ли това за лоша новина, ако ти кажат, че ще живееш в Стоун Корт и ще управляваш стопанството, ще пестиш пари всяка година, докато добитъкът и всичките мебели станат твои, а ти се превърнеш в знатен земеделски стопанин, както казва мистър Бортроп Тръмбъл… Страхувам се, че ще бъдеш доста наедрял и с плачевно позабравени гръцки и латински.
	— Говориш ми само на майтап, нали, Мери? — попита Фред, който все пак леко се изчерви.
	— Току-що баща ми каза какво би могло да стане, а той никога не говори на майтап — заяви Мери, като погледна Фред, а младежът й стисна здраво ръката, докато вървяха към къщата, ала тя не се оплака.
	— О, тогава бих могъл да стана страхотно добър човек, Мери, и ние ще можем да се оженим веднага.
	— Не бързай толкова, господинчо! Откъде знаеш, че аз няма да отложа сватбата за няколко години? Това ще ти даде време да полудуваш и тогава, ако харесам някого повече, ще имам основателен повод да те оставя.
	— Моля те, не се шегувай, Мери — възрази Фред, изпълнен със силни чувства. — Кажи ми съвсем сериозно, че всичко това е истина и че си щастлива от тази перспектива… защото обичаш само мене.
	— Всичко това е истина, Фред, и аз съм щастлива от тази перспектива, защото обичам само тебе — заяви Мери така, сякаш най-послушно повтаряше всичко.
	Те се поспряха на прага под верандата с наклонения покрив, а Фред почти шепнешком й каза:
	— Когато за пръв път се сгодихме, Мери, с пръстенчето от чадър, ти тогава…
	Пламъкът на радостта лумна по-силно в засмените очи на Мери, но в този миг Бен фатално се появи на вратата със скимтящия Брауни подире му и като връхлетя връз тях, момчето попита:
	— Фред и Мери, идвате ли най-после, или да изям пая ви?


>	Послеслов

	Всеки разказ има начало и край. Кой би могъл да изостави младите хора, след като дълго е бил в тяхната компания, и да не пожелае да разбере какво се е случило с тях през следващите години? Защото отрязъкът от един живот, колкото и да е типичен, не е мостра от някаква еднотипна паяжина. Перспективите могат и да не се осъществят, а пламенното начало може да премине в спад. Скритите заложби могат дълго да чакат осъществяването си, а отколешната грешка би могла да наложи бляскав възход.
	Бракът, основна тема в толкова много повествования, продължава да бъде главно начало, както е било и при Адам и Ева, които са отпразнували медения си месец в Рая, но са прекарали първия си нерегистриран месец сред тръните и магарешките бодили в пустошта. Това все пак е начало на семейната одисея — постепенното завоевание или непоправимата загуба на пълноценния съюз превръщат зрелите години в апогей, а старостта става жетва на скъпи общи спомени.
	Някои поемат на път като старите кръстоносци, блестящо екипирани с надежда и ентусиазъм, ала пътешествието ги сломява, защото им липсва търпение спрямо другия и света.
	Всички, които харесваха Фред Винси и Мери Гарт, ще се зарадват да научат, че те двамата не допуснаха подобна грешка, а постигнаха крепко съвместно щастие. Фред изненада съседите си по най-различни начини. Той стана доста известен в тази част на графството като земеделски стопанин с теоретична и практическа нагласа и издаде книгата „Отглеждане на зелените култури и икономичност при храненето на добитъка“, която му спечели големи почести на селскостопанските сбирки. В Мидълмарч възхищението от него бе далече по-сдържано — повечето съграждани бяха склонни да вярват, че заслугите за авторските изяви на Фред се дължат на съпругата му, тъй като те никога не са очаквали от него да пише за репите и кръмното цвекло.
	А когато Мери написа книга за синовете си със заглавие „Историите на велики мъже по Плутарх“, напечатана и издадена от „Грип & Co“, Мидълмарч, всички в града бяха склонни да припишат заслугите за тази книга на Фред, като отбелязваха, че той е посещавал университет, „където се изучават класиците“, и е можел да стане свещеник, ако беше пожелал.
	По този начин става ясно, че Мидълмарч никога не може да се заблуди и че няма никаква полза да се възхвалява някой за написването на книга, защото работата винаги е свършена от друг човек.
	Освен това Фред нито веднъж не кривна от правия път. Няколко години след сватбата той призна пред Мери, че щастието му донякъде се дължи на Феърбръдър, който в решителния миг му дръпнал юздите. Не бих могла да кажа, че никога не го е подлъгвала склонността да се надява: добивът от реколтата или спечеленото от продажбата на добитък често падаха под очакванията на Фред. И той винаги бе готов да повярва, че може да спечели пари, ако закупи кон, който обаче впоследствие неизменно пощръкляваше — макар че това според Мери било по вина на коня, а не поради преценката на Фред. Той докрай обичаше ездата, ала рядко си позволяваше да отдели ден за лов. А когато все пак го правеше, забележително беше, че се оставяше да му се присмиват заради боязънта да прескача огради — сякаш неизменно виждаше Мери и момчетата опрени на стобора или пък къдравите им глави се подаваха между храстите и канавките.
	Момчетата бяха три на брой. Мери не беше недоволна, че роди само момчета. А когато Фред поиска да има момиченце като нея, тя му отговори през смях: „Това би било голямо изпитание за майка ти“. На старини мисис Винси, вече не такава блестяща домакиня, бе много щастлива от мисълта, че поне две от момчета на Фред са истински издънки на рода Винси и не приличат на Гартови. Ала Мери тайничко се радваше, че най-малкият от тримата може би беше досущ какъвто е бил баща й, когато е носел къси панталонки и е бил изключително сръчен в играта на топчета или в хвърлянето на камъни, за да събори узрелите круши.
	Бен и Лети Гарт, които станаха чичо и леля още преди да навлязат в юношеска възраст, непрекъснато спореха разпалено дали е по-добре да имат племенници, или племеннички. Бен твърдеше, че било съвсем очевидно колко по-малко струват момичетата от момчетата, щом непрекъснато носят фусти, което доказвало, че не ги бива за нищо. Лети, която в споровете се обосноваваше с книги, се гневеше и отговаряше, че Господ е облякъл с кожа както Адам, така и Ева. На нея освен това й хрумна, че на Изток мъжете също носят фусти. Ала последният довод, замъглил силата на първия, дойде повече, защото Бен презрително отговори: „Значи има и други глупаци!“, и веднага се обърна към майка си с въпроса дали момчетата не струват повече от момичетата. Мисис Гарт заяви, че те са еднакво пакостливи, но момчетата безспорно са по-силни, могат да тичат по-бързо и да хвърлят надалече с по-голяма точност. Бен бе доста доволен от това дълбокомислено умозаключение и не обърна внимание на пакостничеството, ала Лети прие думите на майка си болезнено, тъй като чувството й за превъзходство бе по-силно от мускулите й.
	Фред никога не забогатя — склонността му да се надява не бе предизвиквала у него подобни очаквания, ала той постепенно спести достатъчно, за да стане собственик на добитъка и мебелите в Стоун Корт, а работата, която мистър Гарт му възлагаше, го поддържаше достатъчно задоволен през онези „лошави времена“, които неизбежно настават за земеделските стопани. В положението си на матрона Мери стана като майка си с набита фигура. Ала за разлика от нея, тя много рядко обучаваше момчетата си, така че мисис Гарт се безпокоеше да не би те да останат невежи по отношение на граматиката и географията. Но все пак те се оказаха достатъчно подготвени, когато тръгнаха на училище — вероятно поради това, че от всичко най-много обичаха да бъдат с майка си. Когато една зимна вечер Фред се прибираше на кон вкъщи, в съзнанието му изникна приятната гледка на грейналата камина в облицованата с дърво гостна, така че изпита съжаление към всички мъже, които нямат съпруга като Мери, и най-вече към Феърбръдър. „Той беше поне десет пъти по-достоен за тебе от мене“, току подхвърляше той великодушно на жена си. „Това е съвсем вярно — отговаряше Мери, — и поради тази причина можеше добре да се оправя и без мене. Но ти… потръпвам, като си помисля какъв би станал ти… затънал в дългове свещеник с батистена носна кърпа.“
	След разпитване вероятно би могло да се установи, че Фред и Мери все още обитават Стоун Корт… че пълзящите растения все още засипват с цвят хубавите каменни зидове сред полето, където ореховите дървета се точат във внушителна редица… и че в слънчеви дни двамата влюбени, които за пръв път се бяха венчали с пръстенче от чадър, може да се съзрат, застанали белокоси и спокойни пред отворения прозорец, откъдето някога на Мери Гарт — още по времето на стария Питър Федърстоун — често бе нареждано да наблюдава за пристигането на мистър Лидгейт.
	Косата на Лидгейт не успя да побелее. Той почина, когато бе само на петдесет, като остави жена си и децата си добре осигурени с високата си застраховка „Живот“. Беше си създал отлична практика на лекар, като според сезона сновеше между Лондон и един европейски курорт с лековита вода. Написа трактат върху подаграта — болест, която бе твърде доходоносна. Много пациенти разчитаха на докторските му умения, но той винаги гледаше на себе си като на провалил се в кариерата човек, защото не бе осъществил научните си намерения. Познатите направо му заблазяваха, че има такава очарователна жена, и не възникна повод те да се разубедят в мнението си. Розамонд никога не допусна втори компрометиращ я случай. Тя просто продължи да бъде все така блага по нрав, неотстъпчива в намеренията си, склонна да наставлява съпруга си и способна да обърква плановете му с кроежите си. С течение на годините той все по-малко се съпротивляваше на приумиците й, поради което Розамонд реши, че е осъзнал колко ценни са съветите й. От друга страна обаче, сега, когато мъжът й получаваше добри доходи, тя имаше далече по-високо мнение за таланта му. И вместо скромната клетка, каквато имаха на улица „Брайд“, сега тя сложи една позлатена, цялата обвита с цветя, напълно подходяща за птица в рая, на каквато самата съпруга приличаше. Накратко казано, Лидгейт бе това, което се нарича преуспял човек. Почина преждевременно от дифтерит, а след това Розамонд се омъжи за един възрастен богат лекар, който се отнасяше добре към четирите й деца. Заобиколена от дъщерите си в каретата, тя представляваше възхитителна гледка и често говореше за щастието си като един вид „отплата“ — не споменаваше за какво е тази отплата, но вероятно имаше предвид, че е заради търпението й към Тършиъс, чийто нрав никога не стана безукорен и до края на живота си от време на време съпругът й току изпускаше някоя друга остра дума, която се запечатваше в съзнанието по-ясно от всякакви последвали признаци на разкаяние. Веднъж той я нарече своя босилек. Когато тя поиска обяснение на думите му, той заяви, че босилекът*288 е растение, което вирее прекрасно върху мозъка на убит човек. Розамонд отговаряше спокойно, но дръзко на подобни думи. Защо тогава е избрал нея? Жалко е, че не се е спрял на мисис Ладисло, която той винаги възхваляваше и поставяше по-високо от нея. По този начин разговорът приключваше с предимството на Розамонд. Ала би било несправедливо, ако не се признае, че Розамонд никога не каза осъдителна дума за Доротия, защото пазеше като реликва спомена за великодушието, помогнало й в най-критичния миг от живота й.
	[*288 Алюзия за поемата _„Изабела, или саксията с босилек“_ (1820) от Джон Кийтс (1795–1821), английски поет романтик. Поемата се основава на разказ от Бокачо в „Декамерон“, ІV, 5. — Б.пр.]
	Самата Доротия не копнееше да бъде възхвалявана повече от другите жени, защото чувстваше, че е можела да постигне нещо много по-голямо, ако самата тя е била по-сърцата и по-образована. И все пак Доротия никога не съжали, че се е отказала от положението и състоянието си, за да се омъжи за Уил Ладисло, а за него самия би било най-големият позор и мъка, ако тя ще съжалява. Тях двамата ги свързваше любов по-силна от всякакви пречки, които биха могли да я накърнят. Доротия не би понесла живот, който да не е наситен с чувства, а сега съществуванието й бе изпълнено и с благотворителни дейности и вече не се измъчваше от подозренията, че в тях има следа от себичност. Уил стана пламенен общественик, като работеше усилено в онези времена, когато реформите се прокарваха с младежката увереност в незабавния резултат, изчезнала в наше време, така че накрая стана член на Парламента, издигнат от избирателен район, който му заплащаше разноските. Тъй като неправдите съществуваха, нищо друго не можеше да достави такава радост на Доротия, както мисълта, че съпругът й е в челната редица на борбата с тях, а тя му оказва съпружеската си помощ. Мнозина, които я познаваха, смятаха, че е жалко една такава забележителна и рядко срещана жена да е изцяло погълната от живота на друг и да е известна в някои среди единствено като съпруга и майка. Ала никой не казваше какви други възможности по-точно би имала, за да постигне нещо повече — дори и сър Джеймс Четам не отиде по-далече от отрицателната си преценка, че не е трябвало да се омъжва за Уил Ладисло.
	Но това негово мнение не предизвика трайно отчуждение и начинът, по който семейството отново стана задружно, представяше благоприятно всеки един от тях. Мистър Брук не можеше да устои на изкушението да поддържа писмовна връзка с Уил и Доротия. Една сутрин, когато перото му бе особено красноречиво относно изгледите за общинската реформа, то се отплесна и ги покани в имението Грейндж, и щом тази покана беше вече написана, нищо друго не можеше да се направи, освен да се пожертва (направо немислимо!) цялото драгоценно писмо. През месеците на разменени писма мистър Брук непрекъснато споменаваше или намекваше в разговори със сър Джеймс Четам, че намерението му за лишаване от наследство е все още в сила. В деня, когато перото му се отплесна и отправи дръзката си покана, той специално отиде във Фрешит, за да намекне, че е убеден повече от всякога в причините да се предприеме подобна решителна стъпка като предпазна мярка срещу смесването у наследника на фамилията Брук с плебейска кръв.
	Ала тази сутрин се бе случило нещо вълнуващо във Фрешит Хол. Бе пристигнало писмо до Силия, което я накара да се разплаче безмълвно, когато го прочете. А когато сър Джеймс, несвикнал да я вижда разплакана, попита загрижено какво се е случило, тя избухна в ридания, в каквито преди това той никога не я бе чувал да изпада.
	— Доротия си има момченце. А ти няма да ми разрешиш да ида да я посетя. Убедена съм, че тя иска да ме види. И няма да знае какво да прави с бебето… ще допусне някаква грешка. Страхували са се, че тя може да умре. Направо е ужасно! Представи си само на нейно място да бяхме аз и малкият Артър, а Доротия да бе възпрепятствана да дойде да ме види. Бих искала да не бъдеш толкова жесток, Джеймс!
	— Боже мой, Силия! — възкликна сър Джеймс, доста разстроен. — Какво искаш да направиш? Ще сторя каквото пожелаеш. Утре ще те закарам в Лондон, ако искаш. — А Силия точно това искаше.
	Мистър Брук пристигна точно след този случай и като се срещна с баронета в къщата му, забъбри в пълно неведение относно току-що пристигналата новина, за която поради някакви причини сър Джеймс не му бе съобщил веднага. Ала когато се спомена за завещанието по обичайния начин, сър Джеймс заяви:
	— Уважаеми сър, не е моя работа да ви диктувам какво да правите, но що се отнася до мене, бих оставил нещата каквито са. Бих оставил всичко непроменено.
	Мистър Брук толкова много се изненада, та не успя веднага да усети колко е облекчен от чувството, че от него не се очаква да прави нищо.
	Такава беше душевната нагласа на Силия, че беше неизбежно сър Джеймс да се съгласи на помирение с Доротия и съпруга й. Когато жените се обичат, мъжете се научават да потискат взаимната си неприязън. Сър Джеймс никога не одобри Ладисло, а Уил винаги предпочиташе да се среща със сър Джеймс в смесена компания — те успяваха лесно да проявяват взаимна търпимост един към друг само в присъствието на Доротия и Силия.
	И така, постигна се споразумение мистър и мисис Ладисло да правят поне две посещения годишно в имението Типтън Грейндж, а във Фрешит се оформи малка група малчугани, които толкова много обичаха да си играят с двамата си братовчеди, дошли на посещение в Типтън, че сякаш кръвта на всички тях не бе чак до такава степен съмнително смесена.
	Мистър Брук живя до преклонна старост и имението му бе наследено от големия син на Доротия, който би могъл да представлява Мидълмарч в Парламента, но отказа, защото мислеше, че има по-голяма вероятност мнението му да бъде чуто, ако остане отвън.
	Сър Джеймс никога не престана да смята втората женитба на Доротия за грешка. Това мнение продължи да се шири и в Мидълмарч, където пред по-младото поколение за нея се казваше, че била прекрасно момиче, което се омъжило за болнав пастор, достатъчно стар, за да й бъде баща, а после само след малко повече от година подир смъртта му се отказала от имението си, за да се омъжи за братовчед му — достатъчно млад, за да му е син, без всякакво състояние и с лошо потекло. Тези, които никога не бяха виждали Доротия, обикновено заявяваха, че тя може би не е много „свястна жена“, иначе не би се омъжила нито за единия, нито за другия.
	Безспорно тези определящи обстоятелства в живота й не бяха безкрайно извисени. Те бяха последица от благородни младенчески стремления сред условията на несъвършена социална система, където възвишените чувства често се възприемат като погрешни, а непоколебимата вяра — като илюзия. Защото не съществува създание, чиято вътрешна нагласа да е толкова непоклатима, че да не се определя от външното битие. Една нова Тереза трудно би имала възможността да възобнови прозаичния живот точно колкото една нова Антигона*289 едва ли би вложила героичния си плам, за да предизвика всички насреща си в името на братовото си погребение. Околната среда, където някога са се осъществили тези пламенни дела, е напълно изчезнала. Ала ние, простосмъртните хора, с ежедневните си дела и думи даваме тласък на множество такива Доротии, някои от които ще направят много по-тъжна саможертва от тази на Доротия, чиято история знаем.
	[*289 В гръцката митология Антигона е осъдена на смърт заради кремиране тялото на мъртвия си брат въпреки волята на чичо й, крал Креон. — Б.пр.]
	Силно извисеният й дух все пак оказа въздействие, макар то да не бе толкова видимо. Пълнокръвната й природа, също като реката, която Кир Велики*290 е надвил, се разля в различни ръкави, които не получиха своите земни наименования. Ала въздействието на нейната природа върху най-близките й бе всепроникващо. Защото засилващата се хуманност в света донякъде зависи и от неисторически дела. И положението, че нещата не вървят толкова зле за тебе и мене, както би могло да бъде, донякъде се дължи на онези, които с пълна всеотдайност са изживели неизвестния си живот и сега почиват в забравени гробници.
	[*290 Кир Велики, основателят на Персийската империя, според Херодот е разпръснал водите на мощна река в 360 ръкава като наказание за удавянето на свещения му бял кон. — Б.пр.]
