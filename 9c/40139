P>
	Маймуната, от мъка, че е сляпа
	за всякаква духовна светлинка,
	замахнала отчаяно със лапа
	и лапата й станала ръка.

	Трудът създал ръката, а след нея
	като светулка в пещерния мрак
	засветила и първата идея,
	последвана от други — цял рояк.

	Светът се преизпълни от идеи
	и усложни се най-подир така,
	че питайки се истината де е,
	замахнах аз отчаяно с ръка.

	И в своя труд омразен и обичан
	затворих се.
	И сключи се кръгът
	не омагьосан, а съвсем логичен,
	чиято квадратура е трудът.

	Трудът на дневните и нощни смени,
	трудът изкуство и трудът тегло
	на тия, дето много преди мене
	са казали: светът е колело.
@@	1968
P$
