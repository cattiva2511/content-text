P>
	За тия думи ще ми се намусят
	изтъкнатите фотографи, знам,
	обаче уличните имат усет
	от техния безспорно по-голям.

	Не ме пресрещат вече на площада
	като преди с насочени дула,
	додето ми измъкнат без пощада
	заплатата, за спомен отишла.

	Пропускат ме с апатия, което
	най-сигурно показва ми, че те
	четат и тия спомени в лицето,
	които то не иска да чете.

	Преплещен апарат като махало
	люлее се, за да ме увери,
	че няма да пристигне по начало
	мигът, на който да река „Поспри!“.

	И както за изкуството се страда,
	тъй тия фотографи на свой ред
	срещу най-ниската за тях награда
	творят най-истинския ми портрет…
@@	1985
P$
