P>
	Срещу противник точно слово,
	тъй нужно миналия ден,
	среднощ се ражда наготово
	в ума ни, странно просветлен.

	За вчера закъснели вече,
	започваме да се тешим,
	че утре с умните си речи
	все някого ще съкрушим.

	Ала встрани от тях протича
	и утре бързата река
	и само с края си ги свлича
	в забвението на века.

	Среднощните ни монолози.
	Едва ли струват своя труд —
	не са нечувани угрози,
	а шепот някакъв нечут.

	Връз никого не се стоварят,
	у никого не всяват страх,
	а само в мрака се разтварят
	и съмва може би от тях.
@@	1969
P$
