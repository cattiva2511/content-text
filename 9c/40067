P>
	Пролет е.
	Отивам за мойта награда —
	сребърния орден на водопада,
	сложен в кутия от канари,
	полирана от залези и зори.
	Момини сълзи с камбани
	известяват
	на птичия хор да подхване
	песен за моето тържество.
	И тя еква от всяко дърво.
	Сини знамена от потока
	и от небето се веят в една посока.
	Мъдри бухали тупат с крила,
	от хралупите викат: — Ела,
	тук ще бъдеш увенчан и помазан
	и пак ще останеш незабелязан.

	Отивам за нея,
	отивам за нея —
	наградата за това,
	че живея.
@@	1970
P$
