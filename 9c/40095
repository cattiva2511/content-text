P>
	Старата ергенска стая,
	дето сладко съм живял,
	като влязох, ме замая
	с изкушение и жал.

	Но разбрах подир минута,
	че съм безнадеждно друг —
	чужда ми е с неуюта,
	празна, нищо че сте тук.

	Бях ви близък по квартира
	и по мисли, а сега
	аз към вас пътека диря
	с таз принудена шега:

	— Побеждавах тук жените,
	но в един прекрасен ден
	си платих за хитрините —
	победи една и мен.

	Някой се полуусмихва,
	ала щем или не щем,
	разговорът все затихва,
	за да се стопи съвсем.

	Пропастта пред нас нараства
	и я мерим мълчешком —
	вий й казвате еснафство,
	аз пък я наричам дом.
@@	1962
P$
