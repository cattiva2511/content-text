P>
	Недейте казва, че съм скромен,
	а убийте излишното си самочувствие.
	Човечеството цял живот върши това.
	Отначало то се смяташе
	за аристократ на вселената,
	произлязъл от Бога
	и наследил чертите му.
	Но скоро трябваше
	да слезе на земята.
	Ах, земята!
	И тя поддържаше
	парвенюшките амбиции на човека.
	Дълго време той я смяташе
	за център на вселената,
	около който другите небесни тела
	кръжат покорно.
	Но скоро разумът сложи край
	и на тая илюзия.
	Ах, разумът! Разумът остана
	последната гордост на човека.
	Той вярваше, че с него
	вечно ще господства
	над живата и мъртвата природа.
	Но ето че сам създаде машини,
	които мислят по-бързо от него.
	Човечеството цял живот убива
	излишното си самочувствие.
	И всъщност това са
	великите му постижения.

	Недейте казва, че съм скромен…
@@	1967
P$
