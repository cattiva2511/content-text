P>
	Да, мойта българска черта ме тика
	към тоя грях, комай първорожден:
	със подозрението на скептика
	да наблюдавам всичко покрай мен.

	И вяра да отдавам трудновато
	не само на стремления добри,
	а в тях да се съмнявам и когато
	твърдим, че са постигнати дори.

	Но туй го върша не да ви уцеля
	на злобата с отровната стрела
	и да си шия пухена постеля
	от вашите отрязани крила.

	А правя го: до същата присъда
	когато стигнете чрез опит ваш,
	с пречистена душа готов да бъда
	да ви раздам утеха и кураж.
@@	1967
P$
