	Здравейте, млади полубогове!
	Приключенията ви очакват. Сега, след като сте открили истината за родителите си, ще трябва да се приготвите за много трудности, които ви предстоят в бъдеще. Битки с чудовища, пътешествия из целия свят и срещи с темпераментните богове на Гърция и Рим. Не ви завиждам.
	Надявам се обаче този том да ви помогне в приключенията! Трудно се реших да публикувам тези истории, тъй като ги получих с указания да бъда колкото се може по-дискретен. Вашето оцеляване обаче е най-важно, а тази книга ще ви помогне да видите света на героите отблизо — информация, която може да се окаже жизненоважна за оцеляването ви.
	Ще започнем с „Дневникът на Люк Кастелан“. През годините много читатели и герои от лагера на нечистокръвните ме молиха да разкажа историята за младостта на Люк и за приключенията, които е преживял с Талия и Анабет, преди да дойде в лагера. Сторих това с голямо колебание, тъй като нито Анабет, нито Талия обичат да говорят за онези времена. Единствената информация за тях идва от собствения дневник на Люк, който ми бе даден от Хирон. Мисля си обаче, че е време да разкрием малко от историята на Люк. Може би това ще ви помогне да разберете какво е накарало този обещаващ млад герой да избере тъмната страна. В този откъс ще научите как Талия и Люк пристигат в Ричмънд, Вирджиния, вървейки по дирите на една вълшебна коза, как едва не намират смъртта си в една къща на ужасите и как се запознават с малко момиче на име Анабет.
	Включих също така и карта на дома на Холсиън Грийн в Ричмънд. В тази история домът му понася доста щети, но после бива построен наново, което е повече от обезпокоително. Внимавайте, ако се озовете там. В къщата все още могат да се намерят съкровища, но също така и чудовища, и смъртоносни капани.
	Вторият разказ ще ми навлече големи неприятности с Хермес. „Пърси Джаксън и жезълът на Хермес“ разказва за един посрамващ бога на пътешествениците инцидент, който той се надява да разреши тихо и кротко с помощта на Пърси и Анабет. Хронологично тази история се случва между „Последният олимпиец“ и „Изчезналият герой“, в дните преди изчезването на Пърси, когато той и Анабет официално са станали гаджета. Тя е добър пример за това как денят на един герой може да бъде провален във всеки един момент от някаква олимпийска криза. Дори да отивате в Сентръл Парк на пикник, винаги е добре мечът ви да е подръка! Хермес ме заплаши, че ако издам тази история, ще имам проблеми с бавен интернет, бъгав мейл и с финансите си. Надявам се да е блъфирал.
	След тази история ще намерите интервю с Джордж и Марта, змиите на Хермес, а също и портрети на важни герои, които може да срещнете по време на подвизите си. Това включва и първото изображение на Талия Грейс. Тя не обича да я рисуват, но този път успяхме да я убедим да позира.
	Следващият разказ, „Лио Валдес и търсенето на Бъфорд“, ще повдигне завесата над бункер номер девет, докато Лио се опитва да конструира съвършения летящ кораб „Арго II“ (известен още като „готината бойна машина“). Ще научите още, че чудовища се срещат дори в границите на лагера, като този път Лио се озовава в една почти апокалиптична ситуация, в която са замесени луди купонджийки, вървящи маси и, разбира се, експлозиви. Дори с помощта на Пайпър и Джейсън оцеляването му не е сигурно.
	Включил съм и диаграма на „Бункер номер девет“, макар че трябва да ви предупредя, че това е само груба скица! Никой, дори Лио, не е открил всички тайни проходи, тунели и скрити стаи в бункера. Можем само да предполагаме колко голямо и сложно е това място в действителност.
	Накрая идва ред на най-опасната от всички истории — „Синът на магията“. Проблемът е толкова сериозен, че не можах да го опиша лично. Нямаше начин, по който да приближа младия герой Алабастър, за да го интервюирам. Той веднага щеше да ме разпознае като пратеник от лагера на нечистокръвните и да ме унищожи на място. Синът ми Хейли обаче успя да се добере до тайните му. Хейли, който сега е на шестнайсет като Пърси Джаксън, написа „Синът на магията“ специално за тази книга и трябва да призная, че е успял да отговори на въпроси, затрудняващи дори мен. Кой и как контролира мъглата? Защо чудовищата могат да долавят присъствието на героите? Какво се е случило с полубоговете, воювали на страната на Кронос по време на инвазията в Манхатън? Всички тези въпроси получават своя отговор в „Синът на магията“. В този разказ ще откриете нова и изключително опасна страна от света на Пърси Джаксън.
	Надявам се „Дневниците на героя“ да ви помогнат в подготовката за собствените ви подвизи. Както казва Анабет, знанието е сила. Желая ви късмет, млади читатели. Пригответе бронята и оръжията си. Бъдете нащрек. И каквото и да стане, не забравяйте — не сте сами!
	{img:podpis.png}
@	Рик Риърдън,
@	Старши писар на лагера на нечистокръвните,
@	Лонг Айлънд, Ню Йорк
