P>
	Природата направо в наште шепи
	изсипва аргументи, да доказва,
	че нейните процеси не са слепи
	пулсации на клетки и на плазма.

	С голяма цел изписва тя пътеки
	и сложни кръгове, и мрежи гъсти,
	различни върху пръстите на всеки
	от нас, а има милиарди пръсти.

	Не ни дарява с тоя отпечатък,
	за да изтъкне нашата особа,
	а се смилява през живота кратък
	да ни спести амбиция и злоба.

	За отлика от масата човешка
	да не ламтим — в ръцете ни я има.
	Останалото си е наша грешка.
	И при това обидно повторима.
@@	1975
P$
