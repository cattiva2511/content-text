P>
	Не ме оставиха
	да вкуся от дъха на детството.
	Наобиколиха ме за новини.
	Какво друго можех да им кажа,
	освен да посоча собствения им транзистор,
	който шумеше на сливата
	като тенекия пред буря.
	Те събираха с греблата сено
	и повтаряха еднообразно:
	— Ще избият младежите,
	ще избият младежите!
	Обръщаха с вили сеното
	и от другата му страна
	намираха същите думи.
	Готовите купни
	сякаш бяха съставени
	от пласт сено
	и пласт еднообразни изречения.
	Упрекнах ги,
	че живеят с представи
	от Балканската война
	и че ако толкова им се жали,
	трябва да пожалят не само младежите,
	а и себе си,
	и всички щурци и калинки
	в това сено.
	Те кимаха в знак,
	че отдавна го знаят
	и продължаваха да повтарят
	на равни откоси:
	— Ще избият младежите,
	ще избият младежите…
@@	1967
P$
