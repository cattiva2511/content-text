P>
	Погледни този път, в който ние стремглаво летим,
	като литнали в миг две стрели, две безумни мечти,
	как е тесен и прав, и затворен от двете страни
	с тези тъмни върби като с две неподвижни стени…
	Той ли нашият път, той ли нашият кратък е ден
	от самата съдба на земята за нас отреден?
	А на другия край, тъй примамлив, незнаен, желан,
	дето пълна с лъчи е разтворило слънцето длан,
	сякаш свършва се той: там сближават се двете стени,
	и през тази врата, толкоз тясна, ще можем ли ний —
	двама заедно ний — да преминем през нея отвъд,
	дето светъл и нов почва другия, вечния път?
P$
