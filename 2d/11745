P>
	И все така — непоправим, авантюрист и скитник —
	с очи разтворени широко, ненаситни,
	отиваш. Дни и месеци без вести се губиш
	и ще се върнеш пак в студена люта зима
	да се кълнеш, че все така безпаметно ме любиш,
	че радостта в света без мен е немислима,
	че миналото е измама и кошмар,
	а мисълта за мене като фар
	е твойто корабокрушение огряла
	и тук те е довела възроден и нов
	за нов живот — без горест и раздяла —
	в сияние на проста радост и любов…

	Опиянен от чудните си думи,
	повярвал сам, ще понесеш и себе си, и мене
	през полюса на вдъхновеното безумие
	към някакви несъществуващи селения,
	към дивни острови, разперили зелени палми —
	където хората са като ангели добри
	и любовта е тяхното евангелие,
	и грижата им е една — в зори
	маслинови да веят вейки и да пеят псалми…

	Да слушам — и сълза подър сълза
	ще капят от очите ми полека,
	каъто напролет от порязана лоза…
	Къде е истината? И къде е щастието на човек?
	О, думи, екзалтации несбъдни на поета,
	които, утре път поел, самичък ще забрави!
	Но кой би смял да обвини детето, дето
	само измисля своите измами и им вярва?
	Нима в това по-малко чисто е сърцето му?
	В сърцето на поета вечно живо е детето.

	И, ето, като сянка чакам вечерта,
	когато вярващ, ласкав и сърдечен,
	ще се завърнеш пак от път далечен
	да палнеш погледа, като вечерница огрял,
	на хоризонта бялата черта,
	да ме опиеш с думи и със сънища неверни,
	по-светли от далечните звезди вечерни…
P$
