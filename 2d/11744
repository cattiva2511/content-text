P>
	Небесният глобус завъртя първата си четвърт,
	звездите, изгрели на хоризонта, стигнаха зенит.
	Пред мен се дигат криловидните мъглявини на Ориона,
	а над главата ми трепти Северната корона…

	Дивна нощ на първи септември, съчетала
	във светлината си седефенобяла
	негата на отминаващото лято
	с тръпката на идещата есен,
	и тази гледка, вечно съща и позната,
	превърнала на свят безкраен, неизвестен…

	Нощ на треска, безсъние и безконечна мисъл,
	която лети в пътищата с незнайните странници,
	изравнява всички брегове и граници
						и униса

	в съзерцание,
	в екзалтации,
	в странни порицания…

	Аз незнам в тази нощ къде е хвърлил котва той
	и дали във висините, сред атмосферата, трещеща
	от електрически змии, стрели и радиовълни,
	нашите две мисли, литнали, някъде се срещат.

	Аз не знам над какви бездни неговият взор витае,
	към коя страна клони магнита устремът му таен:
	Може би на своя мост изправен бди като изваян
	и ням се взира в заплашителния бунт на тъмните води,
	които искат да погълнат земя, небе, звезди
	и смелия мореплавател…

	Може би сега седи самъчик в своята каюта
	над дългото писмо за мен, склонил глава,
	и в мерното полюшване, команди, тракане, нечуто
	ми шепне най-възторжените, най-нежните слова,
	зове ме свой живот и сън,
	пътеводителка звезда!…

	А може би
	на някой бряг, в далечен край, незнаен град,
	сред винени пари, глъч и дим, и счупени стакани,
	сред луди викове и песни, и охрипнали закани
	в някой непознат бордей, пирува до забрава
	и не усеща часовете как идат и отминават…
	И погледът му, жарко пламнал в мимолетна съблазън,
	е хищен клюн завпил в цъфналата като прясна рана
	изкусителна уста на някоя мургава Зенана…

	Не, не — махнете се от мене,
	пиявици-съмнения,
	кръвта ми топла и запяла
	като порой на пролет,
	не е за вашите смукала.

	И ето:
	завърта се екранът на небето.
	Златисторозовият веев на утринта отвява
	звездите като ситен прах
	зад сребърния праг на хоризонта,
					дето

	една остава само тя,
	най-светлата, света
	— на моряците звездата.

	О, върни го вярно в залива безмълвен,
	след бури и след мълнии —
	безпределната ми преданост да го прегърне!…
P$
