P>
	„Дайте седем въглена в мангала,
	ненапалвани три вощеници,
	неначенат хляб на кърпа бяла.
	И в зелена пръстена паница
	непреливана вода налейте.“
	И над мене кръстове заплете,
	и зачете бавно, полугласно:

	„Както огън у водата гасне,
	уроките в тебе да угаснат!
	Както нямат плъмък тези свещи —
	с лошите очи да нямаш срещи.
	Както този хляб е неначенат —
	тъй да си от болест излечена…“

	А пък аз си мисля огорчена:
	„По-добре съвсем да не оздравя,
	ако вече няма да го срещам,
	ако любовта му ме остави,
	ако погледите му горещи
	потъмнеят някога за мене —
	както тези въглени гасени…“
P$
