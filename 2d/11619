	{img:velimir_petrov_50.jpg}
	Полусамотната Чинка Дафинка — пенсионер-ергономистка, е с огромен стаж като фукара-ентусиаст. Длъгнесто-кокаланеста — бъка от идеи за оцеляване на себеподобните; все под долната граница на световните статистики. Не се предава — как го прави, не се знае. Поддържа нерентабилен зет и внуци, с периодични налети — странно съвпадащи с пенсионни дати. По всяко време дава ценни, безплатни съвети и указания за ползването им:
	— Икономията е майка на Мизерията, но няма как… Ще Ви издам секрета за икономисване от прането, без да страда качеството. Разработила съм следната технология, нагодете я според Вас си.
	Чинка Дафинка търпеливо изчаква да си вземете лист и писалка и през занемарени зъби (тук-там хич ги няма), диктува професионално:
	— Пишете! Необходими материали за една доза от четири килограма пране: шишарки или други такива от близкия парк — според колкото; две до три чаени лъжички, накамарчени — сода бикарбонат; домашен сапун — безвъзмездно дарение от съседка със селски корени, настърган на рендето за тиквеник — чаени чаша и половина; вода — колкото поеме; бабешко кафе — на вкус и според бабата; и други…
	Като споменава кафето, Чинка Дафинка се сеща и отпива глътчица.
	— Пишете! Накисвате дозата пране със студена вода, колкото да се покрие, във ваната (ако нямате вана, в каквото там…), прибавяте сапуна и содата бикарбонат, разбърквате. През цялото време се стараете да не поглеждате към автоматичната пералня. За по-сигурно си припомняте колко пъти Ви е излагала: как е наводнявала етажа, че и долните; как е тръгвала да простира в неподходящи за целта помещения; колко средства сте профукали по майстори и пишман такива; как Ви е съсипала, сдъвкала или оцветила любимото едикакво си; или не дай си Боже е… снесла пред съпружеското тяло непознати мъжки слипове или друг компромат… Това от вечерта. Сутринта напалвате силистренския бойлер с шишарките или другите такива, като не поглеждате към варненския бойлер, а си представяте миловидното личице на инкасаторката и не чак толкова миловидната квитанция… Също си казвате, че по някакви си симптоми, подозирате нагревателят на автоматичната пералня в нелоялност или — няма начин да не е дефектен… Перете в пералня Рига-8 или Франя. Ако сте надхвърлили лимита за месеца (за билети за „Титаник“ или козметична уж належаща услуга), може да намачкате във ваната дозата с боси крачета — много е полезно за захабени петички.
	Вече може в Перла-3 или Татрамат — само да центрофужирате! И простирате! Значи — в никакъв случай целият процес — с автоматичната пералня! Щото: бълник, бълник; цъкръъъц, цъкръъъц; пак: бълник, бълник; цъкръъъц, цъкръъъц! И обратно: бълник, бълник; цъкръъъц, цъкръъъц; бълник, бълник, цъкръъъц; жжжът — нагревателя; пак бълник, бълник! — Бъл-ник-бълник… електромерът — като щур… кой ще плаща после! Ами разните прахове, супер незнам си какви, омекотители… глезотии… остави! Толкова за днеска! Има ли въпроси? Защо само тия марки пера-лни споменавам ли?! Щото икономиите се отнасят за това поколение перални. Който има пари за следващите марки, няма нужда от икономии!
	Чинка Дафинка доволна, че е изпълнила ергоикономичния си дълг, като е споделила опита си, отпива от бабешкото кафе — на вкус, оглежда се, вади дискретно шишенце и си долива конячец:
	— Това от … и други, от икономиите! За дезинфекция и ароматизиране на прането!


	Допълнение: След запознаването си с горния материал, три сестри, но не от Чехов, а от Русе; представени от уважаваната в медицинските и други среди Мима Михайлова; споделиха, че от години работят, ако не точно, то поне почти точно по същата технология; като нямат нищо против да се нарича на името на Чинка Дафинка. Също така, трябвало да се знае, че имало още скрити резерви. Мима мимоходом сподели и за икономии от Сода бикарбонат, като се ползват още по-ефективните Бабини методи, проверявани през вековете и екологично чисти; сиреч: черупки от яйца — съответно и предварително накиснати в съответната вода.
	Водещи фирми, като Байер и ИГ-Фарбениндустри, например, получавали извлек… и прочие…
