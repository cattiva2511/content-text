P>
	Аз ще живея с тези мънички минути,
	тъй дълго чакани и минали тъй скоро.
	Над тях ще тръпнат често мислите залутани,
	но нивга никому за тях не ще говоря.

	Ще помня първата надежда ненадейна,
	като сокол над нас извила волнокрила,
	и седмоцветната дъга в душата грейнала
	и срещите невъзвратими озарила.

	Ще помня улиците леко заскрежени,
	отдето бавно минахме в часа прощален
	и трепналите дълги, светли отражения,
	пред нас разкъсани зигзаги начертали.

	Ще помня даже… даже номера на влака
	и стъпканото малко цвете на перона…
	Но нищо, че очите ми са пак разплакани —
	устата ми ни зов, ни прошка ще пророни.
P$
