P>
	Когато стъпих на това крайбрежие,
	на кея бяха изобилен лов стоварили
	и сякаш прилепи, разпънатите мрежи
	тъмнееха и шумно разговаряха рибарите.

	На този кей, на този малък остров,
	от два различни свята идещи, се срещнаха,
	кръстосаха се като копия изострени
	съдбите ни — съдби скиталчески и безутешни.

	Кръстосаха се само — и с прободени
	души и мисли, и в кръвта с една отрова
	завърнахме се в корабите — и в безброден,
	самотен, неизвестен път се впуснахме отново.

	А вечерта като прегръдка топла
	на рамената, тръпнащи от скръб, се слагаше.
	Далечността топеше всеки вик и вопъл,
	на всичко свикнал, тих и сънен кеят се протягаше…

	И не тъй, както в драмите на сцената —
	морето пак бе като меден диск изгладено,
	небето гледаше отгоре незасегнато
	и с песни в кръчмите пропиваха лова продаден.
P$
