P>
	Няма вече да оправям
	вечер твоето креватче,
	приказки да ти разправям
	за небесното ти братче,
	песни да ти пея тихо —
	да не чуваш зимен вихър,
	топличко да те завивам
	и над тебе да заспивам.

	Няма вече да те водя
	в улиците за ръчица,
	да ти соча в небосвода
	нейде полетяла птица
	и да сещам как прелива
	в сложената доверчиво
	мъничка ръчица твоя —
	щастието и покоя.

	Аз ще скитам безутешна
	в безучастната чужбина.
	Твой връстник когато срещна,
	просълзена ще отмина…
	Ти ще си играеш кротко,
	ще отиваш на разходка
	и понявга — нявга само
	ще запитваш: „Де е мама?“
P$
