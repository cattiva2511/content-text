P>
	Ето брезите сребристи и борове тъмни.
	Ето и двете високи черковни кубета.
	Скоро и долу в града и в полето ще съмне —
	ведро поглежда окото ти синьо — небето.

	— Ти, който виждаш и който четеш в сърцата,
	както в отдавна позната, разтворена книга,
	бдиш над цветя и над птички, и пазиш децата,
	боже, към тебе очите си молещи вдигам.

	Пълно с любов и сърцето ми слабо, човешко,
	пълно със земна любов и с възторг, и с умора,
	както лозница, отрупана с гроздове тежки,
	както и причастие чаша, налята догоре.

	Трябваше жертва — и аз я принесох, и ето —
	още треперят ръцете ми в първите тръпки.
	Само да знам, че е жертвата моя приета,
	моя тамян че достига до твоите стъпки.
P$
