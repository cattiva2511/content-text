P>
#	1
	РАЗТВОРИ СЕ пак, сърце замряло,
	като цвят, разцъфнал в късна есен…
	Мъката, що в тебе се е сбрала,
	може би ще стане малка песен.

	Малка, светла коледарска песен,
	дето хлопа с блага вест на прага
	и затопля погледа унесен,
	и на устните усмивка слага.

	Може би поне една-едничка
	ще смири тя несмирима рана.
	И тогава ще забравиш всичко,
	и самичко ти ще бъдеш сгряно.

#	2
	ДУШАТА НЕ СЕ УМОРЯВА да вярва и чака.
	Макар приневолен и приживе сам се оплакал,
	макар от безумства, и чужди и свои, сломен —
	ти чудо не смееш да молиш от бъдния ден,

	— народе мой, с малките, пръснати къщици бели,
	затрупани в сняг и от старост се доземи свели,
	народе мой, с тежките стъпки и груби ръце,
	с навъсено чело и тъмно от грижи лице,

	през тази нощ, челяд събрал на вечеря оскъдна,
	запалили в огнището пак обичайния бъдник,
	кадиш ти из къщи — трапезата, одъра бял
	и хляба в нощвите, що сам си и жънал, и сял…

	И нека те бурите брулят и в шемет уплитат,
	от тях ще излезеш ти още по-твърд и изпитан.
	Спокойно вратата на бъдния ден отвори —
	на свода звездата ти утринна вече гори!

#	3
	НАКЪДЕТО очи да обърнеш,
	все това е небе притъмняло,
	все това — неизбродното стърнище —
	и над него виелица бяла.

	Под сукмана си беден, одърпан
	зъзнеш ти, мъченица-жена,
	изпод черната вързана кърпа
	капят сълзи една по една.

	Ще намериш ли нейде защита?
	Кой ще вдигне ръката си пръв?
	Аз не знам, но аз знам, че преситена,
	и земята не ще вече кръв…

	А когато отмине бедата
	и повдигнеш ти бодро глава,
	ще запеят след тебе стадата
	и узрелите златни нивя.

	И ще види светът тази млада
	тази румено здрава жена,
	за която приготвил бе кладата —
	твоя лик — моя родна страна!
P$
