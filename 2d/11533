P>
	всички пътища водят
	в неделя обут с един ботуш
	отпътувам с лъжица и с вилица
	завързан с веригите за бавно хранене
	рим е 7 хълма паста в чиния
	канелони
	талятели
	равиоли
	пенне
	фетучини
	лазаня
	ригатони
	7 хълма паста
	опръскани със синьо сирене и кръв
	с фонтани болонезе
	с акведукти песто
	със зехтинени реки
	с моцарелени площади
	с пармезанени сгради
	със статуи от чесън
	с древен форум от прошуто
	с аспержени колони
	с доматен колизеум
	с испански стъпала от шунка
	с маслинени куполи
	на катедрали от бекон
	рукола рикота и рагу
	с ватикана халюциногенна отровна радиоактивна
	гъба в центъра на рим
	макаронени пипала пълзят из улиците на града
	аз обхождам площадите колоните и сградите
	свети петър храмът на минерва сенатът форумът и пантеонът
	и набождам всички кардинали като каперси на върха на вилицата си
	после хрускам шумно цялото християнско воинство
	дъвча епископи отци папеси папи антихристи
	и с пълни със спагети уста на истината
	шепна
	това е философия на храненето
	пийте вино пишете библии и
	като няма хляб и зрелища яжте рим
P$
