	Уважаеми… Правя научно съобщение относно Черешовата муха… За Протокола: Симо Смукача, трети казан, втора варка, ланшни пращини… Та, пъ-рвица отчетох тойзи феномен — Черешовата муха, преди скоро. Под крушата, на каре белот — нещо не вървеше на сухо.
	Знаете — не съм по пиячката, нямаше като как, извадих от ледника двулитровата кана, знаете я, с Бял мускат ’95. Дока-а-ато раздадем, пасуваме и пак раздадем, що да видим!?! Мускатът — два пръста на дъното, покрит с едни особени, дори красиви мухи. Крилата им продълговати, на големи точки… Дето вика Теньо Джилерата (знаете го — навремето ходи на екскурзия до Съюза и си донесе Бензинопил Дружба, след събитията го прекръсти на Винопил Джилера), та вика Джилерата: мязает, вика, на галстук Ленина, с тиями точками, а попийвает как тавариш Брежнев, вика, а можна съсипает нашими лозями как Горбачов…
	Той политизира, не аз, не ме прекъсвайте…
	Четири пъти пълних каната и четиритях — дока-а-ато раздадем, пасуваме и пак раздадем — на два пръста от дъното, с нови галстуками Ленина на точками… Нямаше кой друг да ги изпие — само те!
	Знаете, че не съм по пиячката!…
	Това ще да е Черешовата муха, вика дяд’ Дони, смуче като дърт алкохолизин, вика. Не подбира марки, сортове и запазени региони, камо ли година на отлежаване!… Каква година на отлежаване, викам, като бяхме под крушата!?!… Не подбира, вика, круша, ябълка, че и Пражка шунка! И в Унгария даже беше през войната! Знаете, служих в Трето картечно. Окопали сме се — нашият разчет, дремнал съм малко, между две атаки… тогава колчем дремвах — все една рекичка, върбалак… и две моми с ей-й-й-таквизи големи, цопат в рекичката, пък онези… се мандахерцат. Ризите им — прани, по върбалака… И току — нещо трясна… Гледам, манерката ми с трофейния коняк празна! Само една Черешова муха под капачката… Радиус нам’колко километра — няма кьорава череша! Големи смукачи са това — Черешовите мухи! Като дърти алкохолизи! И разчетът така се изказа!
	И вкарват човека в беля, вика Гошо Медията. На бат’ Велко, вика, докторите му изпоназабраниха всякаква пиячка, само по петдесет грама на ден! Пък Церберът му — една проклетия, съвсем изкъсо го… Бат’ Велко си поръчва малка водчица и бутилка минерална. Сръбне от водчицата, мръщи се, гаси с минералната: къл-къл-къл… Благодат и идилия! Церберката доволна, бат’ Велко — видимо доволен, докто-рите — и те, задочно!…
	Не щеш ли, от де се взела една Черешова муха: фър, фър, фър — право на минералната вода! Цоп — вътре! Церберката, просветлена по тойзи въпрос, грабнала минералната вода, близнала — водка! Близнала водката — минерална вода! Голяма беля! Спряха му на Бат’ Велко пиячката — знаете, гътна се!…
	Викам си: айде, хората слъгват. Заложих експеримент с мене си: знаете — не съм по пиячката!… Сутрин, в нула шест, нула, нула, Хоризонт преди всички, съм под крушата. Пия си първото кафе с първото коняче, двойно (да не си развалям кафето, нали спрях цигарите), цоп — една Черешова муха! Втора…
	До трета не се стигна — глътнах го на екс. С второто кафе — същото, че и с четвъртото… Към единадесет, вече с аперитива, — в ракийката цяло котило Черешови мухи… изсмукаха всичко! Знаете, че не съм по пиячката, иначе… Чак към тринадесет и двадесет с основното ястие и каната с гъмзата, цял рояк ме принуди да имигрирам в стаята и не успя да опорочи десертното питие. Следобедното уиски, освен с две бучки лед, беше гарнирано и с… сещате се… до вечерта — същата история!
	Тия дни, вярваща (може да й се вярва) и взираща се в мен, съседка споделила, че навярно съм канонизиран за светец — около главата ми се виждала ясно изразена нимба (ореол) на точки… Считам, че е по причини, дето не съм по пиячката… и това е фактически… Научното ми съобщение!


	Допълнение: Това Научно съобщение, след публикуването му в пресата, предизвика основателен интерес, с дълбочината на разгорелите се дискусии, преиграване на редица отделни детайли и високия професионализъм на отделните участници.
	Нагледно бяха демонстрирани разновидности от основния тип черешова муха, при различни екстремни натоварвания, при които пробните екземпляри дадоха повече от задоволителни резултата; за които имаха принос и редица субекти…
