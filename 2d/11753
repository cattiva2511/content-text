P>
D>
	На Кемал Ататюрк
D$

	Невиждано, странно небе азиатско,
	и ти, вечно слънце на Изтока!
	Мираж ли са сините облаци, плувнали
	в зелено небе над някаква жълта земя?
	Мираж — фантастичният залез,
	разгънал над мен своя веер паунов?

	Не, ето градът — Атлантида възкръснала,
	понесла столетия жажда и глад,
	отново родена в пустинните пясъци.
	Дъщеря и царице на степите, Анкара,
	чертаят в нощта твойте хълмове сиви
	силует на огромна двугърба камила,
	за отдих в пустинята легнала.
	Трептят и зоват светлините,
	обсипали твойто седло като бисери…

	Но мъртви са старите приказки.
	Харун-Ал-Рашид е в немилост.
	Легендата става живот (да живее животът!),
	живот, изкован с млат и чук!

	И там, две очи пронизителни
	не спят, прожектират в безкрайното бъдеще
	лика ти огрян, като фокус събрал
	лъчите на Новия Изток —
	шест огнени лъча, що сочат,
	че слънцето все пак изгрява на изток!
P$
