P>
	Каква непоносимо страшна пролет,
	когато вън се птиците прелетни връщат
	и слънце грее, и капчуците ромолят,
	а тук — мъртвец лежи у тебе в къщи!

	Ти чуваш още думите последни
	и още чувствуваш милувката му топла
	и погледа, със който те погледна,
	когато се откъсна сетния му вопъл.

	И спомняш колко любещ и отдаден,
	гасеше най-нищожната сълзица твоя,
	а днес ридай, моли, в праха без сили падай —
	лежи, полуусмихнат и спокоен.

	И ето, слънцето да угасиш желал би
	и катастрофа мирова да предизвикаш,
	а само се полюшваш в тихи жалби
	и сълзите, пресъхнали, не бликат.

	Какво? — Смиреност? Мъдрост? И прозрение?
	Когато сам си труп безжизнен, бездиханен?
	Не крие ли самото примирение
	най-страшното човешко отчаяние?
P$
