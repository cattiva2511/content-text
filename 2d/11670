P>
	Ти ме гледаш тъй влюбено-нежно,
	ти говориш тъй топло и предано.
	Вън завива виелица снежна.
	Аз те слушам, далеко загледана.

	Лъхат леки и странни парфюми
	от цветята, над мене надвесени,
	и напомнят самички, без думи,
	ча са вчера от тебе донесени.

	Ти така всеотдайно си верен,
	ти си мой неотменно и всякога —
	и прости моя смях преднамерен,
	мойто женско лукавство понякога.

	Че и аз като тебе обичам —
	безнадеждно и смъртно увлечена,
	и често напразно заричам
	да не ида на среща уречена.

	Но когато зачуя, че идеш,
	сякаш рязко, внезапно събудена,
	там, от другия вход, без да видиш,
	аз избягвам — смутена, зачудена.

	И отивам при него покорна,
	сякаш в тъмна хипноза омаяна.
	И се връщам разбита и морна,
	унизена и горко разкаяна…
P$
