P>
	Твоето писмо приех
	с громки викове, с ура.
	Тъй полекичка ревех,
	че Сарай ме чак разбра.
	Тъкмо водех страшен бой
	с окървавена ръка,
	с неприятели безброй
	в мазничката ми куртка.
	Та ефрейтор бил си днес,
	тоест си „началство“ веч.
	Щом е тъй, отдавам чест
	аз, макар и отдалеч.
	Честитявам твоя чин
	с радост, друже, без карар.
	Значи аз добих един
	от „големите“ другар.
	Жалко сал, че не съм там
	да му глътнем по пет-шест…
	Сигур туй ще сториш сам,
	сал че не ти прави чест!
	Трябва да ти честитя
	чина важен малко с кеф,
	не с изсъхнали уста,
	но прати ми някой лев.
	Вместо „Батенберг“, „Елит“,
	имаме тук механа
	не с такъв тържествен вид,
	но пак с хубави вина.
	Питаш, как прекарвам тук.
	Не грижи се ти за мен:
	соча на Сарай юмрук,
	ям, гърмя, лежа цял ден.
	Имам страшен апетит,
	тлъст съм като селски поп,
	и стражарски важен вид.
	Само че съм с празен джоб.
	Вместо мекия дюшек
	в топличкото ми легло,
	имам аз чудесен снег
	и юрганче от мъгла.
	Хайде, свършвам вече, Гро.
	Поздрави от мене ти
	Звездин, Ведбал, Пиеро,
	вечно веселий Вилмон,
	Язека и Валентин.
	Със целувки и поклон
	тъй на`, до земята чак.

@	Твоя Южен Северняк.
P$
