P>
	Дали да сегна да откъсна
	последния останал лист
	на тази есен късна?
	О, дни, изнизани мъниста,
	в калта на пътищата разпиляни,
	и вие, вечни, живи мои рани…

	Не ме научихте на нищо
	и нищо може би не струвате,
	щом още мога да сънувам
	и в сънищата си да вярвам —
	и връз измамите изнищени
	да мятам златната совалка
	с новоизсукана надежда.

	Не знам дали от тази прежда
	за мачтата платно ще стане
	на някогашната ми ладия,
	с която (както в старите балади)
	да стигна в светлото пристанище
	на някаква любов…

	Но знам — ще стане златоткан покров,
	под който сладко ще сънувам
	съня, от който няма будене,
	— и в който няма и заблуди.
P$
