P>
	И ЕТО, ТУК СЪМ. И пътека
	не води в моя нов подслон.
	А вечерта застила меко
	обвития във хмел балкон.

	Защо са тук звездите едри
	и свода сякаш по-дълбок?
	Дано, дано и в мен разведри
	нависналите мисли бог.

	Вратата рано ще затварям
	и няма ни да паля свещ,
	ни с някого да разговарям.

	Ливадата е покосена,
	дъхът й — сладък и горещ
	и за ще спя като спасена.

	КРАЙ МЕН ПРЕМИНАХА косачи,
	а после звъннаха стада
	и над леса — безмълвно здрачен,
	изгря вечерната звезда.

	Отнейде лъхнала прохлада
	като ветрило ме повя
	и странно отмаляла, сядам
	на покосената трева.

	Повехнала, зеленосива,
	дъхът й леко ме опива —
	като накипнало вино.

	Но пак защо ме скръб обсеби?
	— Сега бих дишала със тебе
	дъха на прясното сено…

	АЗ ЖИВЕЯ ДАЛЕЧ от света
	и сънят ми е кротък и девствен.
	Не достигат до мойта врата
	ни тревожни, ни радостни вести.

	През деня, сред обилния плод
	на нивята, отдъхвам с надежда.
	Вечерта на бездънния свод
	във съзвездия нови се вглеждам.

	Но защо днес сърцето се сви?
	Твоя спомен не е ли погребан
	сред уханните полски треви?

	А над мен е планинския гребен.
	— как спокойно е тука без тебе,
	как спокойно и — пусто, уви!
P$
