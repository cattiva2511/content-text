P>
	Да може все така, с притиснати чела,
	безспирно към безкрая да ни отнася трена,
	когато синкав дим се стеле над селата
	и къра в топли пари заспива уморен.

	Да може все така шумът на колелата
	да ни унася леко, един на друг склонени,
	а вън на пролетта прозирните була
	въздушно да обвиват леса раззеленен…

	Да може все така, в последния ми ден,
	да бъдеш ти до мене — любим, другар и брат,
	забравила бих аз натрупаните мъки —

	горчивите утайки, останали у мен
	от всичките ми прежни и срещи, и разлъки,
	от целия живот на тоя странен свят.
P$
