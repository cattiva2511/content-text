P>
	Усещам те и в топлите си длани,
	и в бликналите сълзи, и в смеха нечакан.
	Познавам те: пътеките ти са постлани
	със капки кръв и сълзи недоплакани…

	Донякога, и няма да е късно,
	ще тръгна пак сама със своята несрета.
	Но днес — гори, носи ме, пей ми непрекъснато
	ти, радост, пратена ми от небето.

	Когато спрат на мене — топло вгледани,
	едни очи, така невинни и унесени —
	в гърдите ми се затопяват преспи ледени
	и в ручей зазвучава млада песен…

	И пак обиквам и света, и хората,
	и черният им труд, и празните надежди.
	И вярвам пак във този, който бди отгоре,
	и с промисъл съдбите ни нарежда.
P$
