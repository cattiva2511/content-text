P>
	Ти знаеш ли сподавения вопъл
	и тази властно раснеща тревога —
	като в ятата, сбрали се за път, —
	която тегли някъде на топло?

				Защо не мога
	да бъда с птиците, когато утре полетят?
	Какво ще правя аз без топъл кът,
	когато снежна зима всичко тук погребе?

	Да дойда ли при тебе?
	Със виното на спомена да сгреем
	и погледа, и мръзнещите пръсти.
	Започне ли край нас да вечерее,
	— амин — да кажем и да се прекръстим.

	Да няма пролетния вятър,
	да няма лятната омара,
	да е макар като в църква тихо
	и сетната свещица да догаря,
				но само да е топло…
P$
