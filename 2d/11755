P>
	Ти идеш с кораба могъщо светнал
	на своята любов и всяка
	вълна отново люшва мимолетна
	надежда, що отдавна бе оплакана.

	Ти идеш от онези брегове
	далеч на юг, де вечерите падат
	упойно топли, а нощта зове
	към остро тъмна, тровеща наслада;

	де кипнали вълни фосфоресцират
	в очите на мъжете и жените,
	и още на арените умират,
	и още в танц и кръв залязват дните.

	Ти носиш в свойте глъбини събрани
	съкровищата светли, чудесата,
	отвред при тези скитания странни
	събирани — с очите и душата.

	Кому пред погледите вдъхновено
	товара тежък ще разтвориш в дар,
	за да забрави битието бренно
	и стане в миг на вековете цар?

	Пред него неусетно ще израснат
	ония здрачни, дивни катедрали,
	де греят чудотворни и прекрасни
	мадони черни в призрачни воали.

	Ще се разтворят старите палати,
	инфанти и инфантки де сънуват…
	И бели, омагьосани фрегати
	далече в океана ще отплуват.

	И ще разкажеш ти за сарацини
	и римляни, владели и оставили
	великолепните следи старинни
	и своите вековно живи слави.

	Едно ти няма да разкажеш само:
	че всички кули, крепости, палати
	и милионни градове и храмове
	е населила — с него — любовта ти…

	Че в най-блестящия далечен път
	се чезне пак за близък и огнище.
	И че разкрит е може би светът
	за този,
		който няма никого и нищо.
P$
