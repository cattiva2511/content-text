P>
	Нависнали оръсени над бялата стена,
	дърветата, заслушани в пороя замълчал,
	блестят като ресниците на плакала жена,
	нечакано запалени от радостна лъча.

	По пътя отражения, кръстосани в зигзаг,
	а в облаците — златния черковен кръст забит.
	Това е сякаш двойния, таинствен знак
	на моята и твоята преплетени съдби.

	Една дарохранилница, единствен мой съсъд,
	в подножието божие, с наведена глава,
	ще сложа в бъдещия ден на праведния съд,
	когато ще са лишни и молитви, и слова.

	А бог-отец отблъсне ли принесения дар,
	от женствена и майчина любов и скръб събран,
	ще впиеш Ти — Родителко — проляния нектар
	във своите вселюбещи, приемащи недра.
P$
