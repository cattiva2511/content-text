P>
	Дарове съм натъкала —
	двеста лакти със кенари,
	триста лакти чисто бяло:
	пъстри кърпи за сватбари,
	тънки ризи за роднини,
	бохчалъци за най-близки.

	На Димитровден замине
	пряко Дунав по печалби.
	Рече весел — че не иска
	да посърна тук от жалби —
	за Петровден ще се върне,
	да се срещнем живи-здрави,
	сватба чутна да направим.

	Боже, как да не посърна,
	как на вейка да не стана? —
	Цяла зима пях на стана,
	пя с мене и кроснотоу
	с песни дотъках платното,
	а днес плача и го беля.

	То се чисти и белее,
	аз жълтея и чернея:
	ей Петровден до неделя —
	ни вест праща, нито иде.

	И без него ще се мине.
	Сватба чутна ще направя,
	цяло село да ме види…
	А пък мама да дарява:
	тънки ризи на роднини,
	пъстри кърпи — на гробари…
P$
