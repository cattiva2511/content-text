P>
D>
	На Сирак Скитник
D$

	Какъв невероятен ден,
	каква невероятна дата,
	как чудно всичко е край мен!…
	Гореща, сладка е мъглата —
	като от вряло мляко пара.
	Самата кал е сякаш чиста
	и мек, и топъл тротоара.
	По жиците като мъниста
	нанизани връбчета трепкат.
	И аз не ходя, а летя
	с правоъгълните си подметки,
	като че две крилца растат
	на моите нозе човешки —
	като на древния Меркурий…
	Но прави и такива грешки
	съдбата, тази стара фурия!

	А над сърцето, съкаш въглен
	тежи и сладко ме гори
	от тази сутрин джебът пълен.
	Но вие мислите — пари?
	Не… две-три златни нейни думи —
	единствени на този свят.

	Не съм пиян, не съм безумен —
	от всички днес съм най-богат,
	от всички днес съм най-щастлив!
	И затова не както вчера
	е днес, а — ново и красиво.
	Какво, че в стаята треперех
	от студ като във мавзолей,
	а печката е само паметник
	от дни, когато огън тлеел е?
	Какво, че в шкафчето врабче
	не би намерило парченце
	глада си птичи да насити?
	О, всичко тук е относително!…

	Звънят трамваи, тичат хора,
	реват, фучат автомобили,
	крещи подире ми шофьор:
	Пиян ли, глух ли си?

	— Но, мили,
	на този свят, така прекрасен
	и всеки ден тъй чудно нов,
	кажи, не е ли все едно
	от що ще бъдеме прегазени —
	от трен, трамвай, автомобил
	или — от някоя любов?
P$
