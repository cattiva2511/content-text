P>
	Потъват в тихите води основите, от влагата зелени,
	и маршът на годините е мраморните стъпала изтрил,
	но името му ще пребъде — сплетено със името на гения,
	тук някога живял и страдал, и се веселил.

	Отеквали и глъхнели неравните му стъпки, отразени
	във тези зали мраморни, окичени по стар ломбардски стил,
	и привечер на тесния балкон белеел с гордо примирение,
	към север устремен, изваяният му профил.

	А долу са минавали една след друга черните гондоли
	и често се повдигал крайчеца на златотканните реси
	и бяла лилийна ръка проблясвала заголена,

	и не една венецианка със златистоогненни коси,
	прекрасна, мамела към приказната нощ загадъчния лорд,
	изгнаника, разочарования Чайлд Харолд.
P$
