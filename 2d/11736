P>
	Когато приближавате, дъхът ви развълнувано замира:
	великолепния дворец — съдбата него бе избрала
	за смъртно ложе на безсмъртния творец на „Парсифала“,
	и тук, из тази зала, погледът прощален се е взирал!

	Какво е виждал в оня час? Каква мелодия е свирела?
	Дали в пожара на захождащото слънце са играли
	по тъмните прозорци и стени виденията засияли
	на хора-богове, които вечно се загубват и се дирят?

	Зиглинда златокъдра ли — запяла песента на пролетта,
	или Брунхилда плачеща — загубила божествената сила?
	Венерината пещера — или пък чашата сияеща на Грал?

	А може би очите му, прощавайки се със света,
	са дирели Байрон и зеленеещия парк на стихналата вила,
	„последното си място за почивка“ дето бе избрал…
P$
