P>
	когато зачена идеите си
	от нищото
	когато снеса думите си
	от нищото
	когато покълна от текста си
	когато се излюпя от творбата си
	тогава ще израсте името ми
	от нищото
	тогава в deLIREium
	ще раздавам плодовете си
	ще разпадам егото си
	ще се клонирам
	ще играя commedia dell’arte или театър на абсурда
	ще разпръсквам семена кълнове и спори
	ще разрушавам структурата на съзнанието си
	ще заключвам тайните си в кули
	ще окопая себе си в крепости
	ще боядисвам брадата си в синьо
	ще обличам новите дрехи на царя
	ще скривам името си като Румпълщилтскин
	ще съм риба която мечтае да стане човек
	ще съм човек който мечтае да стане дърво
	ще се вкоренявам надълбоко в себе си
	ще се задълбавам в телесното
	ще плувам в еротика в готика в романс в транс ще потъвам
	ще преодолявам кръговете на годините
	ще свивам гнезда ще дълбая хралупи
	ще излитат птици от короната ми
	кондори корморани свраки гарги гарвани и врани
	кукувици кукумявки кълвачи и колибри
	сокол орел и ястреб ще излитат
	ще излитат делфини слонове и носорози
	ще се разтягат безкрайни монолози
	ще се протягат безбройните ми клони
	накрая сам ще отсека стеблото си
	ще останат корените ми
	ще останат кръв кости кожа коса и кора
	ще окапат всички листа клети клетки и гениални гени
	виртуални вируси ще плъзнат
	ще се превърна в хартия
	ще вляза в хиляди чужди глави
	ще се препарирам на празния лист
	завинаги
	защото почеркът дълбае белег че си бил
P$
