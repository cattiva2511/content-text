P>
	Като зрънце,
	като просено зрънце,
	от крилатия вятър посято,
	тя пониква несетно в душата
	и пораства, класи и узрява.

		Като птичка,
	като мъничка птичка,
	през морета от юг долетяла,
	във сърцето невинно заспало,
	тя си свива гнездо и запява.

		Като слънце,
	като божие слънце,
	над живота ни кратък и беден,
	и дори над деня ни последен
	тя изгрява — греховна и свята.

		Като песен,
	като майчина песен,
	ненадейно в чужбина дочута,
	поразява беглеца залутан —
	любовта — съвестта на земята.
P$
