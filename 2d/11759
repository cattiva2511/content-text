P>
	Денят е дълъг, тих, неизчерпаем —
	като в сърцето ми към тебе обичта,
	като полето, чезнещо в безкрая.

	Далеч от грижите и от света,
	сама съм сякаш лес, над който е валяло,
	и езеро, през утрин засияло.

	Душата, пълна с мед и аромат,
	като пчела се вечер упоена връща
	и всеки храст и цвят й е познат.

	А през деня притихналата къща,
	заспала в мрежата на лятната омара,
	един след друг прозорците разтваря

	и диша този лъх неуловим
	на ягоди, на мащерка и на сено,
	за който в градовете се топим.

	И аз усещам живото звено
	на обичта в света, обгърнало ни двама
	над всякаква тревога и измама.
P$
