P>
	Каква тревога в тази ветровита нощ души?
	Защо така се люшкат голите тополи?
	Какво се кърши и събаря, и руши,
	и кой тъй охка, плаче и се моли,
	за миг замлъкне и застене пак.
	Наблизо тука някой ли умира?
	Защо гората се заканва като враг
	и Орион блести над нас като секира?

	В такава нощ, навярно, заговорниците бдят,
	неугасимите пожари се разгарят,
	самоубийците решават своя път…
	— Какво се взира той? Защо не кара —
	пропяха вече третите петли!
	Как свири вятъра в жиците… Почакай!
	Защо пръхтят конете, сепнати и зли,
	какъв е този вик, преследва ли ни някой? —

	Но аз не съм принцеса, ти — владетел и деспот,
	не искаме ни скиптри, ни корони,
	не ни тежи греха за ничий взет живот,
	не носим царски хрисовул — не гоним
	и никому не ще мъстим в света…

	Ний тръгнахме, с очи разтворени и влажни,
	да уловиме — сянката на любовта,
	да спрем — на щастието кулите миражни!
P$
