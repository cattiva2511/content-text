P>
	Вземи ме, лодкарьо, в своята ладия лека,
	която безшумно цепи вълните смолни
	и сякаш проправя оттук до небето пътека,
	и сякаш се гони с чайките смели и волни.

	Когато излезем от залива, там на открито,
	и капки солени пръснат нашите устни,
	и вятърът южен надуе платната развити,
	и лодката бяла магьосана в път се впусне —

	тогава, лодкарьо, аз ще запея песен,
	нечувана песен — за моята малка родина,
	чието е име — облак над мене надвесен,
	чиято е песен — за мене мед и вино!

	Че пеят по жетва, пеят моми тъмнооки,
	момци ги припяват и вечер край порти причакват,
	и пеят по сватби, седенки в нощи дълбоки,
	и майки пеят — пеят, когато оплакват.

	О, песен такава — злокобно, сподавено-тиха,
	не си още чувал и може би никъде няма,
	защото и няма народ с орисия по-лиха
	и с мъка по-тежка, и с воля — безропотно няма.

	У нас планините лете не губят снега си,
	морето е малко, но име носи — Черно,
	и върхът е Черен, вечно сърдит и свъсен,
	и черна земята — плодна, но тъжна безмерно.

	Вземи ми, лодкарьо, в своята ладия лека,
	която не плашат вълните пенни и смолни,
	по тях да направим една безкрайна пътека —
	да стигнем небето, да стигнем чайките волни.
P$
