P>
	Пусто-опустяло,
	да му се не види,
	все на мене сипят
	всичките обиди!

	Все съм крив за нещо
	и на зло налитам,
	а пък тъй съм кротък
	и за всичко питам!

	Гърнето разляло
	млякото в долапа,
	сладкото самичко
	снощи се излапа.

	Гвоздеят разкъсал
	новите ми гащи,
	аз съм бил научил
	котката да дращи.

	Дето си строшила
	баба очилата —
	аз съм й ги сложил
	скришом под кревата.

	Пусто-опустяло,
	да му се не види,
	аз ли ще преглъщам
	всичките обиди?
P$
