P>
	В топлата уханна вечер някой
	бодро и унесено върви
	в пътя, що протича като мляко
	сред неокосените треви.

	Сякаш в пътя млечен в небесата
	тръгнал сред безчислени звезди —
	блъскат се светулки във косата му,
	бляскат по нозете и гърдите.

	Той върви и вече го обръща
	нощната нахлула тъмнина,
	но в полето се съзира къщата
	и в прозорците й — светлина.

	И пред него засиява цялата
	необхватна лунна равнина,
	в пазвата си приютила бялата
	къща на мечтите и съня.

	И от него се отърсват скоро —
	както от обущата прахът —
	градската неволя, труд, умора
	и пред утрешния ден страхът.

	И със него в къщи влиза младост,
	ведрина, покой и звезден зрак
	през вратата, чакаща го радостно,
	през нагретия от слънце праг.

	Спират вън, заключени, безгласни,
	хищниците-грижи на света —
	птичката на неговото щастие,
	вътре пееща, да не смутят.
P$
