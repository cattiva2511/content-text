P>
	Изправена до малката врата
	като огромен знак на удивление
	пред пътя, виещ се в безкрайността,
	пред неизгледното поле зелено —

	тополата пронизва небосклона.
	Аз знам — когато в нейното подножие
	отметне сянката една колона
	и слънцето глава зад нея сложи,

	тогава там тръбите затръбяват —
	в града и хилядите морни тръгват
	да дирят отдих и забрава,
	умората и грижата изтръгващи.

	Тогава ти повдигаш отмалял
	чело от своя труд и в твойта мисъл
	аз оживявам
	пак — и оня бял,
	извиващ път към мене те пониса.

	И аз запявам. Искам тоя свят
	с възторжената песен да изпълня.
	Да бъде с нея пътя ти залят,
	като река към мен да носи чълна ти.

	Да бъде искам слънце и луна,
	за да изпълвам нощите и дните ти
	с неугасима, жива светлина —
	от дълбините долу — до зенита!
P$
