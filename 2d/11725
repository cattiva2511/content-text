P>
	Един след друг се нижат дните —
	един от друг все по-безлюдни, —
	и все по-ниско на везните
	натегва черното им блюдо.

	Понякога, но все по-рядко,
	проблесне лъч, небето синьо
	се отрази в морето гладко
	и загори като светиня —
	далече — прежната надежда.

	Но то е миг, и дваж по-черна
	над тебе вечерта се свежда,
	и по-горчива и безмерна
	невярата те обладава.

	И ти замахваш и прокуждаш
	дори и спомена тогава,
	и всички вече са ти чужди,
			дори и братът,
			и сестрата…
P$
