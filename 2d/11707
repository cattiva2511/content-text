P>
	Вечернице-предвестнице, вечернице-царице,
	кандило пред всевечния иконостас,
	една сълза от Богородичните ресници
	отронена в светия жертвен час
						— вечернице-сестрице!

	Видя ли ни, когато спря тогава над нивята,
	и чу ли как се врекох негова да съм? —
	Полюшнаха се класовете в пролетния вятър
	и прокънтя в небето първи гръм.

	И ето те сега на хоризонта пак изгряла —
	в съдбовните ми дни, ти, неотлъчен знак.
	Изгрей сега, предвестнице — над нашата раздяла,
	над пътя и над бягащия влак…
P$
