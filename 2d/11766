P>
	По топлите дюни полека назад се завръщаш.
	На устните носиш вкуса на лазура и вятъра,
	в ушите ти бие морето, очите поглъщат
	червеното вино на залеза, пищно разлято.

	Това е прекрасната вечер на този прекрасен,
	отиващ си ден. — Не, това е вълшебно начало
	на идеща приказна нощ — а така е прекрасен
	живота, когато сърцето е радост огряла.

	И малкия, стар, полусрутен градец оживява
	във своето древно величие… Ето, гемия
	с болярска корона към тихия бряг приближава.
	В четиресет църкви камбаните почват да бият.

	О, може би ти си онази болярка-отшелница,
	заточена тук зарад обич към мъж-друговерец.
	А може би всичко е сън. — И крилатата мелница
	крилата на твоите сънища днес е разперила…
P$
