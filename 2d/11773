P>
	Коя си — спътник вечен — мъж или жена?
	Мой враг ли си или приятел неизменен?
	Различна си и всякога една —
	ти — неразлъчна вяра ли, или съмнение?

	В петното слънчево на срещната стена,
	в зори се вдигаш с мен заруменена
	и удължена в лампената светлина
	среднощ като съпруга лягаш с мене.

	Вървя ли, винаги ме следващ към деня
	и винаги ме водиш към нощта —
	привърженица на живота и съня.

	Коя си — любовта, съдбата, съвестта?
	Кога умра, дали ще легнеш с мене в гроба —
	като вдовица древна — и прокоба?
P$
