P>
#	1
	ЧУДНИ ВЕЧЕРИ във Викърче, когато
	селската камбана звучно отзвънява
	и бучи призивно пълноводна Сава —
	майка, мащеха и дойка на полята.

	Плахо пламват първи светлинки в къщята,
	хълмове се изострят, потъмняват
	и вечерницата ярко заблестява
	над Триглава, издигнал лоб в далечината.

	Бди той мъдро над прекрасната Словения —
	залюляла в скутовете си зелени
	първа рожба — радост в бури и неволи.

	Бди и бащиното му благословение
	прозвъняват всички църквици, проболи
	с тънки шипове небето на Словения.

#	2
	ОТ ВРЪХ НА ВРЪХ, от хълм на хълм, от дол на дол
	откликва се вечерен звън стогласно
	в безбрежността на тази вечер ясна,
	в която всеки шум и глъч би бил разкол.

	От връх на връх, от хълм на хълм, от дол на дол
	вървим, вървим и гледаме прехласнато
	огньовете на залеза, що гасне,
	разперил над Триглав коралов ореол.

	И там, от хълм на хълм, от връх на връх, в забрава,
	с издигнати, просветнали чела,
	една безкрайна върволица преминава.

	Един народ смирен, израсъл в теглила,
	с една съдба, немайчински корава,
	дълбае в хребета гранитен — стъпала!

#	3
	И АЙДАТА ПОЖЪНАХА, откараха. Покорен
	опъна кърът нови, тъмно-писани кенари.
	В една нощ само побеля Триглав и се затвори,
	и лумнаха в горите жълтоалени пожари.

	Ти, мой зелен оазис на безгрижност и отмора,
	вий, гостолюбни хора, тихи, предани другари,
	вий върнахте ми пак съня, звездите и простора
	след толкова беди, що лиха орис ми стовари.

	Но дните се изнизват, скъсан наниз в мойте пръсти,
	и утре мен не ще ме има вече в тази къща,
	но този път, под сянката на тези клони гъсти.

	Ще ида там — де спомените чакат, черни кръстове
	с разтворени ръце, и грижата е вечно съща, —
	отдето бягам — и където винаги се връщам!
P$
