P>
	Избухна вятъра на младостта,
	наду
	платната,
	понесе по мътната вода на Дунава
	— нагоре —
	против течението на света.
	И пълноводието на страстта
	заля съмненията,
	и моята душа се пак разтвори
	за светлината.

	Като факир
	засвири флейтата на любовта
	и усмири
	отровните змии на мисълта
	и угризенията
	и ги превърна на венци от цвете,
	изплетени
	пред твоите нозе.

	Заспете,
		слепи прилепи на самотата,
			долитнали в ноща.
	Заспете,
		вълци-хищници на бедността,
			издебнали в мъглата.
	Заспете, грижи,
		лепкави влечуги черноземни,
			в студенокръвните си лапи взели
				и обичта към ближния.

	Това е песента на птичката, запяла
	в разцъфналия храст,
	и екналия рев на лъва, разлюлял
	тропическия лес.
	Това са дивните извивки на кавала
	под клонестия брест
	и истинския глас на всекиго от нас,
	поне веднъж в света
	— това е любовта!
P$
