P>
	В този век на бетона, машините и радиото,
	на главоломните рушения и луди дирения,
	на хаоса и неизбистреното утре,

	в тази страна — праг между Изтока и Запада,
	кръговрат на войни и бедствия,
	дето хората живеят за кора хляб и педя земя,

	какво е нашата безполезна лирика, мои братя?
	— Жалкия вой на бездомните псета към луната…

	Така и ние ще издъхнем някоя нощ прокълнати
	и ще ни смете на утрото автоматичната метла,
	когато ранните петли пробудят градове и села…

	Но криви ли сме ние, че сме родени не вчера или утре — а днес,
	не под западните сини светлини на живака,
	не под екзотичните лъчи на тропика на Рака —
	а тук, дето всички ветрове платната ни надуват
	и се кръстосват разноцветни знамена?

	Криви ли сме, че в нашата балканска кръв плуват
	белите атоми на славянския сантиментализъм
	и червените — на примитивните татарски племена?

	Ето: ние сънуваме милионнотонните транзатлантически параходи
	и океанските пълноводия.
					Тачим
	стоетажните нюйоркски небостъргачи.
	Мечтаем под песента на аеропланните перки,
	танцуваме в ритъма на запалените мотори,
	пред отворените предаватели вдъхновено говорим —
	и заспиваме под успокоителните „ОК“,
	идещи от австралийските колонии…

	Но в устата си усещаме още вкуса на дивия лов
	и аромата на горска мед.
	Душата ни се отваря в топлите нощи по сенокос,
	изпразненото ни сърце намира още мъка за изгубената любов,

	когато — друсани по неравния планински път,
	под едрите юлски звезди,
	сред светулките и пеещите щурци
	и уханията на зрелите полски треви —
	отиваме към шумящите балкански гори,
	към поваления селски плет,
	да излеем умората си в тихия бащин кът
	и скръбта си в топлия майчин скут…

	И ето защо казвам: — Ще умра доволна и без болка,
	ако успея, като жена и поетка,
	да разкрия пред света сърцето си, поне толкова,
	колкото младото жълто канарче в телената клетка
	над главата ми в ресторанта,
	в паузите, когато си почива джазбанда!…
P$
