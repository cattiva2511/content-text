P>
	Отделно от моето, твоето време затече.
	По него понесе се твоята ладия бяла.
	А моите кораби спряха недвижни, далече,
	в мъгливата шир, дето фар не е никога пален.

	Какво съм за тебе? Какво е любов? И измама?
	Попътния вятър отвя мисълта ти за мене.
	От дните, които над мене стовариха камък,
	ти бягаш, ти дириш утеха, покой, развлечение…

	Не те обвинявам. И няма какво да прощавам.
	Аз стигнах до оня велик океан баснословен —
	онуй равнодушие, — дето се всичко удавя:
	всяко вълнение, всяко страдание ново.
P$
