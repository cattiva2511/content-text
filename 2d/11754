P>
	Тук лаврите не са пет-шест изсъхнали листенца,
	окичили като на смях челото на поета —
	издъхнал мъченически от глад и от несрета —
	с недоумение извърнал към света гледеца си.

	Тук лаврите са пищно зеленеещи дървета,
	шумящи весело, люлени леко от ветреца.
	Росата утринна им е окъпала венеца
	и всеки клон и лист, облян в лъчи, трепти и свети.

	Шуми, море! Тук есента е сякаш млада пролет
	и слънце грее, и животът радостно зове,
	и минаретата с протегнати ръце се молят.

	И вий шумете, живи лаври, росни лесове!
	Шумете днес, когато гледам и вървя на воля,
	а не — когато вечността вледена ме скове…
P$
