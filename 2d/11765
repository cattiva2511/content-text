P>
	И пак, догарящ, отмалял, денят увисна
	на тъмните криле на вятърната мелница.
	Като вълна вечерната прохлада писна
	челата на рибарите и бедните преселници.

	Животът някъде върви с железни стъпки
	и с главоломен устрем. Някъде събития
	връхлитат и бушуват. Хиляди претъпкани
	съдби човешки и народи вихъра помита.

	Тук само ехото едва-едва достига
	като притихнал морски шум, или пък вечен
	моряшки разговор, след някакво пристигане,
	за бури и за корабокрушения далечни.

	И тези бедни, прости хорица, откъснати
	от оня свят кипящ, оставени на божиите
	ръце, без ропот кърпят мрежите си скъсани
	и щом са сити — мирен е животът и несложен…
P$
