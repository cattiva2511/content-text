P>
	Във тази стая — тясна, тъмна, ниска
	умирам от неизцерима рана,
	че аз не съм възлюбена и близка,
	ни чакана от някого, ни звана.

	А искам само, само да обичам,
	жадувам искроструйно, светло вино;
	от всяка тъмна мисъл се отричам,
	край своя враг беззлобно ще отмина.

	И искам щедро, волно да отдавам
	това, що в мен гори, трепти и пее,
	и в пищни празненства да разлюлявам
	над скъпи гости звънки полилеи.

	Че мойта младост, огнено пламтяща,
	и моята душа на чучулига,
	и моето сърце животрептящо —
	като вихрушка над света ме вдигат.
P$
