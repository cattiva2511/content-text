P>
#	1
	ОБИЧАМ ТВОИТЕ безбройни сиви улици,
	през вековете оцелели тъмни къщи
	и кафенетата с космополитна пъстра публика,
	и твоя дъжд, и замъгленото небе намръщено.

	Да гледам привечер, на Pont des arts поспряла,
	новлеклите се черни шлепове по Сена,
	Cite-то, като кораб над водите нос подало,
	готово сякаш всеки миг да тръгне по течението.

	Да скитам без посока, чужда и далечна,
	залутана из непознатите квартали,
	или от някоя тераса да погледам вечер
	реката на тълпата, булевардите заляла.

	Далеч от тебе, изведнъж настъпват мигове —
	зачезвам твоя дим бензинов да подишам
	и болна от носталгия, се вдигам и пристигам
	като в родина, може би от друг живот предишен.

	— Париж, огромен паяк, спрял се неподвижно,
	заметнал тънката си мрежа над земята,
	стоиш и чакаш — жертвите отвсякъде прииждат,
	изсмукваш им кръвта и непотребни, ги замяташ!

#	2
	ИЗПРАШЕН, УМОРЕН, сразен — денят си отминава.
	Над Сена тамян кадят издъхнатите пари.
	Спусни се нощ, желана нощ за отдих и забрава!
	Разкрий, Париж, магеснико, вълшебствата си стари!

	Дали са те в тълпите ти и вечната им врява,
	или в безчетните стрелки и релсите по гарите,
	или в кортежа от коли, които префучават
	сред феерични светлини, реклами и пожари…

	Не знам, но ето ме, дойдох и цяла ти се давам:
	опий ме с гъстите вина и тайни заклинания,
	приспи ме, потопи ме там — във купела оловен,

	във който много за живот и помен си кръщавал,
	о, много като мен, дошли през бури, океани,
	за да изчезнат в твойта паст… и се родят отново!

#	3
	НЕ ЩЕ ЗАБРАВЯ през тази юлска привечер
	и тази странна песен на гърбушката.

	Неделен ден. Аз гледам през прозореца разтворен
	как над града се спущат синкави мъгли,
	дърветата в Jardin des plantes се вият чак до корена
	и всеки миг дъждът ще завали.

	Подгонени от него, минувачите —
	жени, мъже, — работници от тоя стар квартал,
	припряно стъпките си ускоряват
	и малко весели след празничния излет,
	за който седем дена са мечтали,
	прибират се към домовете пусти,
	за да изпълнят утре рано пак метрото,
	понесло ги към фабричните устия…

	И изведнъж, сред тихата вечерна улица,
	с треторазредни и съмнителни хотели,
	затремоляват тънки струни телени,
	извива и се носи топъл женски глас:
	една мелодия, банална и позната
	(във някое монмартърско ревю навярно пята),
	неузнаваемо преобразена в този час,
	като детински плач в небето се издига.
	На кръстопътя долу, с восъчно лице,
	с дебела черна плитка на тила прибрана
	и с мандолина във ръцете,
	гърбушка малка, ни жена, нито дете,
	посред тълпа с разкрити дъждобрани —
	като огромни черни гъби под дъжда поникнали —
	стои и пее, на дъжда и хората привикнала,
	а черната тълпа наоколо расте.

	Аз слушам дръзките слова на песента,
	трогателно невинни в нейната уста,
	и мисля: страшен дял от болката в света безмерен,
	обида божа и човешко примирение,
	една съдба, едни неотменими скърби
	са скрити в тази млада детска гърбица…

#	4
	ВЕЧЕР ТИХА, необикновена.
	Друг е сякаш тази нощ Париж.
	Забрави тъги и грижи, виж
	разноцветните огньове в Сена.

	Виж по авенюто как прелитат
	занемели — тихо, без сигнал
	и изчезват там, към Etoile,
	сякаш черни прилепи — колите.

	Мигом осветени зад стъклата,
	мяркат се усмихнати жени,
	а по тях горят звезди, луни —
	малки двойници на светилата.

	Радвай се на този миг неведом —
	много ли са земните ти дни?
	Обърни се вляво, погледни:
	щастието може би е редом.

	Усмихни се с вярваща усмивка,
	пресегни със даваща ръка —
	ще намериш може би така
	дирената радост и почивка.

	Да изчезнат прежните години —
	тъмни сенки в минатия път —
	че сега е пролет и цъфтят
	пищни тюйлерийските градини.

#	5
	КОГАТО В ПОЛУНОЩ несетно загаснат градските огньове,
	на Sacre-coeur звездата бяла, на Айфел мълниите ярки,
	затихне вечната Мадлена — и над града забди отново
	сама света Женевиева, сред мъртвите царици в парка…

	Когато сякаш в лабиринти потънат сънени тълпите,
	спрат бесните автомобили, последното метро замине
	и дневният западал прах — със мириса на дим наситен,
	напудри статуите бледи по улиците и градините…

	Мъглата влажна, сякаш гъба, попие светлите реклами,
	изтекъл, спре потокът черен по Елисейските полета,
	угаснат ярките витрини като миражи и измами
	и само светещи останат тук-там всенощни кафенета…

	Когато даже портиера най-после сън дълбок обхване —
	дослушал стъпките последни, преминали по коридора —
	и като стар домашен плъх, едва изпъплал до тавана,
	заспи там, никому ненужен до сутринта, и аснасьора…

	Тогава ти, сърце, събрало като във фокус чудодеен
	гнета, шума, лъчите остри на този град хилядоцветен —
	ще доловиш ли топла дума, усмивка или песнопеене,
	като утеха и надежда в съня ти кротко да засвети?
P$
