P>
	Пред малкото креватче на колене
	тя трети ден, немигнала, се моли
	и бавно гълта сълзите солени.

	Едничкият й син е тежко болен
	и само нишка го дели от края —
	а долу другите деца играят

	и слънцето в прозореца поглежда,
	и дюлята подава пълни клони,
	но той е ням и сляп, и безнадежден…

	През първий ден към старата икона
	мълвеше тя, прекръствайки се мигом:
	„Върни детето ми, от смърт спаси го.“

	През вторият, очите без да снема,
	се молеше, от скръб обезумяла:
	„Вземи живота ми — и дай го нему.“

	А днес на третия, едва прозряла,
	тя рече мъдро: „Майко свята, стига,
	вземи го, но от мъките спаси го.“

	И стана чудо: мина малък пламък,
	детето мръдна устни загорели
	и промълви полека: „Хлебец, мамо!“
P$
