P>
#	1
	ТИ БИВАШЕ БЕЗБУРНО, светло, бисерно — когато
	през утрините на това далечно лято,
	събудена от крясъка на чайките, по покривите кацащи, —
	от уличните продавачи,
	или пък от сирената провлачена
	на параход, пристигнал в тихото пристанище, —
	очи отварях и те гледах, без да стана,
	като картина, в правоъгълника на прозореца ми прикована.

	Обичах въздуха ти, влажен, остър и солен,
	със мириса на риба и на водорасли напоен.
	Лежех на пясъка под слънцето, додето
	червени кръгове пред погледа ми заиграваха.
	Не мислех. Не желаех нищо повече, но ето —
	на хоризонта малък дим от параход минаващ
	разкъса сънното спокойствие веднаж
	и вниза първия кинжал в сърцето ми —
	копнежа за далечните морета,
	за пътищата, режещи нашир земята и надлъж,
	за материците и островите — за света —
	прашинка пред вселената и вечността,
	но вечност непостижна и вселена тук, за мене.
	О, тези утрини! И тези сънища, и тази жажда
	да бъдеш вечно млад, безгрижен и свободен,
	които слънцето, водата, въздуха ти, Черноморие, пораждат
	и като бели пари над света разнася вятърът безреден…

#	2
	КОГАТО СЕ ПЛАКНЕШ, спокойно и светло огряно
	и златния пясък обливаш с елмазена влага,
	и мълком пред своята горда възлюбена слагаш
	венци-водорасли и бели огърлици пяна…

	Когато разстилаш — със сребърни чайки обшита —
	атлазната мантия, снела цвета на небето,
	и сякаш примамваш, от сладостна нега обзето,
	към своята светла безкрайност, гальовно разкрита.

	Тогава обичам — люляна над твоята бездна,
	във лодката гърбом да легна, очи да притворя,
	да сещам през клепките слънцето някъде горе
	и в лека забрава потънала, в сън да изчезна.

	Но после, когато бучащо и гневно се мяташ
	и с ярост подронваш крайбрежните черни скали,
	и сякаш във своята паст да погълнеш земята,
	съзвало си всички стихии, страхотни и зли…

	Когато, изплашени, чайките бягат високо
	и някъде в мрака сирени злокобно зоват,
	и малките лодки рибарски в измамна посока
	се блъскат и тънат без помощ, без вест и без път,

	тогава в мен пламва безшумната жажда на риска —
	със своите мънички сили да вляза в борба
	и с дръзко разкрити очи да те гледам отблизко —
	тъй както се вглеждам и боря със свойта съдба!

#	3
	КЪМ ХОРИЗОНТА — светъл и свободен —
	отплава, а след него в залива остана бяла диря.
	В това пристанище минават малко параходи,
	сирени рядко свирят,
	стихията на мощния трафик тук не кипи
	и кеят не гъмжи от блъскащи се хора и тълпи.

	Аз мисля за световните пристанища големи,
	отдето параходите преокеански път поемат,
	понесли баснословни стоки или пасажери
	— и бедни емигранти, и милионери, —
	едните тръгнали към новите земи злато да дирят,
	а другите да го пилеят — в старите.
	На тези кораби, като на някакви чудовищни кантари,
	световните блага се балансират.

	Аз мисля още за тези млади хора,
	изпити от копнеж и умора
	в големите задушни градове,
	които тайна страст — морето и далечността — зове.
	Завърнали се вечер в къщи
	след фабрики, училища и канцеларии,
	те скришом стари атласи разгръщат
	и тръгват мислено —
	към разните пристанища и гари,
	към свежите зелени острони на Океания,
	към всички градове,
	където няма да отидат никога,
	и шепнат като влюбени магнитните названия:
	Бомбай, Сидней, Панама, Порто Рико…

#	4
	АКО НЕ БЯХ ЖЕНА, бих всичко тук оставила
	и тръгнала бих в тези тежки дни
	към нов живот, под градуса на нови ширини.
	Бих служила на някой параход, що плава
	сред континентите като подвижен малък свят,
	кръстосващ океанските простори
	под небосклон, с тропически съзвездия обсят,
	и всеки ден меняващи се климати и фауни, и флори…

	Бих може би била далече някъде сега,
	в незнаен залив котва хвърлила,
	на разноземни знамена сред пъстрата дъга,
	под слънце, що като жарава европейската ми кожа пърли.

	Дорде товарят в тъмните хамбари
	кафе, памук, банани или вълна,
	които западните столици като лами безследно ще погълнат —
	без близки, без познати, без другари,
	по улиците на пристанищния град бих скитала,
	загубена срез разнокожите му жители,
	тело между телата на тълпата,
	заляла булеварди, тротоари,
	сред чужди — чужда, непозната.

	Бих влязла вечерта в моряшки бар на кея,
	де въздухът е гъст и син от сънища и дим,
	да виещета се от страст хармоника зове и пее
	и бляска през стъклото фар неуловим.

	Там пила бих наздравица с моряци непознати
	и стискала им бих ръцете силни и корави
	като на истински приятели и братя
				— до новото отплаване!

#	5
	КАТО СЪРМЕНА МРЕЖА на някой невидим рибар,
	маранята на юли трепти над морето.
	Твоят поглед е пак устремен, просветлен, лъчезарен,
	в него блика и свети сърцето съгрето.

	Като риби игарещи — люспести, ситни вълни
	се надбягват, догонват и бляскат преплетени.
	Един бял албатрос отлетя подир тях в далнините —
	отлетя твоя поглед, разперил криле.

	Към кои ширини, към кой бряг и към кой океан
	твоя скитнишки дух неспокоен избяга?
	Има слънце тропическо в твоите пори набрано
	и по устните сол, и в косите ти влага…
P$
