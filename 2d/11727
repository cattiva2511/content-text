P>
	Ти искаше да бъдеш волна и сама,
	да нямаш родни връзки, свиден кът,
	да скиташ с вятъра по цялата земя,
	да не поглеждаш минатия път.

	Ти искаше от недостигнат връх
	света да видиш долу — дребен, уморен, —
	да вкусиш острия, пронизващ лъх
	на най-далечното, неминато море.

	Ти искаше живота ти да бъде сън,
	родина — целия разтворен свят,
	а вложи всичко — свят, живот и сън —
	в две топли устни, в две очи с променлив цвят.
P$
