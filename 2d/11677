P>
	Дълго през дългата зима ний предохме,
	седнали в тъмния кът.
	През одимени прозорчета гледахме
	вън оснежения път.

	И във душата ни смътно възставаше
	властен копнеж за простор,
	но непрозирна мъгла затъмняваше
	скъдния наш кръгозор.

	Зимата мина, към север прокудена,
	с бури и тежки мъгли.
	Трепна земята, несетно пробудена,
	звънна и рояк пчели.

	В росни зори ние рано се дигнахме,
	с бликаща младост в сърце,
	първи на чистият извор пристигнахме
	с блеснали менци в ръце.

	Вятърът волен далеко понесъл е
	нашите песни и смях…
	Песни ликуващи, ведри и весели —
	цялата младост е в тях!
P$
