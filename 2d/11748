P>
	Нека ме шибат и брулят неверните бури,
	нека ми съскат отровните, лепкави грижи,
	нека месата ми късат безумните фурии,
	хищни чакали кръвта ми пролята да лижат…

	Ти само, огън, горящ в моя дух, не загасвай,
	ти само, извор, клокочещ в сърцето, не спирай,
	ти само, обич, която мистично опасваш
	моя живот — до последния миг не умирай!

	Що са онези, които сега слепешката
	моите дни на света преброени скъсяват? —
	Бъдните дни, с неоменната своя разплата,
	тяхната пръст ще затъпчат в безмълвна забрава.

	Ти, огън мой, ще гориш и след мен в духовете,
	ти, извор живе клокочиш в сърцата без грях,
	ти, моя обич, в очите младежки ще светиш,
	с техните устни ще пееш — и аз ще съм в тях!
P$
