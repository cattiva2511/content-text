P>
	Ето ръцете — с блестящо-прозирната кожа,
	с тънката, нежно синееща мрежа на вените, —
	меките, топли, магнитни ръце — обожавани,
	с толкова шепоти плахи и жарки желания,
	с толкова топли сърца в тях туптящи положени —
	сякаш ръце чудотворни на древна икона
	(както ония, в сребро що облича народът,
	своята вяра, съдба и живот в тях положил).

	Нявга се вдигаха — лилии бели към слънцето,
	клюмваха после, обрулени клони под бурите,
	тези ръце — те познаха трудът и умората,
	тежкото блюдо и знойния плод на живота,
	топлата, кръвна, света материнска прегръдка,
	страшния, леден досег до любимия мъртъв…

	Тези ръце — те държеха невидими тайнство,
	тънките пръсти завързваха пламенни възли —
	нявга на тях се любовните пръстени нижеха,
	сякаш неземно-горящи, мистични звена.
	Ето ръцете, в чиято верига трептяща
	бягство не жаждаха, волност затрита не диреха…

	Днес те са скръстени, тъй безразлично спокойни,
	тъй безразлично самотни и толкова празни,
	празни от зло и добро, от тъги и радости.
	Тъй ще заминат, самотни, безпомощни, празни
	там, дето никой от нас не е нищо занесъл.
P$
