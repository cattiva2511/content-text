P>
#	1
	ПАК ПРИСТЪПЯШ, пак си тук, на прага,
	тайнствена, забулена жена,
	чийто поглед вечността досяга
	и гори с незнайна светлина.

	Що покрива твойто покривало,
	що ни сочат твоите ръце?

	В щастие и обич засияло,
	жаждано, сънувано лице,
	и извил нагоре в далнината
	под звезди, които в сън горят,
	към разтворените двери на зората,
	нашият безспир възхождащ път?…

	Ето, пак, отрудени, грижовни,
	тази вечер ставаме деца —
	вярваме в измамите световни,
	чакаме с разтворени сърца.

#	2
	КЪМ ТЕБ НЕ СОЧИ пътя ни стрелка, нито компас,
	не води нито праг изтрит, нито врата.
	Къде е твоето начало? Кой е твоят час?
	Дали си бил? Ще дойдеш ли ти пак в света?

	Към твоят образ милионите очи са впити
	с молба, закана или ропот мълчалив.
	От тебе чакат: гладният — да го наситиш,
	нещастният — да го направиш ти щастлив.

	Дали като безбурен изгрев ще огрееш ти,
	или ще гръмнеш над света като снаряд,
	не знаем, но с надежда в теб сърцето ни тупти —
	ден утрешен, ден чакан — вечно нов и млад!

#	3
	ТИ НЯМА ДА ИЗГРЕЕШ ГОРЕ сред звездите,
	като светия дух да слезеш над главите ни.
	Ти нямаш име, нямаш облик, място, време,
	неуловимо е развихреното стреме
	на устремената ти колесница огнена.
	И кой — бил верующ, неверник, брат и враг —
	би смял да каже, че в живота си е смогнал
	да стигне или спре неспирния ти бяг?

	По този път и нашите бащи са вчера
	вървели с пламъка свещен да те намерят.
	И знаем — няма да изгрееш сред звездите,
	като светия дух да слезеш над главите ни.
	Сами тук долу трябва да те създадем —
	с ръцете си, с духа си, с наша кръв и плът —
	и в твое име да живеем и да мрем,
	но да пробием, бъдеще, за тебе път!
P$
