P>
	не очите са важни а тялото
	оловнотежко закотвено
	насред буря в бутилка
	размеква се
	разтича се
	разпада се
	после се събира
	като кал като глина
	се смесва омесва
	размива
	затрива
	изтрива
	в другото тяло

	когато Тя спи
	когато вретената горят

	и двете тела са едно
	те се поемат един друг
	и се сливат и се търсят един друг
	в себе си и в другия
	забравят се и се преоткриват
	загубват се в теорията
	какво трябва да бъде
	вътре докато избягат от плътта си
	докато разкрият гениалните си гени
	докато разголят безсрамно клетките си и ги разпратят във всичките непознати посоки на нищото
	докато удавят себе си и другите в жаждата в надеждата си
	докато спрат да мислят с тела
	докато започнат да говорят с очи

	и твоите очи са вече мои очи
	и моите очи са вече твои очи

	дотогава те ще репетират заедно смъртта
	ще се заключват в кулата
	ще репетират тялото което желаят
	ще репетират тялото от което се боят
	ще се въртят и ще се връщат по витото стълбище
	ще скъсват с вече изпреденото
	ще мастурбират ще оргазмират
	ще омърсяват бездетната материя

	Царят и Царицата
	до тринайсетото отместване на часовниковата стрелка преди завършения кръг

	после ще прободат пробудата
	и ще потънат наново в реалността
	и там ще искат да се удавят един друг
	и да се удавят един в друг
	но там всичко е невъзможно
	а когато свършат — целувката на Воайора —
	и отново очите са влажни
	а тялото — презаредено

	когато Тя бди
	когато вретената се въртят
P$
