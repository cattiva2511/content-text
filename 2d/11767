P>
	Волни вълни, ти, примамно, невярно море,
	своята синя безбрежност пред мен разтворете,

	кораба мой като сън понесете неспирно,
	моята скръб удавете в разгулната шир!

	Който е сам, който няма ни близък, ни дом,
	целият свят е пред него разтворен огромен,

	целият свят е за него познат — и пустинен, —
	в целия свят той е все така чужд и самин.

	Кой беззаветно го чака и кой го зове
	в утрини ведри, когато трептят бреговете,

	в сините нощи, когато в далечни пристанища
	морните кораби котвите спущат на стан?

	С кратките знойни упойки на лиха любов
	жадно опива той своята болка съдбовна —

	своята жажда, която го гони безспирно
	сам по света да се скита без отдих и мир,

	вечно да дири това, що в един само миг
	сляпо се губи и нивга се вече не стига…

	Де е, кажете, морета, вълни, океани,
	светлия сън, от живота веднъж осеян?
P$
