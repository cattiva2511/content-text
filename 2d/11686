P>
	Слушай, дъше, млада първескиньо,
	слушай свойта майка престаряла.
	Не напусто младостта ми мина,
	не напразно съм в света живяла.
	С колко много грижи ви отгледах —
	тебе, твойте братя и сестрици,
	питай — белите коси два реда,
	двете ми ръце — две вощеници,
	двете ми очи — две сълзи спрени:

	Не излизай нощем ти по двора,
	пътните врати залоствай рано,
	зла магия някой да не стори,
	да не стъпиш в място нечестиво —
	млякото в гръдта ти да престане.

	А детето с булото прикривай —
	да не дойде някой гост неканен —
	сините очи са пакостливи,
	синеоки да го не заглеждат.
	Щом заспи, над люлката му вечер
	никой чужди да се не навежда —
	а жена-бездетница — най-вече!
P$
