P>
	Вее утринна прохлада
	В моето лице —
	Аз съм млада, млада, млада
	С огнено сърце.

	Моя вихрен кон лети
	Бодро и безспир —
	Пред очите ми цъфти
	Неогледен мир.

	Искрометните копита
	Кой ще последи?
	Песен светла се разплите
	В моите следи:

	Ний ще стигнем Хеликон
	В изгревния час —
	Смело, мой крилати кон,
	Жребият е с нас.

	Там под твоята подкова
	Извора лъчист
	Ще избликне в струя нова —
	Животворен, чист.

	И когато стигнат там
	Моите сестри,
	Вдъхновение и плам
	В тях ще разгори.

	А над нашата победа
	В трудния ни път
	И Персей, и Андромеда
	Трепетно ще бдят.
P$
