P>
	Сбогом, тих крайокеански кът, не ще те видя никога вече,
	като сън, най-любимия сън в моя жребий, мина това лято
	сред твоите пясъци и необзорни хълмове, дето вечер
	слънцето бавно слиза — да огрее всяко стръкче на тревата.

	За последен път в косите ми свири твоя неукротим вятър.
	За последен път пия твоя въздух — солен и гъст като течен.
	За последен път пред нозете ми приливът залива скалата
	с фонтани, пред които даже версайлските остават далече…

	Няма вече да дойда под сянката на мелницата крилата,
	край която нацъфтелият ajonc свети като чисто злато,
	да сляза пак по каменнита стъпала и да викна лодкаря.

	Няма нощем да ме будят играещите рефлекси от фара,
	нито в зори — гласовете на рибарите, които отплуват.
	Утре вече — аз ще бъда пак на път, а ти — само сън сънуван…
P$
