P>
	Свирете ми, цигулки, екнали в нощта,
	пей циганино!
	Това сърце невярно, скитнишко, разкъсай
	и тази прокълната черна кръв излей!

	Една мелодия —
	и няма вече настояще, минало и бъдеще,
	далечина и близост.

	Къде съм аз?
	В безмълвната ли самота на моя тъмен дом,
	където ме раздумват само думите на книгите
	и ме прегръща скърцащият стар диван?

	Или на стихналия бряг на Черното море,
	де в сини летни нощи
	звездите падат в ясните очи на този,
	чиито клепки са извити като лъкове нагоре,
	чиито мисли отлетяват като албатроси в бъдещето,
	чието рамо топли моето
	и тръпне под антената на мачтата запяла?

	Или в града над бялата река,
	в това ориенталски задимено кафене,
	де предавателя, разпънат на естрадата,
	поглъща тези подлудяващи мелодии
	и ги излива през устите хиляди на апаратите,
	протегнали в нощта към него пипалата си
	от всички краища на земята…

	Не съм ли там?
	Не съм ли с онзи, който, седнал сам,
	навел клепачи, тежки щитове над морния му лик,
	като насъне слуша в тоя миг
	и вижда: Черното море и оня чуден бряг,
	на който няма да пристъпи вече неговия крак?
P$
