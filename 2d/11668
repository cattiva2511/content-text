P>
	О, не руши възторга чист и ням
	и не убивай спомена ми гален:
	за мене ти живееш само там,
	на „Хелиос“, на палубата бяла,
	сред тъмните, улегнали вълни,
	в нощта, когато гледахме отсреща
	безчетните крайбрежни светлини
	и стари замъци край Будапеща.
	Когато вятърът ми взе воала
	и смъкна мойто пътно наметало,
	и светли капки пръснаха в лицето,
	и Дунава бе нов и многоцветен.

	И нека бъде твоя лик споен
	с най-радостните седем дни и нощи
	на моя пръв, неповторим подем,
	когато аз не подозирах още
	как тежък ще е пътя ми назад
	и даже не помислях да се питам —
	дали обичам своя спътник млад,
	или пък свойта младост недопита,
	на мощното кормило песента
	и вятъра, и волността света.
P$
