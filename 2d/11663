P>
	Летете — радостни или омразни,
	И делници и празници.
	Летете, няма да ви смятам,
	Дни мои на земята —
	Вий, сиви гълъби и бели, —
	Излитнали от моите ръце
	И някъде в безкрая отлетели
	Като към предначална цел…

	На шийките ви малките писма,
	Привързани от мен самата,
	Сърдечен ли и близък ще ги вземе?
	Или ще паднете без време —
	достигнали едва сред път?
	Или стрела ще ви прониже
	И чужди погледи ще спрат
	Над земните ми радости и грижи?

	Летете — няма да ви смятам,
	Дни мои на земята,
	Разкъсали трептящото сърце
	И литнали навеки от ръцете ми —
	Които нямат сила да ви спрат,
	Когато пожелаят страстно —
	Или веднага, бърже да ви тласнат,
	Когато часовете ги морят.
P$
