P>
	И ето, крилете извивай,
	орлице-душа, над простора!
	Край тебе сега кръгозора
	безкрайно широк се разкрива.

	Планинските върхове нижат
	възход, неизгледност и вечност.
	Оставен, забравен, далечен
	градът е — и с него — и грижата.

	Между ни разлято е злато,
	между ни пожари са алени.
	Тях младата есен запали —
	и свети светът необятен.

	И всяка човешка умора
	и болка тук тихо прегаря
	и с белите утринни пари
	отива към слънцето горе.

	А утре, когато отново
	ти слезеш в живота при хората —
	съгрей ти с човешкото слово,
	съгрей им сърцата затворени!
P$
