P>
#	1
	И ЕТО ГИ — просторните морави
	и първите разцъфнали дървета,
	и пролетта, която бях почти забравила,
	и слънцето, което горе свети.

	След оня шум и душните вагони —
	струящия се въздух на гората
	и свежите, преплитащи се клони,
	и златната смола, потекла по кората им.

	Чия ръка незнайна ме притегли?
	Кой дух добър пред мене вярно мина?
	То беше твоята любов задгробна, негли,
	и образът на свидното ни минало.

	И ето тук — на същата тераса —
	дойдох и мълком галя този камък…
	Напразно мислех раната зарасла
	и вярвах във изпепеляващия пламък.

#	2
	МОЯТ ЧАС тогава не почука,
	не умрях от пламналия стожер.
	Но сега какво да правя тука
	без сърцето си обичащо, о боже?

	Бият пак неделните камбани,
	грее слънцето, цъфтят цветята,
	от ветреца леко разлюляни,
	гонят се вълните на нивята…

	Аз вървя и гледам, но студено
	и безрадостно мълчи сърцето.
	Образите бягат, отразени
	не в очи, а в стъклени парчета.

#	3
	СЕГА ЗНАЯ: не греят в небето звездите
	за отмора на нашите погледи влюбени,
	не тъмнее дъбът, не ухаят липите,
	за да можем под тях като в сън да се губим…

	Ето, ти си отиде — и аз ще си ида.
	Още някоя пролет и лято, и зима —
	и на двата ни кръста, далечни, невидими,
	имената ни може би няма да има.

	А в небето звездите все тъй ще си светят
	и ще тегнат гроздовете зрели наесен,
	а напролет отново ще цъфнат дърветата
	и под тях други двама ще минат унесени.
P$
