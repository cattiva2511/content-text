P>
	Върви, трещи, отнасяй ме безспир
	посред пустинята, посред нощта
	по този кът незнаен на земята,
	ти, огнен змей, експрес космополитен!

	Задъхани в железните ти прешлени,
	ний, пътници от всички краища, тук,
	откъснати от близки, от света,
	живеем свойте общи нощ и ден.

	Каква приспивно сладка песен е
	на колелата тракането мерно,
	смешението на езиците,
	на нациите и на расите.

	И погледите се кръстосват, питат:
	— Коя си? Кой си? Накъде? Отде?
	Каква незнайна участ тук те гони?
	Какво преследваш — хляб, жена, пари?

	Фиордите на Скандинавия,
	снегът и лесовете на Русия,
	и замъците на Шотландия,
	и на Америка небостъргачите,

	и на Египет пирамидите,
	и фабриките на Германия,
	водите на Босфора и на Мармара,
	и нашите долини хлебоносни —

	неуловими, носталгични блянове,
	които се излъчват от очите
	и като топли пари замъгляват
	прозорците на ресторант-вагона…

	А вън — безкрайност, нощ и ден пустиня,
	пустиня сива, тъжна и безплодна,
	без жилище, река, дърво, човек
	и само вятър гони сухи тръни.
P$
