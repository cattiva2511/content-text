P>
	Като в приказка — дреме гората, в своя есенен накит от злато.
	Нито птици унесено пеят, нито вятър в листата шуми.
	Само пътят се бодро белее — но и той се стопява в мъглата
	и по него ний, сенки безмълвни, уморено вървиме сами.

	Колко много напразна тревога, колко мъка в очите прикрита,
	колко сълзи преглътнали мълком, колко плач във човешкия глас…
	Безнадеждно самотни и чужди — всеки лута се, дири и пита —
	а всевечната, земната мъдрост — тя разляна е вредом край нас:

	да ликуваме с ведрата пролет, да горим с кехлибарното лято
	и наесен — с усмивка на обич към света, и прекрасен, и чист —
	без тъгата на спомени празни, без страха пред надежди крилати —
	да угаснем с вечерното слънце, да умрем с осланения лист…
P$
