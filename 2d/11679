P>
	Ще накършат момчетата върбови клони,
	ще накитят вратите, иконите,
	и обор, и хамбари, и плевня висока,
	и кошара — за здраве на стоката.

	А мъжете ще колят гергьовски курбани
	и щом бият вечерня камбаните,
	ще отидат жените със дискоси бели
	да споходят пред празник умрелите.
	Вечерта ще прекръстят децата заспали,
	пред светията свещ ща запалят те
	и ще легнат доволни, и сън ще сънуват,
	и ще бъде той светло празнуване.

	Че в зори свети Георги, ранил преди всички,
	преди будните баби и птичките,
	своя бял кон ще яхне, през плет и огради
	ще прескочи, ще иде в ливадите,
	ще се мерне в лозята, в горите ще викне,
	ще обходи осевите никнали,
	и ще благослови той по божа поръка
	изкълнилите пролетни стръкове —
	да пораснат, да станат до пояса нива,
	да достигнат до жътва небивала…

	А момците ще вържат в градините люлки,
	да люлеят момите и булките —
	и над тях от овошките цвят ще се рони,
	ще се слънцето смее през клоните,
	ще кънтят надалеко припевки и глуми
	и ще светят лицата им румени…
P$
