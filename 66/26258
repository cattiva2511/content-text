D>
	На Кенет Литауър, човек с доблест и с вкус
D$
E>
	Нищо в тази книга не е истина.
E$
E>
	Живей според фома*, която те прави смел, добър, здрав и щастлив.
	[* Безвредни неистини. — Бел.авт.]
@	Книгите на Боконон, I:5
E$


>	1. Денят, в който настъпи краят на света

	Наричайте ме Йона. Така ме наричаха моите родители… макар че те не ми казваха Йона, а Джон.
	Йона… Джон… И Сам да бях, пак щях да се чувствам като Йона. Не защото околните ме смятат за жертва на зла съдба, а защото някой или нещо неизменно ме задължава да бъда на дадено място в даден час. Причини и средства, обикновени или невероятни, винаги се намират; и точно по план, във всяка определена секунда, Йона е на определеното място.
	Слушайте:
	Когато бях млад — преди две жени, преди 250000 цигари, преди 3000 литра алкохол…
	Когато бях доста по-млад, започнах да събирам материал за книга. Книгата трябваше да се нарича „Денят, в който настъпи краят на света“.
	Книгата трябваше да бъде документална. Тя трябваше да изясни какво са правили някои видни американци в деня, в който първата атомна бомба бе хвърлена върху Хирошима, Япония.
	Книгата щеше да бъде християнска. Тогава бях християнин.
	Сега съм бокононист.
	Щях да стана бокононист още навремето, но тогава нямаше кой да ме научи на горчиво-сладките лъжи на Боконон. Навремето бокононизмът бе непознат отвъд каменистите плажове и кораловите рифове, които обграждат онова островче в Карибско море — република Сан Лоренсо.
	Ние, бокононистите, вярваме, че човечеството се дели на групи — групи, които изпълняват божията воля, без да съзнават това. Всяка такава група Боконон нарича „карас“ и инструментът, „кан-кан“, който ме въведе в моя карас, бе книгата, така и останала недовършена, книгата, която трябваше да се нарича „Денят, в който настъпи краят на света“.


>	2. Хубаво, хубаво, много хубаво

	„Ако забележиш, че животът ти се преплита с живота на друг човек без никаква логична причина — пише Боконон, този човек по всяка вероятност е член на твоя карас.“
	На друго място в „Книгите на Боконон“ той заявява: „Човек създаде шахмата; бог създаде караса.“ С това Боконон иска да каже, че за членовете на един карас не са от значение национални, институционални, професионални, семейни и класови граници.
	Карасът е неопределена форма, като амебата.
	В петдесет и третото си „Калипсо“ Боконон ни подканя да пеем заедно с него:
P>
	Ох! Пияницата, който спи
	в Сентръл парк,
	и ловецът на лъвове
	в тъмната джунгла,
	и зъболекарят китаец,
	и английската кралица —
	всички добре пасват в същата машина.
	Хубаво, хубаво, много хубаво,
	толкова различни хора — в един кюп.
P$


>	3. Безумие

	Никъде в книгата си Боконон не ни предупреждава да не се опитваме да открием кои са границите на нашия карас и с каква цел го е създал всемогъщият. Боконон само отбелязва, че подобен род опити са напразни.
	В автобиографичния раздел на „Книгите на Боконон“ той разказва притчата за едно безумие: безумието да се самозалъгваш, че откриваш, както и че разбираш:
	„Веднъж една позната дама (тя принадлежеше към епископската църква в Нюпорт, Роуд Айлънд) ме помоли да проектирам и построя колибка за кучето й — огромна овчарка. Тази дама твърдеше, че великолепно разбира Господ и делата му. Не проумяваше как хората могат да се объркват пред събитията, които идваха или щяха да дойдат.
	Но когато й показах плановете за кучешката колиба, тя ми каза: «Извинявайте, но нищо не разбирам от чертежи.»
	«Занесете ги на съпруга си или на изповедника си, за да ги предадат на Господ — казах аз, — и когато той намери свободна минутка, уверен съм, ще ви обясни плановете така, че дори вие да ги разберете.»
	Тя ме изгони. Никога няма да я забравя. Беше убедена, че Господ обича повече хора в платноходки, отколкото хора в моторници. Не можеше да понася червеи. Видеше ли червеи, пищеше.
	Тя беше глупачка, и аз съм глупак, и е глупак всеки, който смята, че проумява делата Господни“ (пише Боконон).


>	4. Неуверено кръстосване на мустачките

	Така или иначе, смятам да включа в тази книга колкото е възможно повече хора от своя карас и освен това имам намерение да проуча всичко, което може да ми даде поне някаква идея накъде вървим всички ние, хората на Земята.
	Не възнамерявах да правя от тази книга трактат върху бокононизма. Но по бокононистки бих искал да ви предупредя: първото изречение в „Книгите на Боконон“ гласи:
	„Всички истини, които ще ви кажа, са безсрамни лъжи.“
	А ето и моето бокононистично предупреждение:
	Който не е в състояние да разбере как една полезна религия може да се гради върху лъжи, няма да разбере и тази книга.
	Тъй да бъде.


	Сега да ви кажа за моя карас.
	Дума да няма, че в него влизат трите деца на д-р Филикс Хоуникър, един от „бащите“ на първата атомна бомба. Без съмнение и д-р Хоуникър е бил член на моя карас, макар че е умрял преди моите синукас, т.е. крехките мустачки на моя живот, да започнат да се преплитат с тези на децата му.
	Първият от наследниците му, когото докоснаха моите синукас, бе Нютън Хоуникър, най-малкият от трите деца и втори син в семейството. В един брой от списанието на моя университетски випуск, „Делта Ипсилон“ прочетох, че Нютън Хоуникър, синът на носителя на Нобеловата награда за физика Хоуникър, е записан като член на „братството“, към което принадлежах и аз — братството на завършилите Корнелския университет.
	Тогава написах на Нют следното писмо:
C>
	„Уважаеми г-н Хоуникър,
	или може би трябва да кажа «Драги брате Хоуникър»?
	Аз съм от «Делта Ипсилон» на Корнел, изкарвам си хляба, като пиша за разни издателства. Сега събирам материал за книга върху първата атомна бомба. В тази книга ще се занимавам стриктно със събитията от 6 август 1945 г. — деня, в който хвърлиха бомбата върху Хирошима.
	Понеже Вашият баща по общо признание е един от главните създатели на бомбата, бих Ви бил много благодарен, ако ми разкажете нещо интересно, например какво се е случило в бащиния Ви дом в деня, в който бе хвърлена бомбата.
	Със съжаление трябва да призная, че за Вашето знаменито семейство знам по-малко, отколкото би трябвало, така че не съм наясно имате ли братя и сестри. Ако имате, много бих искал да получа адресите им, за да се обърна към тях със същата молба.
	Разбирам, че сте били много малък, когато са хвърлили бомбата, но за мен това е добре дошло. Възнамерявам в книгата си да наблегна върху човешката страна на бомбата, а не върху техническата, така че спомените, които би ми разказало за този ден «бебето на семейството», ако ме извините за тези думи, чудесно биха ми влезли в работа.
	Не се безпокойте за формата или стила. Оставете това на мен, просто ми дайте главните факти.
	Разбира се, ще Ви изпратя за одобрение окончателния вариант, преди да го дам за печат.
@	С братски поздрав…“
C$


>	5. Писмо от един колежанин

	Ето какво ми отговори Нют:
C>
	„Извинявайте, че Ви отговарям толкова късно. Тази книга, която ще пишете, изглежда, ще стане много интересна. Аз бях толкова млад, когато пуснаха бомбата, че се съмнявам дали ще Ви бъда от полза. По-добре да се бяхте обърнали към брат ми и сестра ми, които са по-големи от мен. Сестра ми, г-жа Харисън Конърс, живее в Индианаполис, Индиана, «Норд Меридиън Стрийт» 4918. Всъщност сега и аз живея при нея. Мисля, че тя с удоволствие ще Ви помогне. Никой не знае къде е брат ми Франк. Той изчезна преди две години веднага след погребението на баща ни и оттогава нищо не сме чули за него. Възможно е да не е вече между живите.
	Аз бях едва шестгодишен, когато атомната бомба бе хвърлена върху Хирошима, така че всъщност си спомням само онова, което са ми разправяли.
	Спомням си, че си играех на килима във всекидневната, пред вратата на кабинета на баща ни в Айлиъм, щат Ню Йорк. Вратата беше отворена, така че можех да виждам баща си. Той беше по пижама и халат. Пушеше пура. Играеше си с една връвчица. През този ден баща ни не отиде в лабораторията. Стоя си вкъщи по пижама. Той оставаше вкъщи винаги когато пожелаеше.
	Татко, както по всяка вероятност знаете, прекара почти целия си живот в лабораторията на металургичната компания в Айлиъм. Когато се появи тоя «Проект Манхатън», тоест проектът за бомбата, баща ни трябваше да напусне Айлиъм, за да работи върху него, а не искаше. Казваше, че изобщо няма да се залавя, ако не го оставят да работи, където той иска. В повечето случаи това значеше, че иска да работи вкъщи. Единственото място, където обичаше да ходи, вън от Айлиъм, бе вилата ни в Кейп Код. И в Кейп Код умря. Умря на Бъдни вечер. Но вие сигурно и това знаете.
	И тъй, в деня, в който хвърлиха бомбата, аз си играех на килима пред кабинета му. Сестра ми Анджела казва, че съм обичал да си играя с камиончета по цели часове, викал съм «би-бип!» през цялото време и съм ревял като мотор. Така че, предполагам, съм викал «би-бип!» и в деня на бомбата, а баща ни бе в кабинета и си играеше с една връвчица.
	По една случайност знам откъде беше намерил тази връвчица. Ще Ви кажа, може да Ви влезе в работа: татко я свали от един пакет, в който беше увит ръкописът на роман. Ръкописа му беше изпратил един затворник. Разказваше се как в двехилядната година ще настъпи краят на света. И самата книга беше така озаглавена: «Двехилядната година от новата ера». Разказваше се как едни побъркани учени създават ужасяващо оръжие, бомба, която помита целия свят. След като става ясно, че иде краят на света, настъпва страшен разврат, а десет секунди преди бомбата да избухне, се появява самият Исус Христос. Името на автора бе Марвин Шарп Холдърнис и в писмото до татко той признаваше, че е в затвора, защото е убил собствения си брат. Изпратил ръкописа на баща ни, защото не можел да реши какъв експлозив да сложи в бомбата и се надявал баща ни да му каже.
	Да не помислите, че съм чел книгата на шест години? Тя стоя вкъщи доста време. Брат ми Франк я присвои, за да си чете мръсните пасажи. Пазеше я в своя «сейф» в спалнята си. Не че имаше истински сейф — просто отвор за кюнец с ламаринен капак. Като деца Франк и аз сигурно хиляди пъти сме чели описанията на оргиите. Години наред пазихме книгата. Най-накрая Анджела я откри, прочете я и каза, че била голяма гадост. И я изгори заедно с връвчицата. Анджела беше като майка за Франк и за мен; мама умряла при моето раждане.
	Абсолютно съм сигурен, че баща ни не бе чел книгата. Според мен той в живота си не бе прочел нито един роман или разказ, поне откакто бе станал възрастен. Той не четеше дори писмата си, нито вестници или списания. Сигурно е чел много технически списания. Но честно да Ви кажа, не си спомням да съм виждал баща си да чете. Както вече Ви казах, от целия ръкопис го интересуваше само връвчицата. Такъв си беше. Никой никога не можеше да предскаже със сигурност какво ще го заинтересува утре. В деня на бомбата например го интересуваше само връвчицата.
	Попадала ли Ви е речта му при връчването на Нобеловата награда? Ето Ви и цялата реч: «Дами и господа, днес стоя пред вас, защото никога не съм преставал да зяпам и да се шляя, подобно на първокласник, който в ранна пролетна утрин отива на училище. Всичко може да ме застави да се спра, да разглеждам, да си задавам въпроси и понякога да научавам неща. Аз съм много щастлив човек. Благодаря ви.»
	И така, известно време баща ни гледа връвчицата, вързана на примка. След това пръстите му започнаха да я опъват и оплитат. После той направи от примката онази фигура, която наричат «котешка люлка». Не знам от кого бе научил да прави тая фигура. От баща си може би. Баща му бил шивач, така че като момче татко сигурно много си е играл с конци и връвчици.
	Тази «котешка люлка» е единствената игра, ако изобщо може да се нарече игра, която баща ни някога бе подхващал. Той не се интересуваше от трикове, игри или правила, измислени от други. При бележките, които Анджела си водеше едно време, имаше изрезка от «Таймс». Някакъв журналист попитал баща ни с какви игри обича да запълва свободното си време, а баща ни отговорил: «Защо да си губя времето с измислени игри, когато има толкова много истински?»
	Така че самият той трябва да се е изненадал, като е открил, че е изплел от връвчицата «котешка люлка», и това може би му е напомнило детството. И най-неочаквано баща ни излезе от кабинета и направи нещо, което никога дотогава не бе правил. Опита се да поиграе с мен. Не само че никога не си бе играл с мен, но и почти никога не бе ми говорил.
	Но в онзи ден той клекна до мен на килима и като оголи зъбите си, размаха пред носа ми оплетената връв. «Я виж! — каза той. — Котешка люлка. Виждаш ли котешката люлка? Виждаш ли къде спинка сладкото котенце? Мяу-мяу!»
	Порите на лицето му изглеждаха големи като лунни кратери. От ушите и ноздрите му се подаваха буйни кичури косми. От миризмата на пурата устата му вонеше на преизподня. Толкова отблизо татко представляваше най-грозното нещо, което бях виждал през живота си. Оттогава винаги го сънувам.
	Изведнъж той запя: «Ах, Писана горката! Как цопна в реката! Няма вече да шета — удави се, клета!» Избухнах в плач. Скочих и избягах навън. Тичах с всичка сила.
	Трябва да свършвам вече. Минава два след полунощ. Съквартирантът ми току-що се събуди и каза, че му пречи тракането на пишещата машина.“
C$


>	6. Бой на буболечки

	Нют бе продължил писмото на следващата сутрин. Ето как:
C>
	„Продължавам, отпочинал и свеж след осем часа сън. В общежитието сега е много тихо. Всички са на лекции, само аз не. Аз съм човек с привилегии. Вече няма нужда да ходя на лекции — изключиха ме миналата седмица. Бях първи курс медицина. Прави бяха да ме изхвърлят. От мен лекар нямаше да стане.
	Като свърша писмото, смятам да ида на кино. Или ако е хубаво времето, ще се разходя до скалите. Скалите са нещо великолепно. Тази година две момичета скочиха от тях в пропастта. Скочили, като се държали за ръце. Защото не ги приели в клуба, в който те искали да влязат. Искали да влязат в «Три-Делта».
	Но да се върнем към 6 август 1945 година. Сестра ми Анджела много пъти ми е казвала, че дълбоко съм наскърбил баща си, защото не съм се зарадвал на котешката люлка и не съм останал на килима да го слушам да ми пее. Може и да е истина, но не вярвам да съм го наскърбил кой знае колко. Той беше едно от най-ненаранимите същества, които някога са живели на тоя свят. Хората не можеха да го засегнат, защото не го интересуваха. Спомням си, че веднъж, една година преди да умре, се опитах да го накарам да ми каже нещо за мама. Нищо не можа да си спомни.
	Не сте ли чували известната история за закуската в деня, в който баща ми и майка ми заминавали за Швеция, за да получат Нобеловата награда? Навремето я беше публикувал «Сатърди Ивнинг Поуст». Мама приготвила богата закуска. А когато раздигала масата, намерила до чашата на татко една монета от двайсет и пет цента, една от десет и три пенита, баща ми й оставил бакшиш.
	След като така лошо огорчих баща си — ако наистина съм го огорчил, аз избягах на двора. Тичах напосоки, докато не се натъкнах на Франк, който клечеше под един голям храст. Тогава Франк бе на дванайсет години. Никак не се учудих, че го виждам там. Под тоя храст той прекарваше повече от времето си през лятото. Като куче: ще изрови дупка в хладната земя около корените. И всеки път взимаше със себе си различни неща. Веднъж мръсната книга, друг път — шише със сос. В деня, в който хвърлиха бомбата, Франк беше взел лъжица и буркан. С лъжицата натикваше разни буболечки в буркана и ги караше да се бият.
	Това беше толкова интересно, че аз веднага престанах да плача и изобщо забравих стареца. Не мога да си спомня всички гадини, които Франк беше вкарал тогава в буркана. Но след като отидох при него, си спомням, че накарахме един бръмбар рогач да се бие със сто червени мравки, една стоножка — с три паяка, червени мравки — с черни мравки. Те не щат да се бият, освен ако не тръскаш буркана от време на време. И Франк правеше тъкмо това — тръскаше ли, тръскаше.
	След малко Анджела дойде да ме търси. Тя повдигна клонките на храста и каза: «Значи тук сте били!» Запита Франк какво прави и той каза: «Експериментирам.» Така отговаряше всеки път, когато го питах какво прави. Винаги казваше: «Експериментирам.»
	Тогава Анджела беше на двайсет и две. Тя фактически стана глава на семейството още когато беше шестнайсетгодишна, откак майка ни умря, откак съм се родил. Обичаше да казва, че има три деца: мене, татко и Франк. И не преувеличаваше. Спомням си как през зимата, рано сутрин, ни строяваше в антрето — Франк, татко и мене, закопчаваше ни палтата и ни загръщаше по един и същи начин и тримата. За нея ние не се различавахме много — само дето аз ходех на забавачница, Франк в прогимназията, а татко — в лабораторията, където работеше върху атомната бомба. Помня как една сутрин отоплението у нас беше отишло по дяволите, тръбите бяха замръзнали, а колата не искаше да запали. Седяхме в колата и Анджела натискаше стартера, докато акумулаторът съвсем издъхна. Тогава баща ни проговори. Знаете ли какво ни каза? Каза: «Питам се дали костенурките…» «Какво костенурките», запита Анджела. «Дали когато си скриват главата в черупката, гръбнакът им се огъва или свива?»
	Анджела е, между другото, една от невъзпетите героини на атомната бомба и тази история с костенурките като че ли не е известна. Може да Ви влезе в работа. Татко толкова се заинтересува от костенурките, че заряза атомната бомба. Накрая някакви хора от «Проекта Манхатън» дойдоха у нас да питат Анджела какво да правят и Анджела им каза да махнат костенурките, и една нощ те влязоха в лабораторията му и откраднаха костенурките и аквариума. Татко не каза нито дума. Просто като отишъл на другата сутрин в лабораторията, започнал да търси нещо, с което да си играе и за което да мисли, а всичко наоколо, с което можел да си играе и за което можел да мисли, било свързано с бомбата.
	Анджела ме измъкна изпод храста и ме попита какво е станало между мен и баща ми. Аз само повтарях колко той е грозен и как го мразя, а тя ми зашлеви шамар. «Как смееш да говориш така за баща си? — викна тя. — Той е един от най-великите хора на света! Днес той спечели войната! Разбираш ли? Спечели войната!» — и ме плесна още веднъж.
	Не се сърдя на Анджела: татко бе всичко, което тя имаше. Нямаше си гадже. Нямаше приятели. Имаше само едно хоби — да свири на кларнет.
	Пак й казах, че мразя баща си. Пак плесница. Тогава Франк изпълзя изпод храста и я смушка с юмрук в корема. Ужасно я заболя. Тя падна и почна да се гърчи. Когато успя да си поеме дъх, започна да крещи пронизително: викаше баща ни.
	— Няма да дойде — присмя й се Франк.
	Той беше прав. Татко си подаде главата през прозореца, погледна как Анджела и аз се търкаляме по тревата и ревем и как Франк стои изправен над нас и се смее. След това се скри и изобщо не ни попита какво е станало. Хората не бяха негова специалност.
	Дали ще Ви влезе в работа моят разказ? Ще Ви послужи ли за книгата? Всъщност Вие ми вързахте ръцете, защото искате да се придържам строго към спомените си от деня на бомбата. Иначе има и други интересни истории около бомбата и баща ни. Но са от друго време. Знаете ли например какво станало, когато за пръв път изпитвали бомбата в Аламогордо? Когато онова чудо експлодирало и всички се уверили, че с една бомба Америка може да затрие цял град, един от учениците се обърнал към татко и казал: «Днес науката позна греха.» А знаете ли какво отвърнал баща ни? Той попитал:
	— Какво е грях?
	С най-добри пожелания:
@	Нютън Хоуникър“
C$


>	7. Знаменитото семейство Хоуникър

	Писмото на Нют имаше три послеписа:
C>
	„ПП. Не мога да напиша «С братски поздрав», защото няма да ме приемат в братството — поради бележките ми. Бях само кандидат, но сега и това вече не мога да бъда.
	ППП. Наричате нашето семейство «знаменито». Мисля, че ще сгрешите, ако и в книгата ни наречете така. Аз например съм джудже, висок съм само метър и двадесет. А що се отнася до Франк, последното, което чухме за него, е, че го търси полицията във Флорида, заедно с ФБР и данъчните органи, задето със стари десантни кораби прехвърлял в Куба крадени коли. При всички случаи би било по-близо до истината, ако кажете «известното». Явно е, че «знаменито» не подхожда.
	ПППП. Пиша Ви 24 часа по-късно. Препрочетох писмото си и се боя да не останете с впечатлението, че само се мотая, спомням си тъжни неща и се самосъжалявам. Всъщност аз съм късметлия и го съзнавам. Скоро ще се женя за едно чудесно мъничко момиче. В този свят има достатъчно любов за всички, хората трябва само да я потърсят. Аз съм доказателство, че е така.“
C$


>	8. Какво се случи между Нют и Зинка

	Нют не ми писа кое е неговото момиче, но около две седмици след писмото му цяла Америка знаеше, че името й е Зинка. Само Зинка. Второ име тя явно нямаше.
	Зинка бе джудже от състава на чуждестранен балет. Преди да замине за Корнел, Нют случайно гледал представление в Индианаполис. Когато спектакълът завършил, малкият Нют вече чакал пред задния вход с букет рози.
	Вестниците надушиха историята, когато малката Зинка поиска политическо убежище в САЩ. После тя и Нют изчезнаха. Само седмица по-късно малката Зинка се яви в своето посолство и каза, че американците са големи материалисти. Каза, че иска да си върви у дома.
	Нют се приюти в дома на сестра си в Индианаполис. Пред журналистите той направи кратко изявление. „Тази история беше чисто лична и не интересува никого. Не съжалявам за нищо. Станалото засяга само Зинка и мен.“
	Един предприемчив американски журналист започнал да разпитва колегите на Зинка от балета и направил немилостивото разкритие, че Зинка не била, както твърдяла винаги, на двайсет и три години.
	Тя била на четирийсет и две — достатъчно стара, за да бъде майка на Нют.


>	9. Заместник-председател, отговарящ за вулканите

	Не пишех книгата си за деня на бомбата, а се шляех.
	Близо година по-късно, два дни преди Коледа, друга тема ме отведе отново в Айлиъм, щата Ню Йорк, където д-р Филикс Хоуникър бе работил през по-голямата част от живота си и където бяха расли малкият Нют, Франк и Анджела.
	Макар да трябваше само да мина през Айлиъм, аз спрях там, за да науча каквото мога.
	В Айлиъм не беше останал никой от семейство Хоуникър, но пък живееха много хора, които твърдяха, че добре познавали стареца и трите му странни деца.
	Уредих си среща с д-р Ейса Брийд, заместник-председател на Управителния съвет на металургичната компания. Той отговаряше за научноизследователската лаборатория. Имам чувството, че д-р Брийд е също член на моя карас, макар да му станах антипатичен от пръв поглед.
	„Симпатиите и антипатиите не ни засягат“ — казва Боконон — предупреждение, което лесно се забравя.
	— Казаха ми, че сте контролирали работата на д-р Хоуникър почти през целия му живот — рекох аз на д-р Брийд по телефона.
	— На книга, да — отвърна той.
	— Не разбирам.
	— Ако действително бях контролирал Филикс — обясни той, сега бих бил готов да контролирам дейността на вулканите и приливите, миграцията на птиците и лемингите. Тоя човек беше природна стихия, която никой смъртен не би могъл да контролира.


>	10. Таен агент Х-9

	Д-р Брийд ми определи среща рано сутринта на следващия ден. Предупреди ме, че ще ме вземе от хотела на път за работа, това опростявало нещата, тъй като лабораторията била строго охранявана.
	И тъй, аз трябваше да измисля как да прекарам вечерта в Айлиъм. И без това бях отседнал в хотел „Дел Прадо“, средището на нощния живот в града. В бара на хотела „Кейп Код“ се събираха всички проститутки.
	Случи се — беше писано да се случи, както би казал Боконон, — че проститутката, която седна до мен на бара, и барманът, който ми подаде питието, бяха съученици от гимназията с Франклин Хоуникър, мъчителя на буболечките, средното дете в семейството, изчезналия син.
	Проститутката, която каза, че се наричала Сандра, ми предложи удоволствия, недостижими извън „Плас Пигал“ и Порт Саид. Казах, че ми е безразлично, и тя беше достатъчно умна да ми отговори, че и на нея й е безразлично. Както после се разбра, и двамата бяхме надценили апатията си, но не кой знае колко много.
	Преди обаче да премерим страстта си, говорихме за Франк Хоуникър и за стареца, и малко за Ейса Брийд, и за металургичната компания, и за папата, и за контрола върху раждаемостта, и за Хитлер, и за евреите. Говорихме за мошениците. Говорихме за истината. Говорихме за гангстерите. Говорихме за търговията. Говорихме как свестни бедни хора отиват на електрическия стол и как богатските копелета не отиват. Говорихме за религиозните хора с перверзни наклонности. Говорихме за много неща.
	Напихме се.
	Барманът беше много мил към Сандра. Той я харесваше. Той я уважаваше. Каза ми, че в гимназията Сандра била председателка на училищния Комитет за цветовете. Всеки клас, обясни той, трябвало да си избере цвят за значка, която учениците с гордост ще носят още от първата година.
	— Вие какви цветове избрахте? — попитах аз.
	— Оранжево и черно.
	— Хубави цветове.
	— Вярно.
	— Франклин Хоуникър беше ли в комитета?
	— Той не беше никъде — отвърна презрително Сандра. — Нито в някакъв комитет, нито в някакъв отбор, нито бе излизал някога с момиче. Дори ми се струва, че никога не е говорил с момиче. Викахме му „Таен агент Х-9“.
	— Х-9?
	— Ами… той винаги се държеше така, сякаш е спрял по пътя си от едно тайно място към друго, две свестни приказки на кръст не можеше да каже.
	— А може наистина да е имал богат личен живот.
	— Тц.
	— Тц — подкрепи я барманът. — Той беше от ония момчета, дето правят модели за самолети и винаги бързат за някъде.


>	11. Протеини

	— Той трябваше да ни изнесе реч при раздаването на дипломите — каза Сандра.
	— Кой? — запитах аз.
	— Старецът… д-р Хоуникър.
	— И какво ви каза?
	— Изобщо не се появи.
	— И нямаше реч, така ли?
	— Напротив, говори ни д-р Брийд, дето ще се срещате утре. Пристигна запъхтян от бързане и каза две-три думи.
	— И какво каза?
	— Каза, че се надявал всички да направим научни кариери — отвърна Сандра. Тя не виждаше нищо смешно в пожеланието на д-р Брийд. Преповтаряше си урок, който я беше поразил. Повтаряше го покорно, като търсеше нужните думи. — Той каза, че нещастията в света идват оттам… — Наложи се да спре и да си помисли.
	Нещастията в света идват — продължи тя колебливо, — защото хората все още са суеверни, а не учени. Каза всеки да учи повече и тогава няма да има никакви нещастия.
	— Той каза, че един ден науката щяла да разкрие тайната на живота — намеси се барманът. Той се почеса по главата и се намръщи. — Аз май четох оня ден във вестника, че наистина открили тайната.
	— Не съм чел — промърморих аз.
	— Аз четох — рече Сандра. — Преди около два дни.
	— Точно така — каза барманът.
	— И каква е тайната на живота? — запитах аз.
	— Много помня?! — рече Сандра.
	— Протеин! — обяви барманът тържествено. — Открили нещо за протеина.
	— Ъхъ — каза Сандра. — Точно това беше.


>	12. Коктейл „Свършекът на света“

	Дойде един по-стар барман и се включи в нашия разговор в бара „Кейп Код“ в „Дел Прадо“. Като чу, че пиша книга за деня на бомбата, той ми разказа как е минал този ден за него, и то в същия бар, в който седяхме сега. Барманът имаше нос като наградена на изложба ягода и говореше носово.
	— Тогава барът въобще не беше рибарска колиба — каза той. — И ги нямаше тия шибани рибарски мрежи и мидени черупки. Тогава барът се казваше „Типи Навахо“ и по стените висяха разни индиански одеяла и кравешки черепи. И малки там-тами върху масите. Ако искаш да викнеш келнера — биеш там-тама. Дори искаха да ме накарат да си сложа индиански накит с пера, но аз не се съгласих. Веднъж влезе един истински индианец навахо и ми каза, че истинските навахо не живеят в типи. „Шибана работа!“ — му казах. А още попреди пък беше стая от Помпей с разни ми ти гипсови фигури, но както и да му викат на това място, не вземат да сменят тия шибани лампи! Нито пък тия, дето се мъкнат тук, нито пък гадният град отвън — те си остават същите. В деня, в който хвърлиха бомбата на Хоуникър върху японците, идва един скитник и иска да изкрънка нещо за пиене. Да съм му дал пиене, защото светът свършвал. Взех, че му забърках коктейл „Свършекът на света“: близо половин литър ментовка в издълбан ананас, че и със сметана, че и с череша отгоре.
	Викам му: „На ти, кучи сине жалък, и да не си казал, че нищо не съм ти дал.“ Сетне влиза друг един, той пък разправя, че щял да напуска лабораторията: всяко нещо, над което работели учените, рано или късно щяло да послужи като оръжие, подобно на бомбата. Не искал вече да помага на политиците да си водят шибаните войни. Брийд се казваше. Питам го да не е роднина някакъв на оня, шефа на лабораторията. Каза, че му бил син.


>	13. Трамплин

	Мили боже, колко грозен град е Айлиъм!
	— Мили боже — казва Боконон, — колко грозен е всеки град!
	Лапавицата браздеше неподвижната завеса на мъглата. Беше ранна утрин. Седях в колата на д-р Брийд, един „Линкълн“ седан. Гадеше ми се, все още бях малко пиян от снощи. Шофираше д-р Брийд. Някакви стари трамвайни релси постоянно прищипваха гумите на колата му.
	Брийд беше розово старче, явно много заможно, прекрасно облечено. Беше културен, оптимистично настроен, способен и ведър. Аз, напротив, бях настръхнал, цинично настроен, скапан. Бях прекарал нощта със Сандра.
	Душата ми беше черна като опърлена котешка кожа.
	За никого не мислех нищо хубаво, а освен това бях научил някои доста гнусни неща за д-р Ейса Брийд. Сандра ми ги беше съобщила.
	Както ми каза Сандра, всеки в Айлиъм бил сигурен, че д-р Брийд е бил любовник на жената на д-р Филикс Хоуникър. Повечето хора смятали, че д-р Брийд е бащата и на трите деца на Хоуникър.
	— Вие познавате ли Айлиъм? — попита неочаквано д-р Брийд.
	— За първи път идвам тук.
	— Семеен град.
	— Моля?
	— Нощен живот — никакъв. Всеки си гледа семейството в къщата.
	— Много здравословен град.
	— Вярно. Почти нямаме малолетни престъпници.
	— Браво.
	— Айлиъм има интересна история.
	— Така ли? Любопитно.
	— Навремето е бил трамплин.
	— Моля?
	— Когато емигрирали на Запад.
	— Аха.
	— Тук се снабдявали с екипировка.
	— Много интересно.
	— Точно където е лабораторията, бил затворът. Освен това тук се извършвали публичните екзекуции за цялата страна.
	— Значи и тогава престъплението е водело до наказание.
	— В 1782 година обесили един човек, който убил двайсет и шест души. Често съм си мислил, че някой трябва да напише книга за това. Джордж Майнър Моукли. На бесилката изпял една песен. Сам я съчинил за случая.
	— И за какво се разправяло в песента?
	— Ако наистина се интересувате, идете в историческото дружество, там ще ви дадат текста.
	— Не, просто исках да знам горе-долу.
	— Е, че не съжалява за нищо.
	— Има ги и такива.
	— Само си помислете! — каза д-р Брийд. — Двайсет и шест души да му тежат на съвестта!
	— Умът да ти се вземе! — рекох.


>	14. Когато автомобилите имаха кристални вазички

	Главата ми се пръскаше и безпомощно се люшкаше върху вдървения ми врат. Лъскавият „Линкълн“ отново тръгна по старите трамвайни релси и гумите му пак засвистяха.
	Запитах д-р Брийд колко души пътуват всяка сутрин към заводите на металургичната компания и той ми отговори, че са трийсет хиляди.
	На всяка пресечка стояха полицаи с жълти качулки и ръцете им в бели ръкавици правеха знаци точно обратни на светлините на светофарите.
	А светофарите, ярки призраци сред кашата от дъжд и сняг, не спираха безумната си палячовска игра, насочваха лавината от автомобили. Зелената светлина означаваше: напред! Червената — стоп! Оранжевата — промяна и предпазливост.
	Д-р Брийд ми разказа как като млад учен д-р Хоуникър веднъж изоставил колата си на средата на платното.
	Полицаите отишли да разберат какво пречи на движението. Намерили колата в средата на платното, със запален двигател, в пепелника димяща пура, във вазите — пресни цветя…
	— Вазите ли?
	— Колата беше „Мармън“, много голяма, с вазички от шлифован кристал на вратите, и жената на Филикс всяка сутрин слагаше там пресни цветя. И така колата си стояла в цялото онова движение…
	— Като „Мари-Селест“ — подсказах аз.
	— Полицаите я изтеглили — те знаеха чия кола е, телефонирали на Филикс и много любезно го уведомили къде може да отиде да си прибере колата. Филикс им казал, че могат да си я задържат, на него тя вече не му била нужна.
	— И задържали ли я?
	— Не. Позвъниха на жена му и тя отиде и я прибра.
	— Как се казваше тя, между другото?
	— Емили. — Д-р Брийд прокара език по устните си. Взря се някъде в далечината и повтори името на жената, умряла преди толкова години: — Емили.
	— Смятате ли, че някой ще възрази, ако поискам да включа историята с колата в книгата си?
	— Стига да не пишете как свърши тая история.
	— Как свърши ли?
	— Емили не беше свикнала да кара толкова голяма кола. На връщане катастрофирала тежко. Тазът й беше повреден…
	Потокът от коли за миг бе застинал неподвижно. Д-р Брийд затвори очи и с всичка сила стисна волана.
	— Това причини смъртта й при раждането на малкия Нют.


>	15. Честита Коледа

	Лабораторията на металургичната компания се намираше близо до главната порта на заводите на компанията в Айлиъм, една пряка по-надолу от паркинга за служебните коли, където д-р Брийд остави своята.
	Запитах д-р Брийд колко души работят в лабораторията.
	— Седемстотин. Но с истинска изследователска работа се занимават по-малко от сто. Останалите шестстотин само мислят, че вършат нещо. Сред тях аз съм най-безнадеждният случай.
	Когато се гмурнахме в човешкия поток, потекъл към заводите, някаква жена пожела на д-р Брийд честита Коледа. Д-р Брийд се взря благосклонно в човешката гмеж зад нас и разпозна някоя си мис Франсин Пейфко. Мис Пейфко беше двайсетгодишна, глупавичка, хубавичка — обикновената скука.
	Коледното настроение накара д-р Брийд да покани мис Пейфко да вървим заедно. Той ми я представи като секретарката на д-р Нилсън Хорват. Каза ми и кой е Хорват.
	— Известният химик по повърхностни напрежения. Оня, който върши чудеса с повърхностните слоеве.
	— Какво ново из химията на напреженията? — запитах аз.
	— Боже! Не ме питайте мен! — рече тя. — Аз само пиша, каквото той ми диктува. — След което мис Пейфко се извини, че е казала „боже“.
	— А аз мисля, че вие разбирате повече, отколкото твърдите — отбеляза д-р Брийд.
	— Ами! — Мис Пейфко не беше свикнала да бъбри с толкова известни хора като д-р Брийд и се притесняваше. Това веднага пролича по походката й: тя започна да ситни като кокошка, с опънати, несгъващи се крака. Усмивката й стана стъклена. Тя напразно си блъскаше главата да намери какво да каже. В главата й нямаше нищо освен книжни носни кърпички и евтини украшения.
	— И как се чувствате сред нас? — боботеше д-р Брийд. — Сигурно можете вече да кажете, след като сте при нас… колко? Почти година?
	— Вие, учените, мислите твърде много — изтърси мис Пейфко и се изкикоти идиотски. Приятелското държане на д-р Брийд съвсем я беше изкарало от релсите и тя вече не отговаряше за думите си. — Всички вие мислите твърде много.
	Една дебела унила жена в мръсен работен комбинезон се тътреше до нас и слушаше. Тя чу думите на мис Пейфко, обърна се и огледа д-р Брийд. Погледът й изразяваше безпомощен упрек. Тя мразеше хората, които мислеха твърде много. В онзи момент ми се стори, че именно тя е истинският представител на човечеството.
	Лицето на жената ясно говореше, че ако някой продължи да мисли, тя веднага ще полудее.
	— След време ще разберете — каза д-р Брийд, — че никой не мисли повече от другите. Само че учените виждат нещата по един начин, а останалите хора — по друг.
	— Ами… — мис Пейфко се засмя безсмислено. — Като ми диктува д-р Хорват, все едно, че е на чужд език. Дори да бях завършила колеж, пак нямаше да го разбирам. А в същото време той може би ми диктува неща, които всичко ще обърнат наопаки — като атомната бомба. Едно време, като се връщах от училище и майка ми ме питаше как е минал денят, аз винаги й разправях. Сега се връщам от работа и тя пак ме пита същото и единственото, което мога да й кажа, е — мис Пейфко поклати глава и звучно млясна с алените си устни, — не знам, не знам, не знам.
	— Ако нещо не разбирате — каза д-р Брийд насърчително, — помолете д-р Хорват да ви го обясни. Той много добре обяснява. — Д-р Брийд се обърна към мен. — Д-р Хоуникър имаше обичай да казва, че всеки учен, който не е в състояние да обясни работата си на едно осемгодишно дете, е шарлатанин.
	— Но тогава аз съм по-тъпа от осемгодишно дете — проплака мис Пейфко. — Аз дори не знам какво е това шарлатанин.


>	16. Назад към забавачката

	Изкачихме четирите гранитни стъпала, които водеха към лабораторията. Сградата бе шестетажна неизмазана постройка. Минахме между двама въоръжени до зъби пазачи.
	Мис Пейфко показа на пазача вляво розовата значка с надпис „поверително“, закачена на левия й ревер.
	Д-р Брийд показа на пазача вдясно черната значка с надпис „свръхсекретно“ на обратната страна на ревера.
	Д-р Брийд тържествено обви с ръка раменете ми, без всъщност да ме докосва, и по този начин даде на пазачите да разберат, че се намирам под неговата височайша закрила и наблюдение.
	Аз се усмихнах на единия от пазачите. Той не ми се усмихна. В националната сигурност няма абсолютно нищо смешно.
	Д-р Брийд, мис Пейфко и аз тръгнахме, потънали в мисли, през фоайето на лабораторията към асансьорите.
	— Някой път поискайте от д-р Хорват да ви обясни нещо — каза д-р Брийд. — И ще видите как ясно и хубаво ще ви отговори.
	— Ще трябва да започна от първо отделение или даже от забавачката. Много съм пропуснала.
	— Всички сме пропуснали много — съгласи се д-р Брийд. — За всички ни е полезно да започнем отново, за предпочитане от забавачката.
	Наблюдавахме как дежурната в лабораторията включва един подир друг учебните експонати, подредени покрай стените на фоайето. Дежурната беше високо, слабо момиче, с ледено държане и бледо лице. От лекото й докосване лампичките мигаха, колелцата се въртяха, колбите вряха, звънците звъняха.
	— Каква магия! — каза убедено мис Пейфко.
	— Изненадан съм да чуя наш човек, от лабораторията, да употребява такава блудкава средновековна дума — заяви д-р Брийд. — Всеки от експонатите е толкова ясен, че даже няма нужда от обяснения. Те са разработени така, че да не омагьосват. Те са самата антитеза на магията.
	— Самата какво на магията?
	— Самата противоположност на магията.
	— Ако съдите по мен, не можете да го докажете.
	И сега д-р Брийд си позволи да се пораздразни.
	— Важното е, че нашата цел не е да заблуждаваме хората — заяви той. — Поне това трябва да ни признаете.


>	17. Машинописки, стенографки

	Секретарката на д-р Брийд се бе покачила на бюрото си и прикрепяше една хартиена коледна камбанка към аплика на стената.
	— Внимавайте, Нейъми! — викна д-р Брийд. — Шест месеца нямахме нещастен случай, да не вземете сега да паднете!
	Мис Нейъми Фост бе приятна суха старица. Предположих, че е работила при д-р Брийд през целия му живот — и през целия свой живот. Тя се засмя.
	— Черен гологан не се губи. Дори да падна, коледните ангели ще ме подхванат.
	— Имало е случаи коледните ангели да не успеят.
	От езичето на камбанката се проточваха две книжни ленти, нагънати като акордеон. Мис Фост дръпна едната. Лентата бавно се разгъна и образува дълъг плакат, върху който пишеше нещо.
	— Развийте я до края и закачете другия край на дъската за обяви — каза тя, като подаде на д-р Брийд свободния край.
	Д-р Брийд се подчини, после отстъпи назад и прочете написаното.
	— Мир на земята! — произнесе той на глас и от сърце.
	Мис Фост слезе от бюрото с другия масур в ръка и също го разгъна. „Любов между човеците“ — пишеше върху него.
	— Божке! — хихикаше д-р Брийд. — И Коледата не пощадихте. Но пък много празнично сте подредили.
	— Не съм забравила и шоколадите за момичетата — каза тя. — Не се ли гордеете с мен?
	Д-р Брийд се плесна по челото, смаян от разсеяността си.
	— Слава Богу! Съвсем бях изумял!
	— Никога не трябва да го забравяме — каза мис Фост. — Стана вече традиция д-р Брийд да подарява шоколади на момичетата. Тя ми обясни, че „момичетата“ са машинописките и стенографките от партера. Те принадлежат на всеки, който се докопа до диктофона.
	— Цяла година — продължи тя — момичетата слушат гласовете на учените, които диктуват, без да виждат лицата им. Те виждат само лентите, които им носят куриерите. Веднъж годишно момичетата напускат своя железобетонен манастир и отиват да празнуват Коледа — тогава д-р Брийд им раздава шоколад.
	— И те служат на науката — потвърди д-р Брийд. Макар и да не разбират нито дума. Да са живи и здрави всичките.


>	18. Най-ценната стока в света

	Когато влязохме в кабинета на д-р Брийд, аз се опитах да подредя мислите си, за да стане едно що-годе свястно интервю. Но за съжаление главата ми още не беше наред. И когато започнах да задавам на д-р Брийд въпроси за деня на бомбата, открих, че мозъчните ми центрове, които отговаряха за връзките ми с външния свят, са удавени в алкохол и миризма на опърлено. Всеки въпрос, който задавах, като че ли имаше за цел да покаже на д-р Брийд, че създателите на атомната бомба са престъпни съучастници в черно убийство.
	Отначало д-р Брийд беше само смаян, но след това много се разсърди. Той се поотдръпна и изръмжа:
	— Както виждам, вие не обичате учените особено много.
	— Не бих казал такова нещо, сър.
	— Целта на всичките ви въпроси е да ме накарате да призная, че учените са безсърдечни, безсъвестни, тесногръди глупци, безразлични към съдбата на останалите хора, и едва ли не — че изобщо не са човеци.
	— Доста силно казано.
	— Не по-силно, отколкото вие, без съмнение, се готвите да го напишете. Смятам, че целта ви е да напишете справедлива, обективна биография на Филикс Хоуникър — несъмнено задача извънредно амбициозна за един начинаещ писател в наше време. Но не — вие идвате тук предубеден, уверен, че всички учени са побъркани. И кой ви е казал такова нещо? Идиотските вестници?
	— Единият източник бе синът на д-р Хоуникър.
	— Кой син?
	— Нютън — отвърнах. Носех със себе си писмото на малкия Нют и му го показах. — Между другото, колко висок е малкият Нют?
	— Не по-висок от стойка за чадъри — отвърна д-р Брийд, като четеше писмото на малкия Нют и се мръщеше.
	— Но другите две деца са нормални, нали?
	— Разбира се. Жал ми е да ви разочаровам, но дори учените имат нормални деца.
	Направих каквото можах, за да успокоя д-р Брийд и да го убедя, че наистина искам да обрисувам верен портрет на д-р Хоуникър.
	— Дойдох тук с единствената цел да запиша точно всичко, което ще ми кажете за д-р Хоуникър. Писмото на Нют е само началото. Аз ще компенсирам съдържанието му с онова, което вие ми разкажете.
	— До гуша ми дойде хората да не разбират какво значи да си учен, какво вършат учените.
	— Ще направя всичко възможно да разсея недоразуменията.
	— В тая държава хората дори не разбират какво е чиста наука.
	— Ще ви бъда много благодарен, ако го обясните на мен.
	— Чистата наука не е да търсиш по-ефикасен филтър или по-мека хартия, или по-трайна боя. Пази боже! В тая държава всеки говори за наука и никой не прави наука. Ние сме една от малкото компании, която назначава хората, за да вършат чисто научни изследвания. Когато повечето от другите фирми дрънкат за научна работа, всъщност имат предвид ратаите си, някакви си инженерчета в бели престилки, които надничат в готварските книги и мечтаят само как да усъвършенстват чистачките за новия модел „Олдсмобил“.
	— Докато тук…
	— Докато тук и на още няколко смайващо малко места в страната на хората се плаща, за да разширяват познанията си и за нищо друго.
	— Щедри хора сте вие в металургичната компания.
	— Каква ти щедрост! Новите знания са най-ценната стока в света. Колкото повече истини откриваме, толкова по-богати ставаме.
	Ако по онова време бях бокононист, щях да започна да вия при това изказване.


>	19. Стига вече кал

	— Искате да кажете — попитах аз д-р Брийд, — че в лабораторията никой не нарежда какво да се върши? Никой даже не предлага върху какво да се работи?
	— Напротив, предложенията просто валят, но не е в характера на учените, които работят чиста наука, да им обръщат внимание. Те си имат собствени проекти, а на нас тъкмо това ни трябва.
	— Имало ли е случай някой да се е опитвал да дава идеи на д-р Хоуникър?
	— Разбира се. Особено военните генерали и адмирали. Те го смятаха за някакъв вълшебник, който с един замах може да направи Америка непобедима. Носеха му какви ли не смахнати проекти, пък и още носят. Единствената грешка в техните проекти е, че при сегашното състояние на науката те са неприложими. Дори от учени с име и ранг като д-р Хоуникър се очаква да попълват само малките празнини. Спомням си как малко преди Филикс да умре, един генерал от морската пехота го преследваше. Искаше Филикс да направи нещо с калта.
	— С калта ли?
	— Морските пехотинци, след като вече двеста години се въргалят в кал, изведнъж решиха, че някой трябва да им помогне. Генералите, както и този генерал, решили, че прогресът трябва да се изрази в това морските пехотинци вече да не се сражават в кал.
	— Но какво са искали?
	— Да няма вече кал. Никъде — никаква кал.
	Започнах да теоретизирам.
	— Може би с планини от някакъв химикал или с някакви огромни машини…
	— Генералът искаше Филикс да измисли някаква таблетка или някакъв инструмент. Била им омръзнала не само калта, омръзнало им било и да влачат тежката екипировка. Искаха да имат нещо мъничко.
	— Какво каза д-р Хоуникър?
	— Закачливо, както си му беше обичаят, Филикс каза, че може би някъде съществува някакво зрънце, нещо съвсем микроскопично, което може да превърне безкрайни пространства от тиня, кал, блата, ручеи и подвижни пясъци в маса, твърда като това бюро.
	Д-р Брийд удари по бюрото с юмрук. Ръката му беше осеяна с кафяви старчески петна. Бюрото беше извито във формата на бъбрек, от морскозелена стомана.
	— Един-единствен морски пехотинец би могъл да носи вещество, което да е достатъчно да освободи цяла бронирана дивизия, заседнала в блато. Филикс дори каза, че това вещество може да бъде толкова малко, че човек да го носи под нокътя на кутрето си и пак да е достатъчно.
	— Невъзможно!
	— За вас невъзможно, за мен невъзможно — за всеки би било невъзможно. — Но за Филикс, който винаги вършеше нещата като на шега, то бе напълно възможно. Чудото на Филикс — и аз искрено се надявам, че ще го споменете в книгите си — се състоеше в това, че той винаги подхождаше към старите загадки така, сякаш са нещо ново.
	— Сега се чувствам като Франсин Пейфко — казах аз. — И като всичките там машинописки. Дори самият д-р Хоуникър не би бил в състояние да ми обясни как нещо, пъхнато под нокътя на кутрето, ще превърне едно блато в солидна като бюрото ви маса.
	— Казах ви вече как добре обясняваше Филикс.
	— Дори така да е…
	— Той успя да го обясни на мен — каза д-р Брийд. — Сигурен съм, че аз пък ще съумея да го обясня на вас. Проблемът е да измъкнем войниците от калта, нали?
	— Да.
	— Така. Сега слушайте внимателно. Почваме.


>	20. Лед-9

	— Има няколко начина — каза д-р Брийд, — по които дадени течности могат да кристализират, т.е. да замръзнат, няколко начина, по които техните атоми могат да се подредят и да останат в определен, твърд строеж.
	И като размаха покритите си с кафяви петна ръце, старецът ми даде пример: има няколко начина, по които могат да се подредят снарядите в оръжейната; има няколко начина да се наредят портокалите в щайгата.
	— Същото става и с атомите в кристалите; едно и също вещество при различен кристален строеж може да има съвършено различни физически свойства.
	Той ми разправи за една фабрика, където получавали големи кристали от етилен-диаминов тартарат. Кристалите използвали в някакви си производствени процеси. Обаче един ден открили, че кристалите вече не притежават желаните свойства. Атомите били започнали да се подреждат — т.е. да замръзват по друг начин. Течността, която кристализирала, не се била променила. Но кристалите, които се образували, вече не били годни за нищо.
	Как станало това, не се знае. Теоретически обаче злодеят причинител бил, както каза д-р Брийд, един зародиш. Като казваше зародиш, той имаше предвид някакво мъничко зрънце, притежаващо нежелателен кристален строеж. Това зрънце, дошло бог знай откъде, научило атомите да се подреждат и да кристализират, да замръзват по нов начин.
	— Сега представете си пак снарядите или портокалите — предложи д-р Брийд. И ми помогна да си представя как изглежда най-долният ред на снарядите или портокалите и как в зависимост от това се подреждат и замръзват останалите редове.
	— Най-долният ред е зародишът, който ще определи поведението на всеки следващ снаряд или портокал дори ако те са безброй. И сега представете си — изгрухтя д-р Брийд с голямо удоволствие, — че съществуват най-различни начини, по които водата може да кристализира, може да замръзва. Представете си, че ледът, по който се пързаляме с кънки или слагаме в питието — да го наречем „лед-1“, — е само един от многото видове лед. Представете си, че на Земята водата винаги замръзва само във формата на лед едно, тъй като липсва зародиш, който да я научи да замръзва като лед-2, лед-3, лед-4… И представете си — той отново удари с юмрук по бюрото, — представете си, че има една форма, която ще наречем „лед-9“, кристал, твърд като това бюро, с точка на топене, да кажем, сто градуса по Фаренхайт, или, още по-добре, с точка на топене сто и трийсет градуса.
	— Така. Дотук ви разбирам — казах аз.
	Д-р Брийд бе прекъснат от шепот в стаята на секретарката, шепот висок и многозначителен. Там се бяха събрали машинописките.
	Момичетата се готвеха да пеят.
	И наистина запяха, когато д-р Брийд и аз влязохме при тях. Бяха стотина и всяка се беше облякла като хористка, т.е. всяка си беше сложила бяла книжна якичка, закрепена с кламер. Пяха прекрасно.
	Бях изненадан и сантиментално размекнат. Винаги ме трогва това съкровище, към което рядко се връщаме, сладката моминска песен.
	Момичетата пяха „О, Витлеемски край“. Няма да забравя как изразително изпяха стиха:
	„Надеждите и страховете на всички времена изживяваме сега.“


>	21. Морската пехота — напред!

	Щом д-р Брийд раздаде с помощта на мис Фост коледните шоколади на момичетата, ние се върнахме в кабинета му.
	— Къде бяхме стигнали? Да. — И старецът ме накара да си представя американски морски пехотинци, затънали в блато.
	— Камионите, танковете и гаубиците затъват! — проплака той. — Потъват в миазми и смрадлива слуз.
	После вдигна нагоре пръст и ми смигна.
	— Но представете си, младежо, че един от моряците има у себе си мъничка капсулка със зрънце „лед-9“, зародишът, който ще накара атомите на водата да се подредят и да замръзнат по нов начин. И ако морякът хвърли това зрънце в най-близката локва…
	— Локвата ще замръзне? — отгатнах аз.
	— И цялата кал около локвата…
	— Ще замръзне?
	— И всички локви в замръзналата кал…
	— Ще замръзнат?
	— И всички езера и реки в замръзналата кал…
	— Ще замръзнат?
	— Сто на сто! — викна той. — А американските морски пехотинци ще излязат от блатото и — напред!


>	22. Аз съм от жълтата преса

	— Нима съществува такова вещество? — запитах аз.
	— Не, не, не, не! — каза д-р Брийд, който отново изгуби търпение. — Разказах ви всичко това само за да ви дам представа за изключителното качество на Филикс да търси нови пътища към всеки стар проблем. Това, което току-що ви разказах, той го беше обяснил на стария генерал, който го тормозеше с калта.
	Филикс обядваше в стола винаги сам. Правило беше никой да не сяда при него, за да не прекъсва мислите му. Но генералът чисто и просто нахлу, придърпа един стол и започна да говори за калта. Това, което чухте от мен, беше отговорът, който Филикс му даде, без дори да се замисли.
	— Тогава… тогава такова нещо наистина не съществува?
	— Току-що ви казах, че не съществува! — кресна д-р Брийд разгорещено. — Филикс почина малко след оня разговор. И ако бяхте слушали какво се опитвах да ви обясня за хората на чистата наука, нямаше да задавате този въпрос! Хората на чистата наука работят върху онова, което привлича тях, а не върху онова, което привлича другите.
	— Все си мисля за това блато…
	— Спокойно можете да престанете да мислите за него! Аз ви го дадох само като пример!
	— Ако ручеите, които минават през блатото, замръзнат в „лед-9“, какво ще стане с реките и езерата, в които се вливат ручеите?
	— Ще замръзнат. Но „лед-9“ не съществува.
	— А океаните, в които се вливат замръзналите реки?
	— Разбира се, ще замръзнат — озъби се той. — Предполагам, че сега ще хукнете да съобщавате сензационната история за „лед-9“. Пак ви казвам — „лед-9“ не съществува!
	— А изворите на замръзналите езера и потоци и цялата подземна вода, която подхранва изворите?
	— И те ще замръзнат, по дяволите! — кресна д-р Брийд. — Но ако знаех, че сте от жълтата преса — додаде той надменно, изправяйки се, — нямаше и минутка да загубя за вас!
	— Ами дъждът!
	— Дъждът би се превърнал в малки късчета „лед-9“ — и това ще бъде краят на света. Както това е и краят на интервюто. Довиждане!


>	23. Изплете си кошницата

	Д-р Брийд грешеше в едно: „лед-9“ съществуваше.
	И то съществуваше на Земята.
	„Лед-9“ бе последният подарък, който Филикс Хоуникър бе дал на човечеството, преди да си получи заслуженото.
	Той го създал, без никой да разбере какво върши. Създал го, без да остави документация.
	Наистина за създаването на такова вещество са нужни скъпи и сложни апарати. Но тях така и така вече ги е имало в лабораторията. На д-р Хоуникър му оставало само да взема по нещо от съседите на лабораторията, да им дотяга, докато, както се казва, си изплете кошницата. И я изплел.
	Той създал късче „лед-9“. То е синьо-бяло. С точка на топене сто и четиринайсет цяло и четири градуса по Фаренхайт.
	Филикс Хоуникър поставил късчето в шишенце, шишенцето — в джоба си. И заминал за вилата си в Кейп Код с трите си деца, защото искал там да прекара Коледата. Тогава Анджела била на трийсет и четири години, Франк на двайсет и четири, а малкият Нют на осемнайсет. Когато умрял на Бъдни вечер, старецът бил казал за „лед-9“ само на децата си.
	И децата му си поделили късчето „лед-9“.


>	24. Що е уомпитър?

	Какво е уомпитър според бокононистката концепция?
	Уомпитърът е оста на караса. Карасът не може без уомпитър, ни учи Боконон, както колелото на колата не може без главината.
	Всичко може да послужи като уомпитър: дърво, камък, животно, идея, книга, мелодия, Светият граал*. Членовете на караса се въртят около уомпитъра с величествения хаос на спираловидна мъглявина. Орбитите на членовете на един карас, които се въртят около общия си уомпитър, са естествена мъглявина. Орбитите на членовете на един карас, които се въртят около общия си уомпитър, са, естествено, духовни орбити. Въртят се душите им, а не телата. Или както ни подканя да пеем Боконон:
	[* Според някои средновековни легенди — блюдото, от което е ял Христос на Тайната вечеря и в което след това Йосиф от Ариматея събрал Христовата кръв; според други легенди — чашата, от която Христос е пил на Тайната вечеря. — Бел.прев.]
P>
	Въртим се, въртим се, въртим се така
	с крака от олово и тежки крила.
P$
	Освен това Боконон ни учи, че уомпитърът идва и си отива.
	И във всеки момент карасът фактически има два уомпитъра — единият придобива все по-голямо значение, другият постепенно чезне.
	И съм почти сигурен, че докато съм говорил с д-р Брийд, уомпитърът на моя карас, който е придобивал все по-голямо значение, е бил именно тази кристална форма на водата, тази синьо-бяла скъпоценност, семето на съдбата, наречено „лед-9“.
	Докато съм говорил с д-р Брийд в Айлиъм, Анджела, Франклин и Нютън Хоуникър са разполагали със зрънца от „лед-9“, семе от семето на баща им, отломки, както се казва, от стария камък.
	Съдбата на тези три отломки е, убеден съм, главната грижа на моя карас.


>	25. Главното в живота на д-р Хоуникър

	Толкова засега за уомпитъра на моя карас.
	След неприятното ми интервю с д-р Брийд в лабораторията на металургичната компания в Айлиъм бях оставен в ръцете на мис Фост. Беше й заповядано да ме изгони. Аз обаче бях упорит и успях да я склоня да ми покаже лабораторията на покойния д-р Хоуникър, преди да ми покаже вратата.
	Пътем я запитах дали е познавала добре д-р Хоуникър. Тя ми отговори откровено и интересно и придружи думите си с тънка усмивка:
	— Не мисля, че човек изобщо можеше да го опознае. Искам да кажа, че когато хората говорят дали много или малко познават някого, имат предвид дали много или малко тайни е споделил той с тях. Говорят за интимни неща, за семейни истории, за любовни истории — продължи милата възрастна дама. — Д-р Хоуникър беше преживял много такива истории, като всеки човек, но не те бяха главното в неговия живот.
	— А кое беше главното? — запитах.
	— Д-р Брийд все ми повтаря, че главното в живота на д-р Хоуникър е била истината.
	— Май не сте съгласна?
	— Не знам дали съм съгласна, или не. Аз просто не мога да разбера как истината единствена може да бъде достатъчна, за да запълни човешкия живот.
	Мис Фост бе узряла за бокононизма.


>	26. Що е Бог?

	— Имало ли е случай да разговаряте с д-р Хоуникър? — запитах мис Фост.
	— Разбира се. Често.
	— Помните ли някой от тези разговори?
	— В един от тях той се обзаложи, че няма да мога да му кажа една абсолютна истина. Тогава аз му казах: Бог е любов.
	— И какво отвърна той?
	— Той каза: „Що е Бог? Що е любов?“
	— Хм…
	— Но Бог наистина е любов — рече мис Фост. — Каквото и да казваше д-р Хоуникър.


>	27. Хора от Марс

	Лабораторията на д-р Филикс Хоуникър се намираше на шестия, най-горния етаж.
	Пред входа бе опънат тъмночервен шнур, а една медна плочка на стената обясняваше защо тази стая се смята за свещена:
C>
	В ТАЗИ СТАЯ Д-Р ФИЛИКС ХОУНИКЪР, НОСИТЕЛ НА НОБЕЛОВА НАГРАДА ЗА ФИЗИКА, РАБОТИ ПРЕЗ ПОСЛЕДНИТЕ ДВАЙСЕТ И ОСЕМ ГОДИНИ ОТ ЖИВОТА СИ.
	„КЪДЕТО БЕ ТОЙ, ТАМ Е ГРАНИЦАТА НА ПОЗНАНИЕТО.“
	ЗНАЧЕНИЕТО НА ТОЗИ ЧОВЕК В ИСТОРИЯТА НА ЧОВЕЧЕСТВОТО Е НЕОЦЕНИМО.
C$
	Мис Фост предложи да откачи шнура, за да мога да вляза в стаята и да общувам с духовете, които я обитаваха.
	Приех.
	— Лабораторията е същата, каквато беше при смъртта му; само че тогава по една от масите бяха разпилени каучукови ленти.
	— Каучукови ленти?
	— Не ме питайте защо. И въобще не ме питайте тук кое за какво служи.
	Старецът беше оставил в лабораторията си страшна неразбория. Това, което веднага привлече вниманието ми, бе купчината евтини играчки, пръснати наоколо. Книжно хвърчило със счупена рамка. Детски жироскоп, омотан с въженце и готов да се завърти и уравновеси. Пумпал. Сламка за сапунени мехури. Аквариум с дворец и две костенурки в него.
	— Той обичаше да купува от будките — каза мис Фост.
	— Виждам.
	— Някои от най-знаменитите му експерименти са правени с апаратура, която не струваше и долар.
	— Всяко спестено пени е спечелено.
	Разбира се, имаше и най-различни нормални лабораторни уреди. Но те изглеждаха като сиви допълнения към евтините весели играчки.
	На бюрото на д-р Хоуникър лежаха купища писма.
	— Не знам някога да е отговарял на някое писмо — каза мис Фост. — Ако искаха отговор, трябваше да го търсят по телефона или лично да дойдат дотук.
	На бюрото беше поставена в рамка една снимка. Не можех да я видя, без да я обърна, и реших първо да гадая.
	— Това жена му ли е?
	— Не.
	— Някое от децата му?
	— Не.
	— Той самият?
	— Не.
	Така че все пак погледнах. Беше снимка на скромен малък паметник на падналите във войната, пред сградата на съда в някакво градче. На паметника бяха издълбани имената на жители на градчето, паднали в различните войни, и аз реших, че той заради надписите е сложил снимката на бюрото си. Имената бяха четливи; аз почти очаквах да видя между тях името Хоуникър. Но такова име нямаше.
	— Това му беше хоби — каза мис Фост.
	— Кое?
	— Да фотографира градинки, украсени със стари артилерийски снаряди. Сигурно украсата, която се вижда на тая снимка, е доста необикновена.
	— Разбирам.
	— Той беше необикновен човек.
	— Съгласен съм.
	— Може би след милиони години всички ще бъдат умни като него и ще разберат това, което той разбираше. Но в сравнение със средния съвременник той бе сякаш човек от Марс.
	— Може би той наистина е бил марсианец — предположих аз.
	— Това до голяма степен би обяснило защо и трите му деца са така странни.


>	28. Майонеза

	Докато чакахме асансьора за първия етаж, мис Фост изрази опасението, че ще дойде асансьор №5. Преди да успея да я попитам какво означава това, пристигна именно асансьор №5.
	Той се обслужваше от престарял мъничък негър на име Лаймън Ендърс Ноулс. Ноулс беше ненормален, сигурен съм. Отгоре на всичко, щом решеше, че е казал нещо особено остроумно, той се тупаше по задника и крещеше: „Да, да!“
	— Здрасти, антропоиди и лилии, и корабни колела! — каза той на мис Фост и на мен. — Да, да!
	— Първия етаж, моля — каза мис Фост хладно.
	За да затвори вратата и да ни закара на първия етаж, Ноулс трябваше само да натисне едно копче. Но още нямаше намерение да стори това. Може би трябваше да минат години, за да го стори.
	— Един ми разправя — каза той, — че тук асансьорите са правени от маите. А аз да не съм го знаел досега! Викам му: ами аз от какво съм направен — от майонезата ли? Да, да! Той взе да мисли и аз го цапнах с друг въпрос, дето го стресна и го накара още по-дълбоко да се замисли. Да, да!
	— Бихте ли ни свалили на първия етаж, моля, мистър Ноулс? — помоли мис Фост.
	— Викам му — рече Ноулс, — това тук е научна лаборатория. Научна, значи да научиш нещо, нали? Значи всички тука учат нещо, дето са го знаели, а са го забравили и сега трябва да го научат. И как е станало така, че са решили да построят такова здание, с тези майонезени асансьори, и да го напълнят с всички тия побъркани хора? И какво се мъчат да научат? Какво са забравили? Да, да!
	— Много интересно — въздъхна мис Фост. — Сега вече можем ли да слизаме?
	— За нас друг път освен надолу няма — изграка Ноулс. — Защото тук е върхът. Помолете ме да ви кача нагоре, де! Няма да мога. Да, да!
	— Тогава да слизаме — каза мис Фост.
	— Веднага. Тоя господин да не е идвал да се покланя на д-р Хоуникър?
	— Да — отговорих. — Вие познавахте ли го?
	— Отблизо — отвърна той. — Знаете ли какво рекох, като умря?
	— Не.
	— Рекох им: тоя д-р Хоуникър, той не е мъртъв.
	— Така ли?
	— Само е влязъл в ново измерение. Да, да!
	Натисна копчето и ние потеглихме надолу.
	— Познавахте ли и децата на Хоуникър? — запитах го аз.
	— Дечица като бесни кученца — каза той. — Да, да!


>	29. Отишли си, но не забравени

	Имаше още нещо, което исках да направя в Айлиъм. Исках да фотографирам гроба на стареца. Върнах се в стаята си, видях, че Сандра си е отишла, взех фотоапарата и повиках такси.
	Все още падаше лапавица, бодлива и сива. Помислих си, че една снимка на гроба на стария, засипан от сняг, ще изглежда много добре и от нея може да стане чудесна корица на книгата „Денят, в който настъпи краят на света“.
	Пазачът на гробището ме упъти как да стигна до парцела, където бе погребан Хоуникър.
	— Няма начин да го отминете — поясни той. — Там е най-големият паметник в гробището.
	Той не лъжеше, паметникът представляваше фалос от алабастър, висок шест метра и широк един. Беше целият засипан със сняг.
	— Дявол да го вземе! — възкликнах аз, като се измъкнах от таксито с апарата си. Това ли е паметникът на бащата на атомната бомба? — започнах да се смея.
	За да добия представа колко е голям паметникът, помолих шофьора да застане до него. След това го помолих да изчисти снега така, че да личи надписът.
	Шофьорът изчисти снега.
	И Бог ми е свидетел, че върху паметника с тринайсетсантиметрови букви бе написано:
#	МАМА


>	30. Ти само си заспала

	— Мама? — без да вярва на очите си, възкликна шофьорът.
	Почистих снега по-надолу и открих следното двустишие:
P>
	Мамо, мамо, как се моля
	да ни пазиш всеки ден.
@	Анджела Хоуникър
P$
	Под него имаше едно четиристишие:
P>
	Ти не си умряла,
	само си заспала.
	Трябва да се смеем,
	не сълзи да леем.
@	Франклин Хоуникър
P$
	А още по-долу, върху специално нанесен цимент, имаше отпечатък на детска ръчичка. Под него беше написано:
#	бебе Нют
	— Ако това е паметникът на майката — отбеляза шофьорът, — какъв ли, по дяволите, ще са поставили на бащата? — И той направи неприлично предположение.
	Паметникът на бащата бе съвсем наблизо. Той представляваше — по-късно разбрах, че старецът поискал това в завещанието си — мраморен куб четирийсет на четирийсет, на четирийсет сантиметра.
#	ТАТКО
	пишеше на него.


>	31. Още един Брийд

	На път за изхода шофьорът взе да се пита какво ли е станало с гроба на собствената му майка. Той ме помоли да се отклоним малко от пътя, за да го види.
	На гроба на майка му беше поставена трогателно малка плоча… не че това е от значение.
	След това шофьорът ме помоли да не се сърдя: той обаче искал да се отклони от пътя още малко, този път за да отиде в каменоделницата при гробището, отсреща през улицата.
	Понеже тогава още не бях станал бокононист, се съгласих с известно раздразнение. Като бокононист бих се съгласил с радост с всяко предложение да се отиде някъде. Както казва Боконон: „Странните предложения за пътешествия са уроци по танц от бога.“
	Каменоделската работилница принадлежеше на Ейвръм Брийд и синове. Докато шофьорът разговаряше със собственика, аз тръгнах да разглеждам паметниците, все още без надписи, все още паметници в памет на нищо.
	В приемната видях нещо много смешно: върху един мраморен ангел някой бе окачил венец от имел. Върху пиедестала бяха струпани кедрови клонки, а около мраморната шия имаше огърлица от коледни лампички.
	— Колко струва това? — запитах аз.
	— Не се продава. Паметникът е на сто години. Издялал го е прадядо ми Ейвръм Брийд.
	— Значи толкова стара е работилницата ви?
	— Стара е.
	— И вие ли се казвате Брийд?
	— Четвърто поколение вече. Тук живеем.
	— Да сте роднина на д-р Ейса Брийд, директора на лабораторията?
	— Той ми е брат.
	Неговото име пък било Марвин Брийд.
	— Светът е малък — отбелязах аз.
	— Ако го сложите в гробище, малък е.
	Марвин Брийд бе находчив, циничен, умен и сантиментален.


>	32. Пари от динамит

	— Току-що бях в кабинета на брат ви. Аз съм писател. И интервюирах брат ви във връзка с д-р Хоуникър — казах аз на Марвин Брийд.
	— Чудак и кучи син. Не брат ми. Имам предвид Хоуникър.
	— Вие ли му продадохте паметника за жена му?
	— Продадох го на децата му. Той нямаше нищо общо с тая работа. Изобщо не му беше дошло наум да слага паметник на гроба й. Като мина малко повече от година от смъртта й, трите деца на Хоуникър дойдоха при мене — голямото, високото момиче, момчето и малкият. Те искаха да им поставя най-големия паметник, който може да се купи с пари, и ми донесоха да изгравирам стихотворенията, които бяха написали двамата по-големи.
	Можете да се смеете на паметника колкото искате — продължи Марвин Брийд, но тези деца се утешаваха с него повече, отколкото с каквото и да било друго. Идваха тук да го гледат и да слагат цветя кой знае колко пъти в годината.
	— Доста трябва да е струвал.
	— Купи го Нобеловата награда. С нея купиха две неща: вилата в Кейп Код и този паметник.
	— Пари от динамит — размишлявах аз, като сравнявах удивено ада, който може да причини динамитът, с абсолютното спокойствие на един надгробен паметник и на една вила.
	— Какво?
	— Нобел изобрети динамита.
	— Какво ли няма на тоя свят.
	Ако тогава бях бокононист, мисълта за чудотворно заплетената верига от събития, изпратили парите от динамита именно на тази каменоделна, би ме накарала да прошепна: „Работа, работа, работа.“
	„Работа, работа, работа“, шепнем ние, бокононистите, щом ни се стори твърде сложна и неразгадаема загадката на нашия живот.
	Но тогава бях християнин и единственото, което можах да кажа, беше: „Странен е животът понякога.“
	— Понякога не е — каза Марвин Брийд.


>	33. Неблагодарник

	Запитах Марвин Брийд дали е познавал Емили Хоуникър, съпругата на Филикс, майката на Анджела, Франк и Нют, жената, която лежеше под този чудовищен обелиск.
	— Дали съм я познавал? — гласът му стана тъжен. — Дали съм я познавал, мистър? Познавах я, познавах Емили. Бяхме съученици в гимназията. И двамата бяхме председатели на класния комитет. Баща й държеше музикалния магазин в Айлиъм. Тя можеше да свири на всеки инструмент. Така хлътнах по нея, че се отказах от футбола и почнах да уча цигулка. Но тогава моят по-голям брат Ейса си дойде за пролетната ваканция — той учеше в Масачузетската политехника — и аз направих голямата грешка да го представя на момичето си. — Марвин Брийд щракна с пръсти. — Ей така ми я отне, като едното нищо. Счупих цигулката си в голямата медна топка на леглото си — цигулката я бях купил за седемдесет и пет долара, и отидох в една цветарница, поисках кутия от тези, дето слагат вътре по десетина рози, сложих там парчетата от цигулката и й изпратих кутията с куриер.
	— Значи хубава беше.
	— Хубава? — повтори той. — Мистър, ако Господ милостиво ми изпрати ангел, аз ще се смая не от лицето му, а от крилата му, защото ангелско лице вече съм виждал в живота си и то бе нейното лице. Нямаше мъж в Айлиъм, който да не бе влюбен в нея, тайно или явно. Тя можеше да има всеки мъж, когото пожелаеше — той плю на пода. — А да вземе да се омъжи за тоя холандски кучи син! Тя вече бе сгодена за брат ми, когато се появи оня. — Марвин Брийд отново щракна с пръсти. — Ей така я отне той пък от брат ми, като едното нищо.
	Може да е държавна измяна и неблагодарност, и невежество, и изостаналост, и антиинтелектуалност да наричам един покойник, толкова известен, колкото е Филикс Хоуникър, кучи син. Всичко знам: как изглеждаше безобиден и нежен, как всички мислеха, че е над този свят, и разправяха как и на мравката път сторвал, и как не мислел никога ни за пари, ни за власт, ни за дрехи и коли и други такива, и как бил различен от всички нас, и как бил по-добър от всички нас, и как бил толкова невинен, че приличал на Исус Христос… само дето не беше Божи син, а кучи син…
	Марвин Брийд не пожела да довърши изречението си и аз го подканих.
	— Е, и? — повтори той след мен. — Е, и? — той отиде до прозореца и се загледа към входа на гробището. — Е, и? — измърмори той на голямата порта, на лапавицата и на обелиска на Хоуникър, който едва се виждаше.
	— Как, по дяволите, да е невинен човек онзи — продължи той, — който изобретява такова нещо като атомната бомба? И как можете да казвате, че човек е добросърдечен, щом не си мръдва пръста да помогне на най-добрата, най-красивата жена в света, собствената му съпруга, която умря от липса на любов и разбиране…
	Той потрепера.
	— Понякога се питам дали не е бил мъртвороден. Не познавам човек, който да се е интересувал по-малко от живота. Понякога си мисля, че в това се крие нещастието на света: твърде много хора на високи постове са мъртвородени.


>	34. Вин-дит

	Именно в каменоделната ме споходи първият ми вин-дит, бокононистка дума, която означава неочакван и много индивидуален тласък към бокононизма, към вярата, че всемогъщият бог знае всичко за мен и че всемогъщият бог ми е предопределил много специален и сложен път.
	Вин-дит дойде при мен чрез мраморния ангел с венец от имел. Шофьорът си беше наумил, че на всяка цена трябва да постави този ангел върху гроба на майка си. Сега той стоеше пред ангела и в очите му имаше сълзи.
	Марвин Брийд все още се взираше през прозореца, през който се виждаше гробищната порта, и току-що беше свършил речта си срещу Филикс Хоуникър.
	— Това холандско куче може и да е бил съвременен светец — добави той. — Но Господ да ме убие, ако той някога е правил нещо против волята си, и Господ да ме убие, ако не е имал всичко, каквото е поискал.
	— Музика — добави той след малко.
	— Моля?
	— Заради музиката се омъжи тя за него. Казваше, че душата му слуша най-висшата музика, музиката на звездите. — Той поклати глава. — Дръжки.
	След това портата му напомни за последния път, когато беше видял Франк Хоуникър, създателя на моделчетата, мъчителя на буболечките.
	— Франк — каза той.
	— Какво Франк?
	— За последен път видях това странно нещастно дете, когато се измъкна през тая порта. Погребението на баща му все още не беше свършило. Стареца още не го бяха заровили, когато Франк излезе от тук. Махна на първата кола, която мина. Нов понтиак с номер от Флорида. Колата спря. Франк се качи и от тогава никой в Айлиъм не го е виждал.
	— Чух, че го търсела полицията.
	— Това е глупост, случайност. Франк не беше престъпник. Него го биваше единствено да прави модели. За друго не му стигаше куражът. Задържа се само на една работа тук, в Айлиъм, в магазина за играчки на Джек „За всекиго по нещо“. Продаваше модели на играчки, правеше модели, даваше съвети на другите как да правят модели. Когато се махна от тук и отиде във Флорида, постъпил в магазин за играчки в Сарасота. Сигурно магазинът е бил само прикритие за банда, която е крадяла кадилаци и ги е препродавала в Куба. Така и Франк е бил замесен в тая история. Според мен твърде много неща е чул, докато е лепил куличките на някой модел на боен кораб.
	— Къде е Нют, знаете ли?
	— Предполагам, че при сестра си в Индианаполис. Знам само за оная история с джуджето и че после го изхвърлили от колежа. Можете ли да си представите джудже доктор? А в същото време в тая нещастна фамилия момичето израсна огромно, почти два метра, недодялано. И ето че вашият мъдрец, тоя велик човек, взема, че спира момичето от последния клас на гимназията, за да има още една жена, която да се грижи за него. Единственото, което й остана, бе кларнетът, с който свиреше в гимназиалния оркестър.
	И като напусна училище — продължаваше Брийд, — никой не я канеше да излизат. Тя нямаше приятели, а на старика изобщо не му минаваше през ум да й даде пари, та да отиде някъде. И знаете ли какво правеше тя?
	— Не.
	— Затваряше се в стаята си и пускаше някоя плоча, като едновременно свиреше с кларнета. За мене е чудо на чудесата, че тая жена изобщо можа да си намери съпруг.
	— Колко искате за тоя ангел? — попита шофьорът на таксито.
	— Казах ви, че не се продава.
	— Май не останаха вече хора, които да работят по този начин — отбелязах аз.
	— Имам един племенник, който може — отвърна Брийд. — Момчето на Ейса. Искаше да стане страшно велик учен, а те взеха, че хвърлиха бомбата над Хирошима и момчето се отказа и се напи, и дойде и ми каза, че иска да дяла камъни.
	— Тук ли работи?
	— Скулптор е в Рим.
	— Ако някой ви предложи много пари — каза шофьорът, — ще го продадете, нали?
	— Може и да го продам. Но само за много пари.
	— Къде се слага името на такъв паметник? — запита шофьорът.
	— Тук, долу, вече има едно име — ние не можехме да видим името, защото кедровите клонки го закриваха.
	— И никой ли не си го е потърсил? — осведомих се аз.
	— Никой не го е платил. Историята е такава: един германски имигрант пътувал с жена си на Запад и тя умряла от едра шарка тук, в Айлиъм. Той поръчал този ангел за паметник и показал на моя прадядо, че има пари в брой, за да го плати. Но след това го окрали. Някой му отмъкнал всичките пари, до последния цент. Останала му само земята, която бил купил в Индиана, земя, която никога не бил виждал. Той продължил пътя си и казал, че ще се върне, за да плати за ангела.
	— И не се ли върна? — запитах аз.
	— Тц. — Марвин Брийд разбута клонките с крак, за да видим буквите на пиедестала. Там беше написано едно презиме.
	— То е едно увъртяно име — каза Брийд. — Ако този имигрант има потомци, те сигурно вече са го американизирали това име. Сега сигурно се наричат Джоунс или Блек, или Томсън.
	— Тук грешите — промърморих аз.
	Стори ми се, че стаята се накланя; стените и таванът й в миг се преобразиха в пътища — пътища, пътища, водещи през времето във всички посоки. Получих бокононистично видение за единството във всяка секунда, на всички бродещи мъже, на всички бродещи жени, на всички бродещи деца.
	— Тук грешите — заявих аз, когато видението отмина.
	— Да не би да познавате хора с такова презиме?
	— Да.
	То беше моето презиме.


>	35. Магазин „За всекиго по нещо“

	На връщане към хотела забелязах магазина на Джек „За всекиго по нещо“, в който беше работил Франклин Хоуникър. Помолих шофьора на таксито да спре и да ме почака.
	Влязох и съзрях самия Джек да се извисява над своите пожарникарски коли, влакчета, самолетчета, корабчета, къщички, фенерчета, дръвчета, танкчета, автомобилчета, ракети, над фигурки на носачи, кондуктори, полицаи, пожарникари, майки и татковци, кучета, котета, пиленца, войничета, патета, кравички. Джек имаше мъртвешки цвят на кожата, беше сериозен човек, мръсен и раздърпан човек, и страшно кашляше.
	— Що за момче беше Франклин Хоуникър? — повтори той и се закашля продължително. Поклати глава и се виждаше, че обожава Франк както никой друг. — На този въпрос не бих могъл да отговоря с думи. Мога да ви покажа какъв беше Франклин Хоуникър. — Джек се закашля отново. — Можете да погледнете и сам да прецените — додаде той.
	И ме заведе в мазето на магазина си. Той всъщност живееше в мазето. Там имаше легло персон и половина, гардероб и котлон.
	Джек се извини, задето леглото му е разхвърляно.
	— Жена ми ме напусна преди една седмица — каза той и се закашля. — Още се опитвам да се оправя.
	След това завъртя един ключ и мазето бе залято от ослепителна светлина.
	Ние се приближихме към ъгъла и аз видях, че светлината всъщност идеше от слънце, което грееше над приказна малка страна, построена върху шперплат, едно островче, идеално правоъгълно, като градче в Канзас. Всяка неспокойна душа, всеки бунтарски дух, който би се опитал да разбере какво има зад зелените граници на тази страна, би пропаднал направо в ада.
	Всичко беше изработено така изящно съразмерно и сръчно и беше така оцветено, че сякаш гледах истински пейзаж: с планините, с реките и горите, с градовете — с всичко, на което хората така много държат.
	Навсякъде минаваха железопътни линии, виещи се като спагети.
	— Погледнете вратите на къщите — каза Джек с благоговение.
	— Чудесно. Умно.
	— Имат истински дръжки, а чукчетата работят.
	— Нима?
	— Питате ме що за момче беше Франклин Хоуникър. Той направи това. — Джек се задави.
	— Сам-самичък?
	— И аз посвършвах нещо, но както той ми нареждаше, по неговите чертежи. Това дете беше гений.
	— Може ли човек да ви обори!
	— Братчето му е джудже, не знам дали знаете.
	— Знам.
	— Отдолу има спойки, то ги направи.
	— Съвсем като истинско.
	— Никак не беше лесно. Голяма играчка.
	— Е, и Рим не е бил построен за един ден.
	— За това дете бащиният дом беше чужд.
	— Чувах такова нещо.
	— Тук бе неговият истински дом. Тук той е прекарал хиляди часове. Понякога дори не му се искаше да пуска влакчетата, просто седеше и ги гледаше, както ние сега.
	— Има какво да се види. Все едно, че си пътуваш из Европа — ако се вгледаш, виждаш толкова много.
	— Той обаче знаеше и как да гледа. Някой път ще махне някой хълм, който за вас и за мен си е хълм на място. И не грешеше. Сложи на мястото на хълма езеро, прехвърли през езерото мост — и картината е десет пъти по-красива.
	— Не всеки притежава такъв талант.
	— Правилно! — възкликна Джек страстно.
	Това причини нов пристъп на кашлица. Когато пристъпът поотмина, очите му се навлажниха.
	— Казвах на това дете, че трябва да учи инженерство и след това да постъпи в американските аеролинии или в някоя друга такава фирма, някоя голяма фирма, дето ще му разбират идеите.
	— Виждам, че много сте му помагали.
	— Бих искал наистина да съм помогнал. Добре щеше да бъде, ако бях в състояние да му помагам — пророни Джек скръбно. — Но нямах капитал. Когато можех, давах му по малко, но повечето от нещата тук той купи от парите, които печелеше в магазина горе. За нищо друго не харчеше, само за това: не пиеше, не пушеше, не ходеше на кино, не излизаше с момичета, не беше луд за коли.
	— Нашата страна има нужда от такива като него.
	Джек сви рамене.
	— Не знам… Мисля, че гангстерите във Флорида са го довършили. Бояли са се да не проговори.
	— Сигурно.
	Джек неочаквано се разрида.
	— Питам се дали тия мръсници знаят кого са убили!


>	36. Мяу!

	Докато траеше пътешествието ми в Айлиъм — а то трая две седмици и свърши ден-два преди Коледа, — аз бях пуснал един беден поет на име Шърман Кребс да живее без наем в апартамента ми в Ню Йорк. Втората ми жена ме бе напуснала — тя твърдеше, че съм прекален песимист, за да може един оптимист като нея да живее с мен.
	Кребс беше брадато, платиненорусо Исусче с очи на бито куче. Не бяхме близки приятели. Запознахме се на някакъв коктейл, на който той се беше представил като национален председател на дружеството „Поети и художници, привърженици на ядрената война“. Той молеше за убежище, дори не непременно атомно скривалище, а аз случайно разполагах с такова.
	Когато се върнах, все още тръпнещ от смайващите духовни пътища, по които ме беше повел непотърсеният ангел от Айлиъм, намерих от апартамента си печални останки след нихилистка оргия. Кребс си беше отишъл, но преди да си излезе, той беше навъртял телефонни разговори с други щати за триста долара, беше изгорил леглото ми на пет места, беше убил котето ми, изкоренил авокадото* от сандъчето и изкъртил вратичката на аптечката.
	[* Тропическо растение, чиито плодове напомнят круши. — Бел.прев.]
	Върху жълтия линолеум в кухнята Кребс беше изписал, както се установи после, с изпражнения:
P>
	Имам кухня тук.
	Но не ми се нрави.
	Мисля си — дали пък
	да не й направя
	шахта за боклук!
P$
	По тапетите над леглото ми беше написано с червило и с женски почерк: „Не, не, не и не! — казаха Коко, Пипи и Роко.“
	На врата на убитото коте бе окачена табелка с надпис „Мяу!“.
	Оттогава не съм виждал Кребс. И въпреки това зная, че и той е от моя карас. Ако не греша, тогава той е ренг-ренг. Според Боконон ренг-ренгът е човек, който с примера на собствения си живот заставя хората да променят живота си, тъй като ги кара да видят колко е абсурден. Може да съм бил склонен да смятам каменния ангел за лишен от смисъл и да стигна до заключението, че нищо на този свят няма смисъл. Но като видях какво е сторил Кребс и особено какво е направил с котето ми, разбрах, че нихилизмът не е за мен.
	Нещо или някой не е желал да стана нихилист. Мисията на Кребс, все едно знаел ли е той или не, е била да ме застави да се разочаровам от философията на нихилизма. Браво, Кребс!


>	37. Един съвременен генерал-лейтенант

	И тогава, една неделя, открих къде се намира търсеният от закона, създателят на приказната страна, великият бог Йехова, Велзевул на буболечките в буркани, Франклин Хоуникър.
	Той беше жив!
	Това научих от специалната притурка на нюйоркския „Сънди Таймс“. В притурката се рекламираше една бананова република. На корицата имаше снимка на най-поразително красивото момиче в света.
	Зад момичето се виждаха булдозери, които изкореняваха палми, за да прокарат широк булевард. В дъното на булеварда се издигаха стоманените скелети на три нови сгради.
	„Република Сан Лоренсо във възход! — гласеше надписът. — Здрави, щастливи, прогресивни, свободолюбиви, красиви, нейните жители правят страната си изключително привлекателна както за търговците, така и за туристите от Америка!“
	Не бързах да чета притурката. Достатъчно ми беше да гледам момичето на корицата; повече от достатъчно, защото се бях влюбил в нея от пръв поглед. Тя беше много млада и много сериозна и цялата светеше от съчувствие и мъдрост.
	Кожата й бе шоколадова. Косата — златна.
	Името й беше Мона Амонс Монсано, така пишеше на корицата. Била осиновена дъщеря на диктатора на острова.
	Разгърнах притурката, като се надявах да намеря вътре други снимки на тази ослепителна Мадона със смесена кръв.
	Вместо това вътре имаше снимка на диктатора Мигел — „Папа“ Монсано, една горила към осемдесетте.
	До снимката на „Папа“ беше поместена снимка на недорасъл младеж с тесни рамене и с лисиче лице. Той носеше белоснежна военна униформа с някакво скъпоценно украшение във форма на слънце. Очите му бяха близко едно до друго и под тях имаше кръгове. Явно беше, че цял живот е настоявал да бръснат страните и тила му и да оставят коса само на върха на главата му. Сега на темето му се възвисяваше огромен кичур ала Помпадур, нещо като купол от накъдрена на вълни жилава коса, невероятно голяма.
	Това непривлекателно момче беше, както пишеше на страницата, генерал-лейтенант Франклин Хоуникър, министър на науката и прогреса в република Сан Лоренсо.
	Той беше двайсет и шест годишен.


>	38. Световна столица на баракудата

	Остров Сан Лоренсо е петдесет мили дълъг и двайсет мили широк, пишеше в притурката на „Сънди Таймс“. Има население четиристотин и петдесет хиляди души, „… всички беззаветно предани на идеалите на свободния свят“.
	Най-високата точка на острова, планината Маккейб, била три хиляди и триста метра над морското равнище. Столицата била Боливар, „… изумително съвременен град, с пристанище, което може да побере целия флот на Съединените щати“. Републиката изнасяла главно захар, кафе, банани, индиго и занаятчийски изделия.
	„А риболовците признават Сан Лоренсо за столица на баракудата, с която никоя друга столица в света не може да се сравнява.“
	Питах се как Франклин Хоуникър, който дори не беше завършил гимназия, е стигнал до такъв висок пост. Донякъде отговор ми даде едно есе за Сан Лоренсо, подписано от „Папа“ Монсано.
	„Папа“ твърдеше, че Франк бил изработил генералния план на Сан Лоренсо, тоест новите шосета, електрифицираните села, заводите за преработка на отпадъци, хотелите, болниците, клиниките, железопътните линии, с една дума — всичко. И макар есето да бе сбито и явно съкращавано, „Папа“ на пет места подчертаваше, че Франк е „плът от плътта на д-р Филикс Хоуникър“.
	Фразата вонеше на канибализъм.
	Без съмнение „Папа“ беше убеден, че Франк е късче от вълшебната плът на стареца.


>	39. Фата Моргана

	Малко повече успях да науча от едно друго есе, също в притурката, натруфено есе със заглавие „Какво даде Сан Лоренсо на един американец“. Есето беше подписано от генерал-лейтенант Франклин Хоуникър. Но явно бе писано от друг.
	В есето Франк разказваше как стоял съвсем сам на борда на една потъваща яхта в Карибско море. Той не обясняваше какво е правил на яхтата, нито защо е бил сам. Споменаваше обаче, че е тръгнал от Куба.
	„Луксозният кораб потъваше и с него изчезваше и моят безсмислен живот — пишеше в статията. — За четири дни бях изял само два сухара и една чайка. В топлата вода около мен акули стръвници вече разсичаха вълните с тръбните си перки, водата гъмжеше от баракуди с тънки като игли зъби.
	Отправих взор към Създателя, готов да приема неговата воля. Тогава погледът ми падна на разкошно осветен планински връх, който се издигаше над облаците. Фата Моргана ли бе това? Жестоката измама на миража?“
	Взех речника и прочетох обяснението за Фата Моргана: това било мираж, наречен на името на Морган ле Фей, фея, която живеела на дъното на едно езеро. Обикновено се явявала в протоците на Месина, между Калабрия и Сицилия. С две думи, Фата Моргана е поетична измислица.
	Но това, което Франк видял от потъващата яхта, не било жестоката Фата Моргана, а върхът Маккейб. И така ласкавият бриз изтласкал яхтата на Франк към скалистите брегове на Сан Лоренсо, като че ли Бог желаел той да слезе там.
	Франк слязъл, без дори да си намокри краката, и запитал къде се намира. И в същото време кучият му син е носил със себе си късче „лед-9“ в термос! — макар че в статията нищо не се споменаваше за това.
	Тъй като Франк нямал паспорт, тикнали го в затвора в столицата Боливар. Там го посетил „Папа“ Монсано, който поискал да узнае възможно ли е Франк да е кръвен роднина на безсмъртния д-р Филикс Хоуникър.
	„Отвърнах, че съм — пише Франк в статията си. — От този момент всички врати на Сан Лоренсо бяха широко отворени пред мен.“


>	40. Дом на надеждата и милосърдието

	Случи се — „речено било да се случи“, би казал Боконон, — че едно списание ме командирова в Сан Лоренсо. Материалът, който ми искаха, нямаше да бъде за „Папа“ Монсано или Франк. Трябваше да пиша за Джулиън Касъл, американски милионер, търговец на захар, който на четирийсет години последвал примера на д-р Алберт Швайцер и основал безплатна болница в джунглата, посвещавайки живота си на нещастниците от друга раса.
	Болницата на Касъл се наричаше „Дом на надеждата и милосърдието в джунглата“. Джунглата пък се намираше в Сан Лоренсо, между дивите кафеени дървета по северния склон на планината Маккейб.
	Когато пристигнах в Сан Лоренсо, Джулиън Касъл беше на шейсет години.
	Двайсет години той беше живял абсолютно безкористно.
	В дните, когато още бе егоист, той бе също толкова известен на редовните читатели на вестници, колкото Томи Манвил, Адолф Хитлер, Бенито Мусолини и Барбара Хътън. Беше си създал име на развратник, алкохолик, безразсъден шофьор и кръшкач от военна служба. Притежаваше замайващия талант да пилее милиони, без да облагодетелства човечеството с нещо друго освен с огорчения.
	Беше се женил пет пъти, но имаше само един син.
	И този единствен син, Филип Касъл, бе собственик и директор на хотела, в който възнамерявах да отседна. Хотелът се наричаше „Каса Мона“ на името на Мона Амонс Монсано, русата негърка от корицата на притурката на „Сънди Таймс“. „Каса Мона“ беше съвсем нов хотел: една от трите нови сгради, които се виждаха зад Мона на корицата на притурката.
	И макар никакъв ласкав бриз да не ме тласкаше към Сан Лоренсо, натам аз бях тласкан на крилете на любовта. Фата Моргана, миражът на любовта ми към Мона Амонс Монсано, бе станала огромна сила в моя безсмислен живот. Въобразявах си, че тя може да ме направи по-щастлив, отколкото всички жени, успели да ме ощастливят до този момент.


>	41. Карас за двама

	В самолета от Маями за Сан Лоренсо местата бяха в две редици по три. Случи се — „речено било да се случи“, — че местата до мен бяха заети от Хорлик Минтън, новия американски посланик в република Сан Лоренсо, и жена му Клеър. Те двамата бяха белокоси, любезни и деликатни.
	Минтън ме осведоми, че е дипломат от кариерата и че за първи път го назначават за посланик. По-рано, каза ми той, двамата с жена си работили в посолствата в Боливия, Чили, Япония, Франция, Югославия, Египет, Южноафриканския съюз, Либерия и Пакистан.
	Двамата бяха като двойка гугутки. Неуморно и безкрай си правеха малки подаръци: посочваха си красиви гледки от прозорчето на самолета, четяха си един на друг смешни или поучителни пасажи от книги, разменяха си откъслечни спомени от минали времена. Според мен те бяха безупречен пример на това, което Боконон нарича „дюпрас“, което означава пак „карас“, но само за двама души.
	„В истинския дюпрас — ни казва Боконон — няма място за друг освен за определените двама; няма място нито дори за децата, родени от техния съюз.“
	Следователно аз изключвам Минтън и жена му от своя собствен карас, от караса на Франк, от този на Нют, на Ейса Брийд, Анджела, Лаймън Ендърс Ноулс и Шърман Кребс. Карасът на Минтън бе нещо уютно, нещо само за двама.
	— Сигурно сте много доволен — казах аз на Минтън.
	— За какво?
	— Че ви изпращат посланик.
	От съжалителния поглед, който си размениха Минтън и жена му, разбрах, че съм изтърсил голяма глупост. Но те слязоха до моето равнище.
	— Да — рече Минтън едва чуто. — Много ми е драго — той се усмихна вяло. — За мен е голяма чест.
	И така за всичко, за което ги заговарях. Не можех да ги накарам да се разбъбрят за каквото и да е.
	Казвам им например:
	— Сигурно говорите много езици.
	— Шест или седем двамата общо — отвръща Минтън.
	— Полезно ли е?
	— Кое да е полезно?
	— Че можете да общувате с хора от толкова различни националности.
	— Много полезно — казва Минтън безизразно.
	— Много полезно — казва и жена му.
	И продължават да четат някакъв дебел том, написан на пишеща машина, поставен на стола между двамата.
	— Кажете ми — запитах аз малко по-късно, — след като сте пътували толкова много, смятате ли, че всъщност хората са еднакви?
	— Моля? — запита Минтън.
	— Смятате ли, че където и да отиде човек, хората са едни и същи по природа?
	Той погледна жена си, за да се увери, че и тя е чула въпроса, и след това изви отново поглед към мен.
	— Горе-долу същите, където и да идеш.
	— Ъхъ — съгласих се аз.
	Между другото Боконон учи например, че ако един от членовете на такъв дюпрас умре, вторият умира една седмица след него. Когато дойде времето, Минтън и жена му умряха в един и същи миг.


>	42. Велосипеди за Афганистан

	В задната част на самолета имаше малък бар и аз се оттеглих там да изпия нещо. Именно там се срещнах с други съотечественици, Х. Лоуи Кросби от Ейвънстън, Илинойс, и жена му Хейзъл.
	И двамата гонеха петдесетте, и двамата бяха дебели. Говореха носово. Кросби ми каза, че притежавал фабрика за велосипеди в Чикаго и че нищо освен неблагодарност не виждал от своите работници. Сега възнамеряваше да премести фабриката си в благодарната република Сан Лоренсо.
	— Добре ли познавате Сан Лоренсо? — запитах аз.
	— Сега отивам за пръв път, но това, което чувам, смятам, че ще ми хареса — отвърна Х. Лоуи Кросби. — Там поне хората са дисциплинирани. На тях може и да се разчита. Правителството им не ги насърчава да се правят на оригинални.
	— Моля?
	— Какво ще ми се молиш! В Чикаго ние вече не произвеждаме велосипеди, а се занимаваме с човешките отношения. Тези дебелоглавци само си клатят краката и се опитват да измислят начин всички да бъдели доволни. Каквото и да стане, не можеш да уволниш никого: ако някой случайно се сбърка и произведе велосипед, профсъюзът ни обвинява, че сме жестоки и се отнасяме нечовешки с работниците, и правителството конфискува велосипедите за несъбрани данъци и ги изпраща на слепите в Афганистан.
	— И смятате, че в Сан Лоренсо положението ще бъде по-добро?
	— Да пукна, ако не е така. Хората там са бедни, наплашени и невежи, така че поне разум в главата си имат.
	Кросби ме запита как се казвам и къде работя. Осведомих го и жена му каза, че моето име е типично за Индиана. Тя също била от Индиана.
	— Значи сте хужър*? — запита ме тя.
	[* Прозвище на жител на щат Индиана. — Бел.прев.]
	Признах си.
	— И аз — изграка тя. — Няма защо да се срамуваме.
	— Аз не се срамувам — възразих. — И не знам някой да се срамува, че е хужър.
	— Хужъри можеш да срещнеш навсякъде. Лоуи и аз два пъти сме правили околосветски пътешествия и навсякъде имаше по някой хужър, който да движи нещата.
	— Това да се чува.
	— Познавате ли директора на новия хотел в Истанбул?
	— Не.
	— И той е хужър. Ами военния… как се казваше… в Токио.
	— Аташе — уточни съпругът й.
	— И той е хужър — рече Хейзъл. — Ами новия посланик в Югославия…
	— И той ли? — попитах.
	— Не само той, но и холивудският редактор на „Лайф“, и този в Чили…
	— Също хужъри?
	— Където и да идеш, някой хужър е оставил следи зад себе си — каза тя.
	— Този, който написа „Бен Хур“ — също.
	— И Джеймс Уиткъм Райли*.
	[* Джеймс Уиткъм Райли, „поетът хужър“, американски поет, жител на щата Индиана. — Бел.прев.]
	— И вие ли сте от Индиана? — запитах мъжа й.
	— Не. Аз съм дете на прерията. „Земята на Линкълн“, както й викат.
	— Ако за това става въпрос — каза Хейзъл тържествуващо, — Линкълн също е хужър. Израснал е в Спенсър*.
	[* Град в щата Индиана. — Бел.прев.]
	— Разбира се — потвърдих аз.
	— Не знам какво особено има в хужърите, но има нещо — рече Хейзъл. — Ако някой рече да прави списък на всички хужъри, които са станали големи хора, сам ще се учуди.
	— Точно така — потвърдих аз.
	Тя здраво ме хвана за ръката.
	— Ние, хужърите, трябва да се държим здраво.
	— Правилно.
	— Наричайте ме „маме“.
	— Какво?!
	— Винаги, когато срещна някой млад хужър, му казвам: „Наричайте ме «маме».“
	— Аха.
	— Хайде да чуя как го казвате.
	— Маме.
	Тя се усмихна и пусна ръката ми. Сякаш, когато я бях нарекъл „маме“, стрелката на някакъв часовников механизъм бе извършила пълен кръг и цикълът се бе затворил. Сега Хейзъл пренавиваше механизма за следващия хужър.
	Манията на Хейзъл да обединява всички хужъри по света е христоматиен пример за фалшив карас, за привидна близост, която е безсмислена и господ Боконон я нарича „гранфалон“. Други примери за гранфалон са разните му там партии. „Дъщерите на американската революция“*, „Дженеръл Електрик“, Международната организация на ергените и нациите — всяка нация всякога и навсякъде е гранфалон.
	[* Реакционна фашизирана организация в САЩ. — Бел.прев.]
	Или както ни учи да пеем Боконон:
P>
	Искаш ли да разбереш какво е гранфалон —
	раздели обвивката на детския балон.
P$


>	43. Восъчни кукли

	Х. Лоуи Кросби бе на мнение, че диктатурата е нещо много полезно. Той не беше чудовище, не беше глупав. Изнасяше му да се отнася грубовато, леко клоунски със света, но много от нещата, които казваше за недисциплинираното човечество, бяха не само смешни, а и верни.
	Но за едно нещо нямаше ни ум, ни чувство за хумор: по въпроса защо всъщност са създадени хората.
	Х. Лоуи Кросби бе твърдо убеден, че хората живеят, за да произвеждат за него велосипеди.
	— Надявам се Сан Лоренсо да задоволи очакванията ви — казах аз.
	— Достатъчно ще бъде да поговоря с един-единствен човек и ще разбера — отвърна той. — Когато „Папа“ Монсано даде за нещо честната си дума, то се случва. Така е било и така ще бъде.
	— Най-много ми харесва, че там всички говорят английски и са християни — обади се Хейзъл. — Това улеснява нещата.
	— Знаете ли как се оправят с престъпленията? — запита ме Кросби.
	— Не.
	— Там просто няма престъпления. „Папа“ Монсано е направил престъпленията така дяволски непривлекателни, че който само помисли за престъпление, му призлява. Чувал съм, че можеш да оставиш портфейл на улицата и след седмица да го намериш, където си го оставил, и с цялото му съдържание.
	— Хм.
	— Знаете ли какво наказание се предвижда за кражба?
	— Не.
	— Кука. Никакви глоби, никакви условни присъди, никакъв месец в затвора. Кука и нищо друго. Куката е наказанието за кражба, убийство, палеж, предателство, изнасилване, шпиониране. Само да нарушиш някой от законите им, все едно кой, и те чака куката. Това е ясно на всеки и затова Сан Лоренсо е страна, в която въобще няма престъпност.
	— Каква е тази кука?
	— Издигат една бесилка. Два стълба и напречна греда. След това на гредата закачат желязна кука като въдица, само че много голяма. След това пипват някого, който е бил достатъчно тъп да наруши закона, и му промушват шкембето с куката, така че тя да влезе от едната страна и да излезе от другата, и го оставят да виси така и той виси, честна дума, и си проклина дните, задето е нарушил закона.
	— Мили боже!
	— Не казвам, че е хубаво. Но не казвам и че е лошо. Понякога се питам дали такова нещо не е необходимо, за да ликвидираме и малолетната престъпност. Може би куката е малко прекалена мярка в условията на демокрацията. По-подходящо е публичното обесване. Накачи пет-шест малолетни крадци на коли по стълбовете пред домовете им с табелки на вратовете, на които да пише: „Мамо, това е твоят син.“ Направи го един-два пъти и край! Ключалките за стартера ще отидат в музея като дилижансите.
	— Ние я видяхме в музея на восъчните фигури в Лондон — каза Хейзъл.
	— Какво сте видели? — запитах аз.
	— Куката. В Стаята на ужасите на първия етаж. На куката беше закачена восъчна фигура на човек. Толкова приличаше на истински, че щях да повърна.
	— Но Хари Труман хич не си приличаше — рече Кросби.
	— Моля?
	— Восъчната фигура на Хари Труман в подземието никак не приличаше на истинския Хари Труман.
	— Но повечето от фигурите си приличаха — каза Хейзъл.
	— Някоя известна личност ли беше окачена на куката? — запитах аз.
	— Не, не мисля. Просто човешка фигура.
	— Восъчна кукла?
	— Ъхъ. Пред теб има черна кадифена завеса и за да погледнеш, трябва да дръпнеш завесата. А на самата завеса има закачен надпис, че децата не бива да гледат.
	— Но те си гледат — обясни Кросби. — Когато бяхме ние, имаше деца и всички си гледаха.
	— На децата такива надписи действат като валериан на котка — обясни Хейзъл.
	— И как реагираха децата, като видяха човека, закачен на куката? — попитах.
	— Ами също като възрастните — каза Хейзъл. — Поглеждаха го, не казваха нищо и отминаваха, за да видят следващата фигура.
	— А каква беше тя?
	— Железен стол с фигурата на човек, който навремето бил опечен — каза Кросби. — Бил опечен, защото убил сина си.
	— Само че след като го опекли — си припомни безгрижно Хейзъл, — след като го опекли, се разбрало, че не той го е убил.


>	44. Симпатизанти на комунистите

	Когато отново заех мястото си до дюпраса на Клеър и Хорлик Минтън, вече разполагах с нови сведения за тях. Бяха ми ги дали Кросби и жена му.
	Кросби и Хейзъл не познаваха лично Минтън, но знаеха с какво име се ползва. Те бяха възмутени, че Минтън е назначен за посланик. Казаха ми, че Минтън вече бил уволняван веднъж от Държавния департамент за меката си позиция спрямо комунистите, но комунистическите машинации, ако не и някои комунистически агенти, наложили да го върнат на работа.
	— Долу, в барчето, е много приятно — казах на съпрузите Минтън, след като седнах.
	— Моля? — той и жена му все още четяха.
	— Приятно барче има в опашката на самолета.
	— Много хубаво. Много хубаво.
	Двамата продължаваха да четат. Явно не им беше интересно да разговарят с мен. Но неочаквано Минтън се обърна към мен с кисела усмивка и поиска да узнае кой между другото е този.
	— Кой „този“?
	— Човекът, с когото разговаряхте в бара. Искахме да пийнем нещо и тъкмо влизахме в бара, чухме ви да приказвате с някакъв човек. Човекът говореше много високо. Каза, че съм симпатизирал на комунистите.
	— Производител на велосипеди. Казва се Х. Лоуи Кросби — рекох аз и почувствах, че се изчервявам.
	— Мен ме уволниха заради моя песимизъм. Комунизмът няма нищо общо с уволнението ми.
	— Аз съм причина да го уволнят — поясни жена му. — Единственото доказателство срещу него беше едно писмо, което бях изпратила до „Ню Йорк Таймс“ от Пакистан.
	— И какво бяхте писали там?
	— Много неща. Страшно се бях нервирала на нашите хора. Ние, американците, не можем да си представим, че на света съществуват хора, които не са американци, а се гордеят с това.
	— Разбирам.
	— Имаше едно изречение, към което те се връщаха непрекъснато, докато разследваха моята лоялност — въздъхна Минтън. — „Американците — каза той, цитирайки писмото на жена си до «Ню Йорк Таймс» — винаги се опитват да намерят взаимност в любовта там, където любов не може да има, и търсят форми на любовта, в които тя не се проявява. Това им качество трябва да е свързано с овладяването на Дивия запад.“


>	45. Защо са мразени американците

	Писмото на Клеър било публикувано в „Таймс“ в най-черния период от ерата на сенатора Маккарти и съпругът й бил уволнен дванайсет часа след публикуването му.
	— И какво толкова ужасно имаше в това писмо? — попитах аз.
	— Смята се, че американците са обичани навсякъде, където и да отидат и каквото и да направят — обясни Минтън. — Да твърдиш обратното е най-ужасната форма на държавна измяна. А Клеър се опита да обясни, че във външната си политика американците не трябва да си затварят очите пред омразата и не трябва да се залъгват с въображаема любов.
	— Предполагам, че американците са мразени на много места.
	— Мразени са и други хора. Клеър посочваше в писмото си, че с тази омраза американците просто плащат обичайна глоба за това, че са хора, и че е глупаво да очакват да им се размине без глоба. Но комисията по въпроса за лоялността изобщо не обърна внимание. За нея беше важно, че според мен и Клеър американците не са обичани.
	— Радвам се, че историята е завършила благополучно.
	— Ъ? — каза Минтън.
	— Най-накрая всичко се е оправило — обясних аз. — Сега ви очаква пост на посланик, сам ще сте си господар.
	Минтън и жена му размениха още един от съжалителните погледи, които могат да си разменят членовете на един дюпрас. След това Минтън каза:
	— Е, да… ще имаме и почести, и богатство… стига да успеем да минем под дъгата.


>	46. Как ни учи Боконон да се отнасяме към Кесаря

	Отворих дума пред Минтън и жена му за юридическото положение на Франклин Хоуникър. В края на краищата той може да е големият удар на „Папа“ Монсано, но нали все пак е търсен от нашата полиция?
	— Сега това няма значение — каза Минтън. — Той вече не е гражданин на Съединените щати и по всичко личи, че върши добра работа в Сан Лоренсо, така че всичко е наред.
	— Отказал ли се е от американско гражданство?
	— Всеки, който положи клетва за вярност пред правителството на чужда държава или служи във войската на чужда държава, или приема назначение в чуждо правителство, губи предишното си гражданство. Прочетете какво пише в паспорта ви. Не можеш да си позволиш в чужбина неща, които Франк си позволява, и в същото време да се криеш под крилцето на Чичо Сам.
	— Обичан ли е в Сан Лоренсо?
	Минтън претегли на ръка ръкописа, който той и жена му четяха.
	— Още не знам. Според тази книга не е.
	— Каква е тази книга?
	— Единствената научно издържана книга за Сан Лоренсо.
	— Що-годе научна — каза Клеър.
	— Що-годе научна — повтори Минтън. — Още не е публикувана. Това е един от петте екземпляра — той ми я подаде и ми каза да чета колкото искам.
	Отворих книгата на заглавната страница и видях, че тя се наричаше „Сан Лоренсо — страната, историята, народът“. Автор на книгата беше Филип Касъл, собственикът на хотела, синът на големия алтруист Джулиън Касъл, с когото ми предстоеше да се срещна.
	Оставих книгата сама да се разтвори. Тя пък взе, че се разтвори на главата за човека, когото правителството на острова беше поставило извън закона, светия човек Боконон.
	На разтворената страница имаше цитат от „Книгите на Боконон“.
	Думите проникваха в мозъка ми.
	Думите бяха парафраза на едно предложение на Исус: „Въздайте тогава Кесаревото Кесарю.“
	Ето как Боконон беше парафразирал тези думи:
	„Не обръщайте внимание на Кесаря, Кесарят няма и най-малката представа какво ВСЪЩНОСТ става.“


>	47. Динамично напрежение

	Книгата на Филип Касъл така ме погълна, че когато кацнахме за десет минути в Сан Хуан, Пуерто Рико, изобщо не вдигнах глава. Не вдигнах глава дори когато някой зад мен с възбуден шепот съобщи, че в самолета се е качило джудже.
	Малко по-късно все пак се огледах за джуджето, но никъде не го забелязах. Видях, че точно пред Хейзъл и Х. Лоуи Кросби е седнала жена с конско лице и платиненоруса коса, нов пътник. Мястото до нея, както личеше по всичко, беше празно, но на това място спокойно можеше да седи джудже, а аз да не виждам дори темето му.
	Но тогава ме интересуваше единствено Сан Лоренсо — страната, историята, народът — и аз повече не потърсих джуджето. В края на краищата с джуджета човек може да се разсейва, когато му е скучно, но не и когато е така развълнуван и сериозен, както бях аз, занимаваше ме теорията на Боконон за „динамичното напрежение“ и неговите разсъждения за безценното равновесие между доброто и злото.
	Когато за първи път попаднах на термина „динамично напрежение“ в книгата на Филип Касъл, аз се изсмях, както си въобразявах, с чувство на превъзходство. От книгата на Касъл излизаше, че знам нещо, което самият Боконон не знае: именно, че този термин отдавна е употребен от Чарлс Атлас и опошлен в книгата му „Как да развием мускули“. Можеш да си поръчаш книгата по пощата.
	Но като четях по-нататък, научих, че Боконон знае точно кой е Чарлс Атлас. Всъщност Боконон бил възпитаник на неговата културистка школа.
	Теорията на Чарлс Атлас беше, че мускули могат да се развият и без успоредка и гири, просто като се противопоставят едни мускули на други.
	Теорията на Боконон е, че добрите общества могат да бъдат изградени само като се противопостави доброто на злото и напрежението между двете се поддържа през цялото време.
	В книгата на Касъл прочетох и първата бокононистка поема или „Калипсо“. Ето какво се казваше в нея:
P>
	„Папа“ Монсано е много лош,
	но без „Папа“ ще ми е много мъчно,
	защото без лошотията на „Папа“,
	обяснете ми, ако можете,
	как лошият стар Боконон
	изобщо ще изглежда добър?
P$


>	48. Също като свети Августин

	Боконон, научих аз от книгата на Касъл, бил роден в 1891 г. Той бил негър, семейството му принадлежало на епископалната църква. Бил британски поданик на остров Тобаго.
	Кръстили го Лайънъл Бойд Джонсън. Бил най-малкият от шестте деца. Семейството му било богато. Неговият прадядо открил съкровище от 250 хиляди долара, заровено от пиратите, и според общото мнение принадлежащо на някой Едуард Тийч, Черната брада*.
	[* Жесток пират, умрял в 1718 г., действал в района на Антилските острови. — Бел.прев.]
	Семейството на Боконон вложило богатството в асфалт, копра, какао, добитък и птици.
	Младият Лайънъл Бойд Джонсън получил образованието си в епископални училища и бил много добър ученик. Религията живо го интересувала, но въпреки цялото си пристрастие към църковните ритуали като младеж трябва да е бил гуляйджия, защото в четиринайсетата песен „Калипсо“ ни подканя да пеем с него:
P>
	Когато бях млад,
	бях весел и лош,
	и пиех и преследвах момичетата,
	също като младия свети Августин.
	Той стана светец,
	така че ако и аз стана светец,
	недей, майко, да падаш в несвяст.
P$


>	49. Като рибка, изхвърлена от гневните вълни

	Лайънъл Бойд Джонсън бил жаден за образование и в 1911 г. отплувал от Тобаго за Лондон съвсем сам, в една платноходка, наречена „Пантофка“. Целта му била да следва в университета.
	Той се записал във факултета по икономика и политически науки в Лондон.
	Учението му било прекъснато от Първата световна война. Той се записал в пехотата, отличил се в боевете, получил офицерски чин и бил споменат четири пъти в заповедите за похвали. Пострадал от задушлив газ във втората битка край Ипър, лежал в болница две години и след това се уволнил.
	И отново се качил сам в платноходката „Пантофка“ и отплавал за Тобаго.
	На осемнайсет мили от Тобаго той бил спрян и претърсен от екипажа на германска подводница У-99. Взели го в плен, а хуните използвали платноходката му като мишена за упражнения в стрелба. Докато бил още на повърхността, подводницата била пленена от британския разрушител „Гарванът“.
	Джонсън и германците били качени на борда на разрушителя, а подводницата У-99 потопена.
	„Гарванът“ плавал към Средиземно море, но не успял да стигне назначението си. Той се повредил и загубил управление. Можел само безпомощно да се върти в кръг като голяма часовникова стрелка или да се накланя на една или друга страна. Най-сетне теченията го завлекли до островите Зелени нос.
	Джонсън останал на островите осем месеца, докато чакал кораб, който да го откара към западното полукълбо.
	Най-сетне намерил работа на един риболовен кораб, който превозвал бегълци емигранти за Ню Бедфорд, Масачузетс. Корабът се разбил край Нюпорт, Роуд Айлънд.
	По това време у Джонсън вече се било затвърдило убеждението, че нещо се опитва да го заведе някъде по някаква причина. Той останал известно време в Нюпорт, за да види дали съдбата му е предопределила този град. Работил като градинар и дърводелец в известното имение на Ръмфорд.
	Докато работел там, видял много известни гости на Ръмфорд, между които Дж. П. Морган, генерал Джон Пършинг, Франклин Делано Рузвелт, Енрико Карузо, Уорън Джамейлиъл Хардинг и Хари Худини. Именно в този период на живота му свършила и Първата световна война, която убила десет милиона души и ранила двайсет милиона, между тях — и Джонсън.
	Когато войната свършила, младата издънка на семейство Ръмфорд, Ремингтън Ръмфорд IV, решил да направи околосветско пътешествие с яхтата си „Шехеразада“ и да посети Испания, Франция, Италия, Гърция, Египет, Индия, Китай и Япония. Той предложил на Джонсън да го придружи и Джонсън се съгласил.
	По време на пътешествието Джонсън видял много чудеса по света.
	В гъста мъгла „Шехеразада“ се разбила точно пред пристанището на Бомбай и от целия екипаж оцелял само Джонсън. Той останал в Индия две години и станал привърженик на Мохандас К. Ганди*. Бил арестуван, защото възглавявал групите, протестиращи срещу британското управление. Те лягали върху железопътните линии. Когато срокът на заточението му изтекъл, той бил изпратен обратно в Тобаго на разноски на короната.
	[* Мохандас Карамчанд Ганди, наричан Махатма Великодушния. — Бел.прев.]
	В Тобаго Джонсън си построил нова шхуна, която нарекъл „Пантофка II“.
	И отплавал с нея по Карибско море, безцелно, като все още търсел бурята, която ще го изхвърли на брега на неговата съдба.
	В 1922 г. той се скрил от ураган в Порт-о-Пренс, Хаити. Хаити тогава била окупирана от американските морски пехотинци.
	Към него се приближил дезертьор от морската пехота на име Ърл Маккейб, блестящ самообразовал се интелект, идеалист. Маккейб бил ефрейтор, той бил обрал касата на полка и предложил на Джонсън петстотин долара, ако го отведе до Маями.
	Двамата отплавали за Маями.
	Но страшна буря захвърлила шхуната върху скалите на Сан Лоренсо. „Пантофка II“ потънала. Джонсън и Маккейб, съвсем голи, успели да доплуват до брега. Или както самият Боконон разказва това приключение:
P>
	Като рибка, изхвърлена
	от гневните вълни,
	се задъхвах на брега
	и намерих себе си.
P$
	Той бил запленен от тайната, която го спасила и го оставила гол на непознат остров. Излизайки от солената вода, той решил да се подчини на съдбата си.
	За него това било възраждане:
P>
	Бъди като Младенеца,
	казва Библията.
	И останах аз младенец
	до ден днешен.
P$
	А нарекъл себе си Боконон по много проста причина. Така се произнася името Джонсън на английския диалект, който се говори на острова. Що се отнася до диалекта…
	Диалектът, който се говори в Сан Лоренсо, се разбира лесно, но трудно се овладява писмено. Казвам, че е лесен, но всъщност го разбирам аз, а за другите той е така неразбираем, както езикът на баските, така че е много вероятно при мен телепатията да си казва думата.
	В книгата си Филип Касъл дава фонетична транскрипция на диалекта и много добре е уловил същността му. Той е подбрал като пример стиховете за Туидълди и Туидълдъм* така, както те звучат на диалекта на Сан Лоренсо.
	[* Герои от книгата „Алиса в огледалния свят“ на Луис Карол. — Бел.прев.]
	На американски английски тези безсмъртни стихове звучат така:
P>
	Наш Туидълди със Туидълдъм
	се съгласиха да се бият,
	защото тъй било станало,
	че Туидълди решил наум
	и развалил на Туидълдъм
	най-новото му кречетало*.
	[* „Алиса в страната на чудесата“ и „Алиса в огледалния свят“, изд. „Народна младеж“, София, 1965. — Бел.прев.]
P$
	На диалекта на Сан Лоренсо, според Касъл, същите стихове звучат така:
P>
	Нас Джидълди със Джидълдъм
	се съграсиха та се биът,
	същото дъй биро станалу,
	че Джидълди решил наум
	и лазвалил на Джидълдъм
	най-новодо му крешедало.
P$
	Малко след като Джонсън станал Боконон, спасителната лодка от „Пантофка II“ била случайно изхвърлена на брега. Същата тази лодка по-късно била боядисана в златно и от нея губернаторът на острова си направил легло. „Боконон е съчинил легенда — пише Филип Касъл в книгата си, — че златната лодка ще отплава отново един ден, когато наближи краят на света.“


>	50. Мило джудже

	Хейзъл, жената на Х. Лоуи Кросби, прекъсна четенето ми. Тя беше застанала на пътеката до мен.
	— Няма да ми повярвате, но открих в самолета още двама хужъри.
	— Нима?
	— Не са родени в Индиана, но сега живеят там. В Индианаполис.
	— Много интересно.
	— Искате ли да се запознаете с тях?
	— Мислите ли, че трябва?
	Въпросът я обърка.
	— Ами нали и те са хужъри? Тя се казва Конърс, а той Хоуникър. Те са брат и сестра. Той е джудже. Но мило джудже — тя подмигна. — Такова едно мъничко същество.
	— И той ли ви вика „маме“?
	— Тъкмо щях и него да помоля и спрях. Не знам дали няма да го обидя, ако му кажа такова нещо, нали е джудже?
	— Глупости.


>	51. „Окей, маме!“

	И тъй, отидох да говоря с Анджела Хоуникър-Конърс и с малкия Нютън Хоуникър, членове на моя карас.
	Анджела бе платиненорусата дама с конско лице, която бях забелязал по-рано. Нют наистина бе твърде мъничко, но в никакъв случай не безобразно същество. В сравнение с нас той бе така съразмерно малък, както Гъливер сред Бробдингнегите, и притежаваше остра наблюдателност.
	Той държеше чаша шампанско. Шампанското влизаше в цената на билета. Чашата в ръцете му изглеждаше като аквариум в ръцете на нормален човек, но той грациозно отпиваше от нея. Като че ли нямаше нищо по-естествено за него от това да държи аквариум.
	Тоя малък негодник носеше в багажа си късче „лед-9“. В термос. Такова късче носеше със себе си и неговата ужасна сестра, а под нас Бог бе разстлал водата на Карибско море.
	Когато се наслади напълно на възможността да представи едни жители на Индиана на други, Хейзъл ни остави сами.
	— И помнете — каза тя, отпивайки, — оттук нататък ще ми викате „маме“.
	— Окей, маме — казах аз.
	— Окей, маме — каза Нют. Гласът му бе доста тънък, както и можеше да се предполага от малкия му ларинкс, но въпреки това беше глас на мъж.
	Анджела все още се отнасяше към Нют като към бебе, а той й прощаваше с дружелюбно снизхождение, каквото не очаквах у такъв малък човек.
	Нют и Анджела си спомняха за мен, спомняха си и писмата ми и ме поканиха да седна на празното място до тях.
	Анджела ми се извини, задето не е отговорила на писмата ми.
	— Не можех да се сетя какво да ви разкажа, не знаех от какво може да се интересуват читателите. Бих могла да измисля нещо за онзи ден, но вие няма да искате да използвате измислица. Всъщност денят си беше най-обикновен.
	— Вашият брат ми написа много интересно писмо.
	Анджела се изненада.
	— Нют? Та какво си спомня Нют? — тя се обърна към него. — Душко, ти спомняш ли си оня ден? Не, нали? Как ще си го спомняш, ти беше още бебе.
	— Спомням си го — меко рече той.
	— Трябваше да видя това писмо. — Тя явно смяташе, че Нют още не е дозрял да общува самостоятелно с външния свят. Анджела бе ужасно нетактична и не можеше да си представи какво значи за Нют неговият ръст.
	— Душко, трябваше да ми покажеш писмото — сгълча го тя.
	— Извинявай — каза Нют, — не ми дойде наум.
	— Освен това — не виждам защо да не ви кажа — д-р Брийд ме предупреди да не ви давам никакви данни — добави Анджела. — Той каза, че вашата цел е да създадете изопачен образ на баща ни.
	И ми даде да разбера, че поради това съвсем не съм й симпатичен.
	Успокоих я донякъде, като казах, че от книгата и бездруго сигурно нищо няма да излезе и че и аз самият вече не съм наясно какъв образ ще създава или би трябвало да създава.
	— Но ако някога напишете книгата, препоръчвам ви да изобразите баща ни като светец, защото той беше светец.
	Обещах, че ще направя всичко възможно да го изобразя като светец. Запитах дали тя и Нют са решили да живеят с Франк в Сан Лоренсо.
	— Франк ще се жени — каза Анджела. — Отиваме на годежа.
	— Така ли? И коя е щастливката?
	— Ще ви я покажа — рече Анджела и извади от чантичката си пластмасово албумче, което се нагъваше като акордеон. Във всяка от гънките имаше по една фотография. Докато Анджела ги прехвърляше, успях да зърна малкия Нют на плажа в Кейп Код, д-р Филикс Хоуникър в момента на връчване на Нобеловата награда, двете близначета на Анджела, грознички момиченца, Франк, който си играе със самолетчета. След това Анджела ми показа снимката на момичето, за което Франк щеше да се жени.
	Със същия ефект тя можеше да ме ръгне в слабините.
	От снимката ме гледаше Мона Амонс Монсано — жената, която обичах.


>	52. Никаква болка

	Веднъж разтворила своя пластмасов акордеон, Анджела не беше особено склонна да го затвори, докато всички снимки не бъдат разгледани както трябва.
	— Ето хората, които обичам — заяви тя.
	Започнах да разглеждам хората, които Анджела обичаше. Тикнати в плексиглас, впримчени като вкаменени мушици в кехлибар, се намираха повечето хора от нашия карас. В колекцията нямаше нито един гранфалон.
	Имаше много снимки на д-р Хоуникър, баща на бомба, баща на три деца, баща на „лед-9“. Той беше малко човече, този предполагаем родител на едно джудже и една великанка.
	От колекцията вкаменелости на Анджела особено ми хареса една снимка: старецът, омотан до уши поради студа с балтон, шал, боти и плетена шапка с голям помпон на върха.
	Тази снимка, каза ми Анджела, и бучка заседна на гърлото й, била правена в Хайънис само три часа преди старецът да умре. Един фоторепортер разпознал великия човек под облеклото на коледно джудже.
	— В болница ли умря баща ви?
	— Не. В нашата вила, в голям плетен стол, от който можеше да се гледа морето. Нют и Франк бяха отишли да се разхождат надолу по брега в снега…
	— Беше много топъл сняг — каза Нют. — Човек имаше чувството, че минава между цъфнали портокали. Много беше странно. В другите вили нямаше хора…
	— Единствено нашата се отопляваше — вметна Анджела.
	— Никого нямаше, никого на мили наоколо… — си припомняше Нют, като че ли се питаше нещо. — Франк и аз видяхме едно голямо куче… сетер. Хвърляхме пръчки в океана и то ни ги донасяше…
	— Аз бях слязла до селото за лампички за елхата — каза Анджела. — Винаги правехме елха.
	— Баща ви обичаше ли да има елха?
	— Никога не ни е казвал — отвърна Нют.
	— Мисля, че му харесваше — отбеляза Анджела. — Той просто не обичаше да показва чувствата си. Има и такива хора.
	— А има и други, които обичат да ги показват — отвърна Нют и леко сви рамене.
	— Както и да е — продължи Анджела, — когато се върнахме вкъщи, го заварихме още на стола. — Тя разтърси глава. — Не мисля, че изобщо е страдал. Изглеждаше заспал. А нямаше да изглежда заспал, ако изпитваше и най-малката болка.
	Но тя изпусна най-интересната част от историята. Тя не каза, че същата вечер, на Бъдни вечер, тя, Франк и малкият Нют са си поделили парченцето „лед-9“, оставено им от стареца.


>	53. Президент на „Фабри-Тек“

	Анджела настоя да доразгледам снимките.
	— Това съм аз, макар да звучи невероятно. — Тя ми показа вече пораснало момиче, високо метър и седемдесет, с кларнет в ръка и в униформата на оркестъра на гимназията в Айлиъм. Косата си беше напъхала под униформената шапчица. Усмихваше се свенливо и бодро. По-нататък Анджела, жена, която Бог не бе дарил с нито едно привлекателно за мъжа качество, ми показа снимката на съпруга си.
	— Значи това е Харисън К. Конърс! — Бях смаян.
	Съпругът на Анджела беше изключително красив човек и явно го съзнаваше. Беше облечен елегантно и в погледа му имаше нещо от ленивия унес на Дон Жуан.
	— Той какъв е? — запитах аз.
	— Той е президент на „Фабри-Тек“.
	— Електротехник?
	— И да знам, не бих могла да ви кажа. Строго секретна държавна работа.
	— Оръжие?
	— Във всеки случай — нещо военно.
	— И как се запознахте?
	— Той работеше в лабораторията като помощник на татко. След това замина за Индианаполис и основа „Фабри-Тек“.
	— И женитбата ви е щастлив край на дълъг роман?
	— Не. Не съм дори сигурна, че той е знаел за съществуването ми. Аз го харесах, но той никога не ми обръщаше внимание. Докато не умря баща ни.
	Един ден пристигна в Айлиъм. Аз живеех в оня голям стар дом, премислях живота си… — и тя ми разказа за ужасните дни и седмици, последвали смъртта на баща й. — В тази огромна стара къща… и вътре само малкият Нют и аз. Франк беше изчезнал и призраците в нашата къща вдигаха десет пъти повече шум от Нют и мен. Какво не бих дала, бих дала целия си живот, само и само да можех пак да се грижа за татко, да го откарвам на работа и вечер да го връщам, да го увивам през зимата и да го развивам при хубаво време, да го карам да яде и да плащам сметките му. А неочаквано задълженията ми се бяха свършили. Никога не съм имала близки приятелки, нямаше към кого да се обърна освен към Нют.
	И един ден на вратата се почука… беше Харисън Конърс. Той беше най-красивото нещо, което бях виждала. Влезе, говорихме за последните дни на татко и за старото време.
	Анджела почти плачеше.
	— Оженихме се две седмици по-късно.


>	54. Комунисти, нацисти, роялисти, парашутисти и дезертьори

	Като се върнах на мястото си в самолета, доста смазан от съзнанието, че Франк ми бе отнел Мона Амонс Монсано, аз продължих да чета ръкописа на Филип Касъл.
	Потърсих „Монсано, Мона Амонс“ в индекса за имената. Там беше отбелязано да търся „Амонс, Мона“.
	Потърсих „Амонс, Мона“ и открих, че за нея има почти толкова сведения, колкото и за самия „Папа“ Монсано.
	След Амонс, Мона идваше Амонс, Нестор. Прелистих няколко страници, които се занимаваха с Нестор, и от тях научих, че той е бащата на Мона, финландец по рождение, архитект.
	Нестор Амонс бил пленен от руснаците, след това освободен от германците през Втората световна война. Те обаче не го върнали в родината му, а го заставили да работи в една инженерна част на Вермахта. Частта изпратили да се бие срещу югославските партизани. Амонс бил заловен от четниците, сръбски партизани роялисти, а след това — от сръбските партизани комунисти, които нападнали четниците. Освободили го италиански парашутисти, които изненадали комунистите, и го изпратили в Италия.
	Италианците го заставили да строи укрепления в Сицилия. Той откраднал една рибарска лодка и стигнал до бреговете на неутрална Португалия. В Португалия се срещнал с един американски дезертьор на име Джулиън Касъл.
	Като разбрал, че Амонс е архитект, Касъл го поканил да отиде с него на остров Сан Лоренсо и да му построи болница. Болницата щяла да се нарича „Дом на надеждата и милосърдието в джунглата“.
	Амонс приел. Той построил болницата, оженил се за туземка на име Селия, дал живот на изключителна дъщеря и умрял.


>	55. Никога не правете сам индекса

	По въпроса за живота на Амонс, Мона, индексът даваше объркана, сюрреалистична картина на многото противоречиви сили, които й въздействаха, и на обърканите й реакции.
	„“Амонс, Мона" пишеше там, осиновена от Монсано, за да засили неговата популярност, 194–199,216 Н; детство в болницата „Дом на надеждата и милосърдието“, 63–81; детска любов с Ф. Касъл, 72 Е; смъртта на баща й, 89 ЕЕ; смъртта на майка й, 92 Е; смутена от приписваната й роля на национален еротичен символ, 80,96 Е, 166 Н, 209, 247 Н, 400–406, 566 Н; сгодена за Ф. Касъл, 193; вродена наивност, 67–71, 80, 95 Е, 116 Н, 209, 274 Н, 400–406, 566 Н, 678; живее с Боконон, 92–98, 196–197; за нея: поеми — 2Н, 26, 114, 119, 311, 316, 477 Н, 501, 507, 555 Н, 689, 718 ЕЕ, 799 ЕЕ, 800 Н, 841, 846 ЕЕ, 908 Н, 971, 974; от нея: поеми, 89, 92, 193; връща се при Монсано, 199; връща се при Боконон, 197; избягва от Боконон, 199; избягва от Монсано, 197; опитва се да се загрози, за да не бъде вече еротичен символ за островитяните, 80, 95 Е, 116 Н, 209, 247 Н, 400–406, 566 Н, 678; става ученичка на Боконон, 63–80; пише писмо до Обединените нации, 200; виртуоз на ксилофон, 71".
	Показах цялата тази поредица от сведения на съпрузите Минтън и ги запитах не представлява ли тя очарователна биография, биографията на момиче, станало против волята си богиня на любовта. И както понякога става в живота, неочаквано получих отговор на специалист. Излезе, че Клеър Минтън навремето била професионална съставителка на индекси. Никога дотогава не бях чувал, че има и такава професия.
	Клеър ми каза, че благодарение на тази професия тя издържала съпруга си, докато следвал, и че печелела много, защото твърде малко хора можели да правят индекси добре.
	Никога не бивало авторът сам да съставя индекса на имената в книгата си; само любителите се залавяли за такова нещо в собствените си книги.
	Попитах я какво мисли за книгата на Филип Касъл.
	— Комплимент за автора, обида за читателя — отвърна тя. — С една дума — тук Клеър се усмихна със снизходителното благоразположение на специалист, — самоуверено. Винаги изпитвам смущение, когато някой автор прави индекса на собствената си книга.
	— Смущение ли?
	— Индексът разкрива много черти на самия автор — осведоми ме тя. — За опитното око това е като безсрамно разголване.
	— Клеър може да отгатне характера на един човек по индекса — обади се съпругът й.
	— Така ли? — учудих се аз. — Тогава какво ще кажете за Филип Касъл?
	Тя се поусмихна.
	— Неща, които не бих искала да споделям с непознати.
	— Извинявайте.
	— Явно е влюбен в тази Мона Амонс Монсано — каза тя.
	— Предполагам, че всеки в Сан Лоренсо е влюбен в нея.
	— Към баща си изпитва смесени чувства.
	— Това пък важи за всеки човек на земята — подразних я аз.
	— Не може да му се вярва много.
	— На кой смъртен може да се вярва? — настоях да узная аз. Тогава дори не подозирах, че това е истински бокононистки въпрос.
	— Никога няма да се ожени за нея.
	— Защо?
	— Казах всичко, което имах да кажа.
	— Щастлив съм да срещна съставител на индекси, който уважава личния живот на другите.
	— Никога не съставяйте сам индекса на книгата си — посъветва ме тя.
	Дюпрасът, ни казва Боконон, е ценен инструмент, чрез който придобиваме и развиваме в уединението на нескончаемата любов прозрения може би странни, но истински. Пример за това беше ловкият начин, по който съпрузите Минтън използваха индексите. Дюпрасът, ни казва Боконон, е също така и институция, която се базира на сладка самоизмама. Съпрузите Минтън не правеха изключение.
	Малко по-късно посланикът г-н Минтън и аз се видяхме в бара. Той беше без жена си и ми даде да разбера колко е важно да се отнасяме с уважение към таланта на жена му да чете по индексите.
	— Знаете ли защо Касъл никога няма да се ожени за онова момиче, макар че я обича, макар че тя го обича, макар че са отрасли заедно? — прошепна ми той.
	— Не, сър, не знам.
	— Защото е хомосексуалист — прошепна Минтън. — Тя и това може да отгатне по индекса.


>	56. Катерича клетка

	„Когато Лайънъл Бойд Джонсън и ефрейтор Ърл Маккейб били изхвърлени голи-голенички на брега на Сан Лоренсо — четях аз по-нататък, — поздравили ги с пристигането им хора, които изглеждали доста по-зле от тях. Хората в Сан Лоренсо не познавали нищо друго освен болестите. Болестите били толкова много, че хората дори не знаели имената им, камо ли да ги лекуват. Джонсън и Маккейб били тяхна противоположност, те притежавали бляскавите съкровища на грамотността, здравето, чувството за хумор, значителната информация за външния свят.“
	И да цитираме основно „Калипсо“:
P>
	Ох! Какъв нещастен, да, нещастен свят
	намерих аз тук.
	Ах! Хората не познаваха музиката,
	нито бирата!
	И ох! Къде и да се обърнеха,
	всичко принадлежеше на захарната компания
	или на католическата църква.
P$
	Тази характеристика на положението в Сан Лоренсо в 1922 г. е съвършено точна според Филип Касъл. Захарната компания „Касъл“ била основана фактически от прадядото на Филип Касъл. В 1922 г. тя притежавала всеки сантиметър обработваема земя на острова.
	„Компанията не спечели нито грош през всичкото време на своето съществуване — пише младият Касъл, — но като не плащаше на работниците си нищо, компанията успя да свърже двата края и да спечели достатъчно, за да плаща на онези, които тормозеха работниците.
	На острова цареше анархия. Изключение правеха само случаите, в които компанията «Касъл» искаше да притежава нещо или да й се извърши услуга. В такива случаи форма на управление беше феодализмът. Феодалите бяха плантаторите от компанията — въоръжени до зъби бели хора от външния свят. Васалите бяха мъжаги от туземното население, които бяха готови по команда за подаръчета или незначителни привилегии да убиват, раняват или мъчат.
	Духовните нужди на хората, затворени в тази демонична катерича клетка, бяха удовлетворявани от шепа сладкодумни свещеници.
	Катедралата на Сан Лоренсо, вдигната с динамит във въздуха в 1923 г., се смяташе за едно от чудесата на Новия свят“ — пише Касъл.


>	57. Лошият сън

	Нищо чудно, че ефрейтор Маккейб и Джонсън успели да покорят острова. Много хора са покорявали Сан Лоренсо и неизменно са откривали, че е твърде лесно да го задържат като свое владение. Причината е била проста: Бог в своята безкрайна милост е направил острова съвсем безполезен.
	Ернандо Кортес е първият, който вписва в хрониките безплодната си победа над острова. Кортес и хората му слизат на брега за прясна вода в 1519 г., наименуват острова, обявяват го за собственост на император Карл Пети, отиват си и повече не се връщат. Следващите експедиции търсят на острова злато, диаманти, рубини, подправки и като не ги намират, изгарят по един-двама туземци, защото били еретици, и си отиват.
	„Когато Франция провъзгласява правата си над Сан Лоренсо в 1682 г. — пише Касъл, — Испания не възразява. Когато Дания обявява Сан Лоренсо за своя собственост в 1699 г., Франция не възразява. Когато холандците заявяват в 1704 г., че Сан Лоренсо е холандска собственост, датчаните не се трогват. Когато Англия слага ръка на острова в 1706 г., холандците изобщо не се обаждат. Когато Испания отново си иска Сан Лоренсо в 1720 г., на англичаните им е все едно. Когато в 1786 г. африканските негри поемат командването на един британски кораб, натоварен с роби, насочват го към Сан Лоренсо, слизат там и провъзгласяват Сан Лоренсо за независима държава (всъщност империя с император), никой от испанците не възразява.
	Император става Тум-бумва, единственият човек на земята, който смята, че си струва островът да бъде отбраняван. Именно Тум-бумва, обзет от налудничави идеи, става причина да бъдат издигнати катедралата на Сан Лоренсо и невероятните укрепления на северния бряг на острова — укрепленията, където сега се намира частната резиденция на президента на република Сан Лоренсо.
	Никой никога не е нападал укрепленията и никога на никой нормален човек не би му хрумнало да ги напада. Укрепленията никога досега не са спрели вражеска атака. Смята се, че при построяването им са загинали хиляда и четиристотин души. От тях почти половината, според сведенията, са били публично екзекутирани, защото не са показали достатъчно усърдие.
	Захарната компания «Касъл» се настанила на острова в 1916 г. по време на «захарния бум» след Първата световна война. Правителството изобщо не съществувало. Компанията била на мнение, че при високите цени на захарта в света дори калта и чакълът на Сан Лоренсо могат да дадат захар, ако се обработят. Никой не възразил.
	Когато Маккейб и Джонсън пристигнали в 1922 г. и съобщили, че поемат управлението на острова, компанията «Касъл» се оттеглила от трона вяло, като след лош сън.“


>	58. Друг вид тирания

	„Новите завоеватели на Сан Лоренсо се отличавали от предишните — пише по-нататък младият Касъл. — Те мечтаели да превърнат Сан Лоренсо в Утопия.“
	За тази цел Маккейб преустроил напълно икономиката и законодателството.
	Джонсън измислил нова религия. Тук Касъл отново цитира „Калипсо“:
P>
	Исках да вложа смисъл
	във всяко нещо,
	за да бъдем всички щастливи,
	без напрежение.
	И съчиних лъжи,
	които звучаха чудесно,
	и превърнах този тъжен свят
	в рай.
P$
	Докато четях, усетих как някой ме докосва по ръката. Погледнах.
	Малкият Нют Хоуникър стоеше на пътеката до мене.
	— Да идем в бара и да обърнем по чашка, а?
	И ние обърнахме по чашка и повторихме, и потретихме, и езикът на Нют се развърза и той ми разказа за Зинка, неговата приятелка, танцьорката. Тяхното гнезденце било, ми каза той, във вилата на баща му в Кейп Код.
	— Може никога да не се оженя, но поне меден месец съм имал — каза той.
	Разказа ми за сладките часове със Зинка, минали в прегръдки, когато двамата се гушели в белия плетен стол на Филикс Хоуникър, стола, от който се виждало морето.
	И Зинка танцувала пред него.
	— Помислете си — една жена да танцува само за мен!
	— Виждам, че не съжалявате.
	— Тя разби сърцето ми. Но това беше цената. В този свят за всичко се плаща.
	Той вдигна много изискан тост: „За нашите любими и за нашите жени.“


>	59. Моля да затегнете коланите

	Бях в бара с Нют и с Х. Лоуи Кросби и с още няколко непознати, когато наближихме Сан Лоренсо. Кросби говореше за пикльовците.
	— Разбирате какво имам предвид, като казвам „пикльо“, нали?
	— Думата я знам — казах аз. — Но явно не предизвиква такива асоциации, каквито предизвиква у вас.
	Кросби беше вече доста пиян и като всички пияници си въобразяваше, че му е позволено да откровеничи, стига да го прави от сърце. Той се разпусна да говори откровено и прочувствено за ръста на Нют, нещо, което никой в бара дотогава не беше коментирал.
	— Нямам предвид човечета като него. — Кросби отпусна огромната си ръка, прилична на свински бут, върху рамото на Нют. — Не ръстът прави човека пикльо, а начинът, по който той мисли. Виждал съм мъже, четири пъти по-големи от тоя малкия тук, а същински пикльовци. Виждал съм пък хора малки, е, не колкото този тук, но дяволски малки, да… но да пукна, ако те не бяха истински хора.
	— Благодаря — каза мило Нют, без дори да погледне чудовищната ръка върху рамото си. Никога не бях срещал човек да носи с такова достойнство унизителния си физически недостатък. Потреперах от възхищение.
	— Говорехте за пикльовците — казах аз на Кросби, като се надявах, че той ще снеме товара на ръката си от рамото на Нют.
	— Говорех, по дяволите. — Кросби се разкърши и изправи рамене.
	— И още не сте ни казали какво е пикльо.
	— Пикльото се мисли за страшно умен и никога не си затваря устата. Каквото и да се каже, няма значение какво точно, той почва да спори. Подхвърлиш, че обичаш това и това, и той почва да ти обяснява защо грешиш. Пикльото прави всичко възможно да ти покаже какъв глупак си. Каквото и да кажеш, той е отгоре.
	— Не е много привлекателен този портрет — дръзнах аз.
	— Дъщеря ми искаше да се жени за един пикльо — мрачно каза Кросби.
	— Така ли?
	— Смазах го като дървеница. — Кросби удари с юмрук по масата, като си спомни какво му е казал пикльото и какво е направил той самият.
	— Мили боже, ние всички сме били в колеж. — Той втренчи поглед върху Нют. — И ти ли си бил в колеж?
	— В Корнел — отвърна Нют.
	— В Корнел ли? — викна Кросби от сърце. — Ами че и аз съм завършил Корнел!
	— И той — кимна Нют към мене.
	— Трима от Корнел и в същия самолет! — възкликна Кросби и ние си устроихме още един гранфалонски празник по случая.
	Когато позатихнахме, Кросби попита Нют какво работи.
	— Оцветявам.
	— Къщи ли?
	— Картини.
	— Брей да му се не види!
	— Моля да се върнете на местата си и да затегнете предпазните колани — предупреди ни стюардесата. — След няколко минути ще кацнем на летище „Монсано“ в Боливар, Сан Лоренсо.
	— Я чакайте! Я чакайте малко! — каза Кросби, като гледаше Нют. — Изведнъж ми дойде на ума, че съм чувал името ти и преди.
	— Баща ми създаде атомната бомба. — Нют не каза, че баща му е един от създателите на атомната бомба. Той каза, че баща му е създателят на атомната бомба.
	— Така ли? — запита Кросби.
	— Да.
	— Ами защо ми се върти нещо друго в главата? — Кросби напрегнато се опитваше да си спомни. — Нещо за някаква танцьорка.
	— Време е да се връщаме на местата си — каза Нют, като се поизправи.
	Алкохолът караше Кросби да смята, че може безнаказано да разсъждава на глас.
	— Помня, че в някакъв вестник пишеше, че тая танцьорка вероятно ще се окаже шпионка.
	— Моля ви, господа — каза стюардесата, — трябва да се върнете на местата си и да затегнете коланите.
	Нют невинно погледна Х. Лоуи Кросби.
	— Сигурен ли сте, че името е било Хоуникър? — И за да не стане грешка, той произнесе името по букви.
	— Може и да съм сбъркал — каза Х. Лоуи Кросби.


>	60. Страна, лишена от всичко

	От птичи поглед островът изглеждаше удивително правилен четириъгълник. Сред морските вълни стърчаха жестоки и безполезни каменни игли. Те опасваха острова.
	На южния край на острова се виждаше пристанищният град Боливар.
	Това беше единственият град на острова.
	Този град беше столицата.
	Градът беше построен върху блатисто плато. Пистите на летището на Боливар — „Монсано“, слизаха към брега.
	На север от Боливар стръмно се издигаха планини, затиснали под тежките си гърбици останалата част на острова. Това бяха планините Сангре де Кристо. На мен те ми приличаха на свине пред копаня.
	Боливар беше най-новото от поредицата имена на града: Кас-ма-кас-та, Санта Мария, Сен Луис, Сейнт Джордж и Порт Глори. В 1922 г. Джонсън и Маккейб го нарекли Боливар в чест на Симон Боливар, големия идеалист и герой на Латинска Америка.
	Когато Джонсън и Маккейб дошли в града, той бил построен от плетеница от клонки, от щайги, ламарина и кал, над катакомбите на щастливи просяци, катакомби с воняща каша от тиня, помия и слуз.
	Когато аз дойдох в града, той си беше същият — само дето по крайбрежието се мяркаше лъжливото лице на архитектурните фасади.
	Джонсън и Маккейб не успели да измъкнат хората от мизерията и калта.
	Не успял и „Папа“ Монсано.
	И няма човек, който би успял, защото земята в Сан Лоренсо е толкова безплодна, колкото в Сахара или на Северния полюс.
	И в същото време островът е по-гъсто населен даже от Индия или от Китай: по четиристотин и петдесет човека на всяка квадратна миля, където дори няма условия за живот.
	„Реорганизирайки острова, двамата идеалисти Джонсън и Маккейб съобщиха, че общият доход на острова ще бъде разпределен между всички пълнолетни хора по равно — пише Филип Касъл. — Те опитаха да изпълнят обещанието си един-единствен път. На всеки жител се паднаха между шест и седем долара.“


>	61. Колко струва един ефрейтор

	На митницата на летище „Монсано“ ни наредиха да предадем багажа си за проверка и да обменим сумите, които възнамерявахме да похарчим в Сан Лоренсо, в „корпорали“*, както се наричаше местната валута. Според „Папа“ Монсано всеки корпорал се равнявал на петдесет американски цента.
	[* Корпорал (англ.) — ефрейтор. — Бел.прев.]
	Митническата зала беше нова, но по стените вече висяха различни надписи, заковани както дойде.
	„ВСЕКИ, КОЙТО БЪДЕ ЗАЛОВЕН ДА ИЗПОВЯДВА БОКОНОНИЗЪМ В САН ЛОРЕНСО, ЩЕ УВИСНЕ НА КУКАТА!“ — гласеше един.
	На друг плакат имаше снимка на Боконон, мършав чернокож старец с пура в устата. На снимката Боконон изглеждаше умен и добър; изглеждаше така, сякаш нещо го забавляваше.
	Под снимката имаше надпис:
	„ТЪРСЕН ОТ ПОЛИЦИЯТА ЖИВ ИЛИ МЪРТЪВ. НАГРАДА — 10000 КОРПОРАЛА.“
	Разгледах плаката по-внимателно и забелязах, че в долния му край бе пресниман полицейски формуляр, който Боконон е попълвал в 1929 г. Явно го бяха възпроизвели на плаката, за да покажат на преследвачите отпечатъци от пръстите и почерка на Боконон.
	Но мен ме заинтересува не почеркът му, а начинът, по който Боконон бе попълнил графите тогава, в 1929 г. Където е било възможно, той е отговарял като жител на Вселената. Подчертавайки колко кратък е човешкият живот и колко вечна е вечността.
	В графата „поприще“ той е написал: „Да бъда жив.“
	В графата „основна професия“ той отговаря: „Да бъда мъртъв.“
	„НАМИРАТЕ СЕ В ХРИСТИЯНСКА ДЪРЖАВА! ВСЯКА ИГРА С КРАКАТА СЕ НАКАЗВА НА КУКАТА!“ — гласеше трети надпис. Той не ми говореше нищо, тъй като тогава още не знаех, че бокононистите изразяват душевното си родство един с друг, като си допират ходилата.
	Но най-голямата загадка — тъй като за нея в книгата на Филип Касъл не се споменаваше нищо, бе как така Боконон, първи приятел на ефрейтор Маккейб, е станал престъпник, търсен от полицията?


>	62. Защо Хейзъл не се боеше

	В Сан Лоренсо слязохме седем души: Нют и Анджела, посланикът Минтън и жена му, Х. Лоуи Кросби и жена му и аз. Като минахме през митницата, поведоха ни навън към трибуната за гости.
	Изведнъж се оказахме изправени пред мълчаливо множество.
	Погледите на пет хиляди, ако не и на повече жители на Сан Лоренсо бяха втренчени в нас. Кожата на тези местни жители имаше цвета на прегоряла овесена каша. Всички бяха слаби. Нямаше нито един дебел човек. Нямаше човек със здрави зъби. На много краката бяха подути или криви.
	Погледите, втренчени в нас, бяха мътни.
	Гърдите на жените бяха големи и сухи. Мъжете носеха около бедрата си хлабави препаски, които почти не прикриваха членовете им, провиснали като махалото на дядовия ми часовник.
	Имаше много кучета, но никое не лаеше. Имаше много бебета, но нито едно не плачеше. Тук-там някой ще се изкашля — и толкова.
	Пред тълпата стоеше мирно военен оркестър, който не свиреше.
	Пред оркестъра имаше почетен караул. Войниците бяха черни. Те държаха знамена — американското и на Сан Лоренсо. Знамето на Сан Лоренсо представляваше нашивка на ефрейтор от морските пехотинци на САЩ върху турскосин фон. Знамената унило висяха — нямаше никакъв вятър.
	Стори ми се, че някъде далече чувам барабанен гръм. Нямаше барабанен гръм. В сърцето ми биеше звънтящата като мед лятна горещина в Сан Лоренсо.
	— Така се радвам, че идваме в християнска страна — прошепна на мъжа си Хейзъл Кросби. — Иначе бих се бояла.
	Зад нас имаше един ксилофон.
	Върху ксилофона с блестящи букви беше изписано едно име. Буквите бяха направени от гранати и кристали.
	„МОНА“ — пишеше там.


>	63. Почтителни и свободни

	Вляво от трибуната имаше шест витлови самолета: изтребители, военна помощ за Сан Лоренсо от Съединените щати. На корпуса на всеки самолет беше изобразен с детска кръвожадност питон, който задушава дявола. Кръв струеше от ушите, носа и устата на дявола. Червените пръсти на нечестивия се бяха разтворили и от тях се изплъзваше вила.
	Пред всеки самолет беше застанал пилот с кожа с цвят на прегоряла овесена каша. И шестимата пилоти мълчаха.
	Изведнъж в тишината се чу досаден звук като бръмчене на комар. Беше сирената на някаква кола, която се приближаваше. Това бе лъскавият черен кадилак на „Папа“ Монсано.
	Колата спря пред нас. Чак гумите й димяха.
	От нея излязоха „Папа“ Монсано, осиновената му дъщеря Мона Амонс Монсано и Франклин Хоуникър.
	„Папа“ махна вяло и заповеднически с ръка и тълпата запя националния химн на Сан Лоренсо. Химнът се пееше на мелодията на „Дом в прериите“. Думите бяха написани в 1922 година от Лайънъл Бойд Джонсън, от Боконон. Ето какви бяха думите:
P>
	О, наша е земята,
	в която се живее като в приказка,
	и мъжете са безстрашни като акули.
	Жените са с чисти души,
	а децата вървят в правия път.
	Сан Лоренсо, Сан Ло-рен-со!
	Какъв богат, щастлив остров сме ние!
	Враговете ни треперят,
	защото знаят, че не могат да победят
	хора толкова почтителни и свободни.
P$


>	64. Мир и изобилие

	След като изпяха химна, отново настъпи мъртва тишина.
	„Папа“ Монсано, Мона и Франк дойдоха на почетната трибуна при нас. Те се качваха под съпровода на ситен барабанен вой. „Папа“ посочи барабанчика и той престана да бие.
	„Папа“ беше препасан с кобур, в който имаше деветмилиметров револвер от хромирана стомана. Той беше доста стар, каквито всъщност са повечето членове на моя карас. Стъпките му бяха много ситни, той влачеше краката си. Все още беше дебел, но маста му бързо се топеше и униформата се въртеше около тялото му. Изпъкналите му очи бяха жълти. Ръцете му трепереха.
	Негов личен телохранител беше генерал-лейтенант Франклин Хоуникър, в бяла униформа. Франк — с тесни рамене, с тънки китки — приличаше на дете, което не си ляга навреме. На гърдите му имаше медал.
	Затруднявах се да разглеждам „Папа“ и Франк не защото не виждах добре, а защото не бях в състояние да откъсна очи от Мона. Аз бях превъзбуден, въодушевен, луд. Сърцето ми се разкъсваше. Най-алчните ми, най-луди мечти за това каква трябва да бъде жената се въплътяваха сега в Мона. Да благослови Бог нейната топла, нежна като разбита сметана душа, тя беше символ на вечния мир и изобилие. Това момиче — Мона беше само на осемнайсет години — излъчваше възхитителна ведрост. Изглеждаше, че тя разбира всичко, че въплъщава всичко, което трябва да се разбира. В „Книгите на Боконон“ се споменава нейното име. За нея Боконон казва: „Мона е естествена като битието.“
	Беше облечена в бяла гръцка туника.
	На малките си кафяви крака носеше сандали. Косата й, с цвят на бледо злато, се спущаше по раменете й дълга.
	Бедрата й бяха лира.
	О, Боже!
	Вечен мир и изобилие.
	Тя беше единствената красавица в Сан Лоренсо. Тя беше национално съкровище. „Папа“ я бе осиновил според Филип Касъл, за да сроди божественото с жестокостта на своето управление.
	Избутаха ксилофона напред. Мона започна да свири. Тя свиреше „Когато денят преваля“. Музиката ту замираше, ту избухваше с нова сила.
	След това настъпи време „Папа“ да ни приветства.


>	65. В хубаво време дойдохте в Сан Лоренсо

	„Папа“ беше самоук. Някога ефрейтор Маккейб го бе направил майордом. Никога не беше излизал от страната. Говореше поносим английски с американско произношение.
	Всяка наша дума се подхващаше от високоговорителите, които ревяха като ерихонски тръби, и така стигаше до множеството под нас.
	Звуците се разсипваха по широкия къс булевард, прострял се зад тълпата, рикошираха в трите нови сгради от стъкло и бетон и с кикот се връщаха обратно.
	— Добре дошли — каза „Папа“. — Идвате в страната, която е най-добър приятел на Америка. Много често светът не разбира американците. Но това при нас не може да се случи, господин посланик — той се поклони на Х. Лоуи Кросби, фабриканта на велосипеди, като погрешно го сметна за посланика.
	— Зная, че страната ви е добра, господин президент — отвърна Кросби. — Всичко, което съм чувал за нея, е просто великолепно. Само едно…
	— Да?
	— Аз не съм посланикът. Бих могъл да съм, но всъщност съм само обикновен търговец. — Никак не му беше приятно да признае кой е истинският посланик. — Онзи човек там, той е голямата клечка.
	— А! — „Папа“ се усмихна на грешката си. Усмивката му неочаквано изчезна. Някаква болка вътре в него го накара да трепне болезнено, да се сгърчи и да затвори очи така, че цял да се съсредоточи в себе си, докато болката премине.
	Франк Хоуникър го подкрепи неумело и несръчно.
	— Да не ви е зле?
	— Извинявайте — прошепна най-сетне „Папа“, като се поизправи. В очите му имаше сълзи. Той ги бръсна с ръка и се изправи в цял ръст. — Извинявайте.
	За момент изглеждаше, че се пита къде е и какво трябва да прави. След това се опомни. Разтърси ръката на Хорлик Минтън.
	— Тук сте между приятели.
	— Уверен съм в това — каза меко Минтън.
	— Християни — добави „Папа“.
	— Великолепно.
	— Антикомунисти — добави „Папа“.
	— Великолепно.
	— Тук нямаме комунисти — поясни „Папа“. — Твърде много се боят от куката.
	— Мога да си представя.
	— В хубаво време дойдохте в Сан Лоренсо — каза „Папа“. — Утре ще бъде един от най-щастливите дни в историята на нашата страна. Утре е един от най-големите ни национални празници. Освен това утре ще се сгодяват генерал-лейтенант Хоуникър и Мона Амонс Монсано, най-скъпото същество в моя живот и в живота на Сан Лоренсо.
	— Желая ви щастие, мис Монсано — рече топло Минтън. — А вас ви поздравявам, генерал Хоуникър.
	Двамата млади хора поблагодариха с кимване.
	Минтън продължи да говори, този път за стоте мъченици, и каза една дългоопашата лъжа.
	— Няма нито едно американско дете, което да не знае историята на благородната саможертва на Сан Лоренсо през Втората световна война. Стоте храбри мъже от Сан Лоренсо, чиято памет ще почетем утре, постъпиха като хора, предани на свободата. Президентът на Съединените щати ме помоли да го представлявам лично на тържествата утре и да хвърля в морето венец, дар от американския народ за народа на Сан Лоренсо.
	— Народът на Сан Лоренсо благодари на вас, на вашия президент и на щедрия народ на Съединените щати за тяхното отношение — каза „Папа“. — За нас ще бъде чест, ако утре, по време на годежа, вие хвърлите венец в морето.
	— Напротив, за мен ще бъде чест.
	„Папа“ ни заповяда всички да му окажем честта да присъстваме на церемонията с венеца и на годежа. Трябваше да бъдем в двореца по обяд.
	— Какви деца ще родите двамата! — каза „Папа“, като ни подкани да се дивим на Франк и Мона. — Каква кръв! Каква красота!
	Болката го прониза отново.
	Той затвори очи и се сгърчи.
	„Папа“ чакаше болката да премине, но тя не преминаваше.
	Все още сгърчен, той се обърна с гръб към нас, с лице към тълпата и микрофона. Опита се да направи някакво движение с ръка, но не можа. Опита се да каже на хората нещо, но не можа.
	След това думите му все пак избликнаха.
	— Вървете си! — викна той немощно. — Вървете си!
	Тълпата се разпиля като сухи листа…
	„Папа“ отново се обърна към нас. Болката беше изкривила лицето му в жалка гримаса.
	След това „Папа“ рухна.


>	66. Най-силното нещо на света

	„Папа“ не беше мъртъв.
	Но изглеждаше мъртъв, само дето от време на време потреперваше.
	Франк крещеше високо, че „Папа“ не е умрял, че не може да е умрял. Не беше на себе си.
	— „Папа“! Ти не можеш да умреш! Не можеш!
	Разхлаби яката на куртката му, започна да разтрива китките му.
	— Дайте му въздух! Дайте на „Папа“ да диша!
	Пилотите от изтребителите дотичаха, за да ни помогнат. Един от тях имаше достатъчно мозък, за да отиде за линейката на летището.
	Оркестърът и почетният караул продължаваха да стоят „мирно“, но краката им се подгъваха от страх.
	Огледах се за Мона. Лицето й си оставаше ведро и тя се бе отдръпнала до парапета на трибуната. Смъртта, ако сега щеше да настъпи смърт, не я тревожеше.
	До нея стоеше един от пилотите. Той не я гледаше, но лицето му лъщеше от пот и аз си го обясних с близостта на Мона.
	„Папа“ започна да се съвзема. С ръка, която се повдигна и отново падна като уловена птица, той посочи Франк.
	— Ти… — каза той.
	Ние всички млъкнахме, за да чуем думите му.
	Устните му се движеха, но чувахме само някакво клокочене.
	Някой се сети — тогава тази идея ми се стори блестяща, но сега, като си спомням, ми изглежда ужасяваща — някой, мисля, че беше от пилотите, се сети и поднесе към устата му микрофон, за да усили клокочещия звук, който излизаше от устата на „Папа“.
	И предсмъртното хъркане, и зловещите извивки на спазмите започнаха да се блъскат в околните сгради и да отскачат назад.
	След това се чуха думи.
	— Ти — каза „Папа“ хрипливо. — Ти… Франклин Хоуникър… ти ще бъдеш следващият президент на Сан Лоренсо. Науката… ти притежаваш науката. Науката е най-силното нещо на света.
	Науката — каза „Папа“. — Лед. — После обърна жълтите си очи и пак изпадна в безсъзнание.
	Погледнах Мона.
	Изражението й си оставаше непроменено.
	Но на лицето на пилота до нея беше изписано необуздано напрежение, като че ли му връчваха почетния медал на Конгреса.
	Погледнах надолу и видях нещо, което не трябваше да видя.
	Мона беше изхлузила сандала си. Кафявото й краче беше босо.
	И с това краче тя месеше, месеше, месеше — неприлично месеше с крачето си крака на пилота.


>	67. У-уууката!

	Но „Папа“ не умря. Не тогава.
	Отнесоха го в големия червен хладилен камион, който обслужваше летището.
	Съпрузите Минтън бяха откарани в посолството с американска лимузина.
	Нют и Анджела бяха отведени в дома на Франк в санлоренсова лимузина.
	Съпрузите Кросби и аз бяхме откарани в хотел „Каса Мона“ с единственото такси в Сан Лоренсо — един раздрънкан, подобен на катафалка крайслер, модел 1939. От едната страна на таксито пишеше „Транспортна агенция «Касъл и сие»“. Таксито беше собственост на Филип Касъл, собственика на „Каса Мона“, сина на онзи съвършен алтруист, когото щях да интервюирам.
	Съпрузите Кросби и аз бяхме разстроени. Ужасът ни се изля във въпроси, отговор на които трябваше да получим незабавно. Кросби и жена му искаха да знаят кой е Боконон. Самият факт, че някой се противопоставя на „Папа“ Монсано, им се струваше скандален. А колкото и смешно да звучи, аз открих, че държа веднага да узная кои са стоте мъченици, загинали за демокрацията.
	Първи получиха отговор на въпросите си Кросби и жена му. Те не можеха да разберат диалекта, на който говореха в Сан Лоренсо, така че аз трябваше да им превеждам.
	Първият въпрос на Кросби към шофьора бе:
	— Кой, по дяволите, е тоя пикльо Боконон?
	— Много лош човек — отвърна шофьорът. Всъщност той каза „моноко лос шовек“.
	— Комунист ли е? — запита Кросби, когато чу превода.
	— Разбира се.
	— Има ли последователи?
	— Моля?
	— Има ли някой, който смята, че той е добър?
	— О, не, сър — каза шофьорът богобоязливо. — Никой не е луд.
	— Защо не са го хванали? — настоя да узнае Кросби.
	— Трудно — отвърна шофьорът. — Много хитър.
	— Сигурно има хора, които го крият и го хранят, иначе досега да са го хванали.
	— Никой не крие, никой не храни. Всеки умен, никой не смее.
	— Сигурен ли си?
	— Ами да — каза шофьорът. — Нахраниш този луд старец или го приютиш, и окачат на куката. Никой не иска на куката.
	Последната дума той произнесе „у-уууката“.


>	68. Деси са стоте мътеници

	Запитах шофьора кои са стоте мъченици, загинали за демокрацията. Бях забелязал, че пътуваме по булевард „Стоте мъченици за демокрацията“.
	Шофьорът ми обясни, че Сан Лоренсо обявила война на Германия и Япония един час след нападението срещу Пърл Харбър.
	Сан Лоренсо мобилизирала стоте мъже да се бият за демокрацията. Тези сто мъже били натоварени на кораб за Съединените щати, където щели да ги въоръжат и обучат.
	Корабът бил потопен от германска подводница точно когато излизал от пристанището Боливар.
	— Деси, сър — завърши той, — са стоте мъшеници са демокласиата.
	Той беше казал на диалект: „Тези, сър, са стоте мъченици за демокрацията.“


>	69. Голяма мозайка

	Съпрузите Кросби и аз имахме много любопитно преживяване: ние бяхме първите гости на новия хотел. Бяхме първите, които се регистрираха в „Каса Мона“.
	Кросби и жена му стигнаха до рецепцията преди мен, но Х. Лоуи Кросби така се стресна от напълно празната книга пред себе си, че не можа да се насили да напише името си. Трябваше му известно време.
	— Вие се запишете първи — каза ми той. И за да не го заподозра в суеверие, измисли, че искал да фотографира голямата мозайка, която изработваха върху стената във фоайето.
	Мозайката представляваше портрет на Мона Амонс Монсано, над шест метра висок. Човекът, който работеше, бе млад и мускулест. Той седеше на върха на една бояджийска стълба само по едни бели памучни панталони.
	В момента той поставяше фините косъмчета в основата на нежната лебедова шия на Мона. Правеше ги от малки късчета злато.
	Кросби отиде да го снима и се върна с изявлението, че това е най-големият пикльо на земята. Като ми го съобщаваше, Кросби беше морав на цвят.
	— Ти му кажеш една дума, той ти каже двеста.
	Така че аз също отидох при човека, наблюдавах го известно време и му рекох:
	— Завиждам ти.
	— Знаех си аз — въздъхна той, — че ако съм достатъчно търпелив да чакам, все ще се намери някой да ми завиди. Казвам си: имай търпение, рано или късно все ще се намери някой да ти завиди.
	— Американец ли си?
	— Имам това щастие — той продължаваше да работи; не се интересува поне да погледне как изглеждам. — И вие ли искате да ме фотографирате.
	— Имате ли нещо против?
	— Обратното: затова съм тук и съм ужасно фотогеничен.
	— За съжаление нямам апарат.
	— Ами идете го вземете. Да не би да разчитате да ме запомните?
	— Разчитам да запомня задълго лицето, над което работите.
	— Ще го забравите, като умрете, и аз ще го забравя. Като умра, всичко ще забравя — и ви съветвам и вие да сторите като мен.
	— Тя позираше ли ви, или работихте по снимка?
	— Работя по.
	— Какво?
	— Работа по. — Той се почука по челото. — Всичко е тук, в тая чудесна глава, на която можете да завидите.
	— Познавате ли я?
	— Имам това щастие.
	— Франклин Хоуникър е късметлия.
	— Франклин Хоуникър е лайно.
	— Откровен сте, няма що.
	— И съм богат, няма що.
	— Радвам се за вас.
	— Ако ви трябва съвет на специалист, ще ви го дам: не винаги парите правят човека щастлив.
	— Благодаря за сведенията. Много ми помогнахте. Тъкмо се готвех да печеля пари.
	— Как?
	— Чрез писане.
	— И аз веднъж написах една книга.
	— Така ли? И как се казваше?
	— „Сан Лоренсо“ — каза той. — „Страната, историята, хората“.


>	70. Ученик на Боконон

	— Тогава да разбирам ли — казах аз на човека, — че вие сте Филип Касъл, син на Джулиън Касъл?
	— Имам това щастие.
	— Аз съм дошъл специално, за да се срещна с баща ви.
	— Да не търгувате с аспирин?
	— Не.
	— Лоша работа. На баща ми му свършва аспиринът. Да не продавате чудотворни лекарства? Татко така обича да стори по някое чудо от време на време!
	— Не продавам лекарства. Писател съм.
	— А защо смятате, че писателят не може да продава лекарства?
	— Прав сте. Предавам се.
	— На баща ми му е нужна някаква книга, която да чете на хората, умиращи в ужасни болки. Едва ли пишете такива книги.
	— Не съм имал случай.
	— Ами опитайте, може да ви донесе пари. Ето, пак ви дадох ценен съвет.
	— Бих могъл да попроменя двайсет и третия псалом така, че никой да не разбере откъде съм го взел.
	— Боконон се опита — ме осведоми той. — И разбра, че не може да промени нито дума.
	— И него ли познавате?
	— Имам това щастие. Той ми беше учител, като бях момче. — Той сантиментално се извърна към мозайката. — Той учеше и Мона.
	— Добър учител ли беше?
	— И Мона, и аз можем да четем, да пишем и да смятаме. Това ли имахте предвид?


>	71. Щастието да бъдеш американец

	Х. Лоуи Кросби се появи, за да се пребори още веднъж с този пикльо Касъл.
	— Ти какъв си? — запита Кросби. — Битник ли си, какво си?
	— Аз съм бокононист.
	— Това нали е забранено от закона?
	— По една случайност имам щастието да бъда американец. Мога да казвам, че съм бокононист колкото пъти си искам и досега никой не ме е закачил.
	— Човекът трябва да се подчинява на законите на страната, в която се намира.
	— Голяма мисъл изрекохте.
	Кросби отново стана морав.
	— Майната ти, сульо такъв!
	— Майната ти на тебе, пульо такъв — каза Касъл. — И майната им на Деня на майката и на Коледа.
	Кросби измарширува през цялото фоайе, стигна до администратора и заяви:
	— Искам да се оплача от тоя там, тоя пикльо, дето се прави на художник. Имате си мъничка страна, хубава, и искате да привличате туристи и да развивате индустрия! Но тоя ми държи такъв език, че не желая вече да се връщам в Сан Лоренсо, ще му кажа да се държи по-надалеко от тоя Сан Лоренсо. Може да сте си нарисували хубава картина тук, но тоя пикльо, дето я рисува, е нагъл кучи син, друг подобен не съм виждал!
	Чиновникът позеленя.
	— Сър…
	— Слушайте! — Кросби бълваше огън.
	— Сър… той е собственикът на хотела.


>	72. Пикльовски „Хилтън“

	Х. Лоуи Кросби и жена му веднага напуснаха „Каса Мона“. Кросби го нарече „пикльовския «Хилтън»“ и поиска да го настанят в американското посолство.
	Така че аз останах единственият гост в хотела, в който имаше сто стаи.
	Стаята ми беше приятна. Както на всички стаи прозорците й гледаха към булеварда на стоте мъченици за демокрацията, към летище „Монсано“ и към пристанище Боливар. „Каса Мона“ беше построен като шкаф за книги: стени отстрани и отзад, витрина от синьо-зелено стъкло — отпред. Мизерията на града не се виждаше, защото беше зад стените на шкафа.
	В стаята ми имаше климатична инсталация. Беше едва ли не хладно. И като влязох на студа от нажежената пещ отвън, започнах да кихам.
	На нощното ми шкафче имаше пресни цветя, но леглото ми още не беше застлано. Дори възглавница нямаше. Само съвсем нов дюшек. В гардероба нямаше закачалки, а в тоалетната нямаше тоалетна хартия.
	Така че излязох в коридора да намеря някоя камериерка и да я помоля да ми донесе едно-две неща.
	Там нямаше никой, но в края на коридора една врата беше отворена и от нея идваха слаби признаци на живот.
	Надникнах през вратата и видях голям апартамент, чийто под беше наполовина покрит с парцали. Апартаментът се боядисваше, но когато се появих, двамата бояджии съвсем не боядисваха. Те седяха върху канапето, разположено от едната стена до другата под прозореца.
	Бяха си събули обувките. Бяха си затворили очите. Седяха, обърнати с лице един срещу друг. И притискаха едно в друго ходилата си.
	Всеки от тях беше обхванал глезените си и по този начин бе замръзнал във формата на триъгълник.
	Изкашлях се…
	Двамата се изтърколиха на пода. Паднаха на ръце и на колене и останаха в това положение: задниците им — високо във въздуха, носовете им — ниско до пода.
	Очакваха да ги убия.
	— Извинете — продумах аз смаян.
	— Не казвайте — започна да се моли единият с треперещ глас. — Моля ви, моля ви, не казвайте.
	— Какво да не казвам?
	— Каквото видяхте!
	— Нищо не съм видял!
	— Ако кажете — той допря бузата си до пода и ме погледна умолително, — ако кажете, ще умрем на у-уууката!
	— Слушайте, приятели — рекох аз, — може би съм влязъл твърде рано или твърде късно, но пак ви казвам, не съм видял нищо, което да споменавам на когото и да е. Моля ви, станете.
	Те станаха, без да отместват поглед от мен. Трепереха и се свиваха. Накрая успях да ги убедя, че никога няма да кажа какво съм видял.
	Това, което видях, беше, разбира се, бокононисткият ритуал боко-мару, който ти дава възможност да почувстваш душата на другия.
	Ние, бокононистите, вярваме, че не е възможно да допреш ходилата си до ходилата на друг човек (естествено, ако краката ви са чисти и поддържани) — и да не почувствате и двамата любов един към друг.
	За основа на тази церемония служат следните стихове от „Калипсо“:
P>
	Ще докоснем краката си, да,
	каквото и да ни струва това.
	И ще се обичаме, да,
	както обичаме нашата майка земя.
P$


>	73. Черна смърт

	Когато се върнах в стаята си, видях, че Филип Касъл — който правеше мозайка и индекси за книгата си, а също така беше историк и хотелиер, и пикльо — поставяше руло тоалетна хартия в клозета.
	— Много благодаря — казах аз.
	— Моля, няма защо.
	— Ето това е хотел на място. Колко собственици биха се заинтересували така отблизо дали е удобно на гостите им?
	— Колко са хотелите само с по един гост?
	— Имахте трима преди време.
	— То беше щастливо време.
	— Знаете ли, може би не е моя работа, но никак не мога да си обясня как така човек с вашите интереси и таланти може да се занимава с хотели.
	Той сви вежди объркано.
	— Сбърках с гостите си, така ли?
	— Познавам няколко души от хотелиерската школа в Корнел и все си мисля, че другояче биха се отнесли към Кросби и жена му.
	Касъл кимна смутено.
	— Знам. Знам. — Той плесна ръце. — Да пукна, ако знам защо построих тоя хотел, предполагам има нещо общо с желанието ми да си запълня живота. Да върша нещо, за да не бъда самотен. — Касъл поклати глава. — Или трябваше да стана отшелник, или да построя хотел — средно положение нямаше.
	— Не сте ли отраснали в болницата на баща си?
	— Да, да. Мона и аз отраснахме там.
	— Е, не изпитахте ли някакво желание да запълните живота си, както баща ви го е запълнил?
	Младият Касъл се усмихна вяло и не ми отговори направо.
	— Странен човек е баща ми. Мисля, че ще го харесате.
	— И аз така предполагам. Не са много хората, които като него са лишени от егоизъм.
	— Навремето — каза Касъл, — когато бях на петнайсет години, край острова мина гръцки кораб, който плуваше от Хонконг към Хавана, натоварен с плетени мебели. На кораба избухна бунт. Бунтовниците овладяха кораба, но не знаеха как да го управляват и се разбиха в скалите близо до замъка на „Папа“ Монсано. Издавиха се всички освен плъховете. Плъховете и плетените столове доплуваха до брега.
	Той като че ли беше свършил разказа си, но аз не бях особено сигурен в това.
	— Е, и?
	— Така че някои от хората на острова се сдобиха безплатно с мебели, а други пипнаха бубонна чума. За десет дни в татковата болница умряха хиляда и четиристотин души. Виждали ли сте някога човек да умира от бубонна чума?
	— Не съм имал това нещастие.
	— Лимфните жлези в слабините и подмишниците се подуват и стават като грейпфрут.
	— Мога да си представя.
	— След като човек умре, тялото му почернява — нищо ново, в Сан Лоренсо по-черен не можеш да станеш. Когато чумата бушуваше, болницата „Дом на надеждата и милосърдието в джунглата“ приличаше на „Аушвиц“ или „Бухенвалд“. Труповете бяха толкова много, че трябваше да използваме булдозер, за да изтласкаме телата в общия гроб. Дни наред баща ми работи без сън, и не само без сън, но и без особен успех.
	Зловещият разказ на Касъл бе прекъснат от телефонен звън.
	— Я гледай ти — каза Касъл. — Не съм и знаел, че вече са включили телефоните.
	Вдигнах слушалката.
	— Моля?
	На телефона бе генерал-лейтенант Франклин Хоуникър. Той се задъхваше, беше здравата изплашен.
	— Слушайте! Трябва веднага да дойдете у дома! Трябва да говоря с вас! Може да се окаже много важно за вас!
	— Не бихте ли ми подсказали поне какво е?
	— Не по телефона, не по телефона. Елате вкъщи. Веднага елате. Моля ви!
	— Добре.
	— Не се шегувам. Това наистина е важно събитие в живота ви. Най-важното, по-важно от всички други — той затвори телефона.
	— Каква е тая история? — запита Касъл.
	— Понятие нямам. Франк Хоуникър иска да се срещне с мен незабавно.
	— Да не се изпребиете да бързате сега. Починете си първо. Той е слабоумен.
	— Каза, че било важно.
	— Той ли ще ви каже кое е важно! От банан да направиш човек, пак ще бъде по-свестен от него.
	— Добре де, поне си довършете разказа.
	— Докъде бях стигнал?
	— Чумата. Булдозерът, с който са заривали труповете.
	— Да. Както и да е, една безсънна нощ стоях при татко, докато той работеше. Вършехме само едно: търсехме сред труповете останалите живи, претърсвахме легло след легло, но намирахме само трупове.
	Тогава татко започна да се кикоти.
	Не можеше да спре. Взе си джобното фенерче и излезе навън. И все още се кискаше. Светлината от фенерчето подскачаше върху планините от мъртви около болницата. Татко сложи ръката си върху челото ми и знаете ли какво великолепно нещо ми каза?
	— Какво?
	— Синко — каза баща ми, — един ден всичко това ще остане на теб.


>	74. Котешка люлка

	Отидох до дома на Франк с единственото такси в Сан Лоренсо.
	Минавахме покрай гледки, които разкриваха грозна мизерия. Изкачихме се по склона на планината Маккейб. Въздухът стана по-хладен. Появи се мъгла.
	Някога домът на Франк принадлежал на Нестор Амонс, бащата на Мона, архитектът, който построил „Дома на надеждата и милосърдието в джунглата“.
	Амонс проектирал и собствения си дом.
	Къщата бе кацнала над водопад; терасата потъваше направо в мъглата от водни капчици, образувана от падащата вода. Беше много изкусна комбинация от леки и дълги стоманени колони. Пространствата между колоните бяха или празни, или запълнени с местен камък, остъклени или покрити с платно.
	Човек имаше чувството, че къщата е построена не толкова за живеене, колкото да се покаже какво може един архитект.
	Един прислужник ме поздрави учтиво и ми каза, че Франк още не е вкъщи. Очаквали го всеки момент. Заповядал да ме настанят удобно, защото съм щял да остана да вечерям и да нощувам. Прислужникът се представи с името Стенли. За първи път видях жител в Сан Лоренсо, който беше закръглен.
	Стенли ме заведе в стаята ми, минахме през вътрешността на къщата, надолу по една стълба от груб камък, стълба, оградена с плетеница от правоъгълни стоманени рамки, ту запълнени с камък, ту празни. Леглото ми представляваше дюшек върху подставка, направена от същия неодялан камък. Стените на стаята ми бяха от платнища. Стенли показа как мога, ако желая, да ги навивам и после пак да ги спускам.
	Запитах Стенли дали в къщата има още някой и той ме осведоми, че и Нют си е у дома. Нют бил на терасата, рисувал картина. Анджела била излязла, за да разгледа „Дома на милосърдието и надеждата в джунглата“.
	Излязох на терасата, на която на човек му се завиваше свят, и намерих малкия Нют заспал в жълт сгъваем стол.
	Картината, над която Нют работеше, бе поставена на молберт близо до алуминиевата ограда. Лилавото небе, морето и долината образуваха нейната рамка.
	Самата картина бе малка, черна и грапава.
	Тя представляваше драскотини, прокарани в черни, лепкави слоеве боя. Драскотините образуваха нещо като паяжина и аз се запитах дали Нют не е искал да изобрази лепкавите мрежи на безсмислието на човешкия живот, окачени да се сушат в някоя безлунна нощ.
	Не събуждах джуджето, нарисувало това ужасно нещо. Пушех, вслушвайки се във въображаемите гласове, които ми внушаваше шумът на водопада.
	Малкият Нют се събуди от експлозия някъде много далеч под нас. Гърмът се удари в долината и отскочи нагоре, за да стигне небето. Както обясни Стенли, това било оръдието в пристанището Боливар. Стреляха всеки ден в пет часа.
	Малкият Нют се размърда.
	Все още полузаспал, той пипна устата и бузите си със своите изцапани от боята ръце и остави по лицето си черни следи. Разтърка очите си и ги омаза с черна боя.
	— Здравейте — каза той сънливо.
	— Здравейте. Харесва ми картината ви.
	— Разбирате ли какво представлява?
	— Предполагам, че всеки трябва да я вижда по различен начин.
	— Това е котешка люлка.
	— Аха — казах аз. — Много добре. Тези драскотини всъщност са конците. Така ли?
	— Тази игра на конци всички я играят. Дори ескимосите. Една от най-старите игри.
	— Сериозно?
	— Стотици хиляди години, ако не и повече, възрастните преплитали конци пред лицата на децата си.
	— Хм…
	Нют продължаваше да се гуши в стола. Той протегна омазаните си ръце така, сякаш между тях се намираше вече оплетената от конци котешка люлка.
	— Нищо чудно, че децата израстват побъркани. Котешката люлка не е нищо друго освен китка от хиксове между две ръце и дечицата гледат тези хиксове, гледат ги…
	— Е, и?
	— А там няма никаква котка. По дяволите, никаква котка и, по дяволите, никаква люлка!


>	75. Поздравете от мен Алберт Швайцер

	След това Анджела Хоуникър-Конърс, върлинестата сестра на Нют, влезе заедно с Джулиън Касъл, баща на Филип Касъл и основател на „Дома на надеждата и милосърдието в джунглата“. Касъл беше облечен в бял ленен костюм, който висеше на тялото му като торба. Вратовръзката му се беше усукала. Мустаците му бяха проскубани. Беше плешив. Беше кльощав. Беше, струва ми се, светец.
	Той веднага се представи на Нют и на мен на висящата тераса. Веднага разби илюзиите ми, че се срещам със светец, защото говореше през зъби като гангстер от филмите.
	— Разбирам, че сте последовател на Алберт Швайцер — казах аз.
	— Следвам го от разстояние — той се ухили като престъпник. — Никога не съм имал честта да го срещна.
	— Сигурен съм, че той знае за вас, както и вие — за него.
	— Може да знае, може и да не знае. Вие виждали ли сте го?
	— Не.
	— Мислите ли, че някой път ще го видите?
	— Някой ден може би.
	— Ако се срещнете с д-р Швайцер някой ден, при някое от вашите пътешествия — каза Джулиън Касъл, — можете да го осведомите, че той не е моят герой — и запали дебела пура.
	Когато пурата се разпали, Касъл насочи горящия й червен край към мен.
	— Можете да му кажете, че той не е моят герой, но можете да му кажете и следното: благодарение на него моят герой е Исус Христос.
	— Смятам, че ще му бъде драго да чуе такова нещо.
	— Пет пари не давам дали ще му бъде драго. Това засяга само Исус и мен.


>	76. Джулиън Касъл е съгласен с Нют, че всичко е безсмислено

	Джулиън Касъл и Анджела отидоха да видят картината на Нют. Касъл сви палец и показалец и погледна през кръгчето, като примижаваше и кривеше очи.
	— Какво е мнението ви? — попитах.
	— Много е черна. Какво представлява? Ада?
	— Представлява това, което е — каза Нют.
	— Значи ада — озъби се Касъл.
	— Преди една минута ми казаха, че е котешка люлка — вметнах аз.
	— Друго си е да си посветен — отбеляза Касъл.
	— Не я харесвам много — рече жално Анджела. — За мен е грозна, но аз нищо не разбирам от модерна живопис. Понякога ми се иска Нют да взема уроци, за да е сигурен, че наистина рисува картини, а не някакви ужаси.
	— Самоук сте… така ли? — обърна се Джулиън Касъл към Нют.
	— Че кой не е самоук? — поиска да узнае Нют.
	— Добре го казахте — Касъл се беше изпълнил с уважение.
	Залових се да обяснявам по-дълбокото значение на котешката люлка, тъй като на Нют явно не му се щеше да започне отново.
	Касъл кимаше с мъдър вид.
	— Така че на тази картина е показано безсмислието на всичко! Напълно съм съгласен.
	— Наистина ли сте съгласен? — запитах. — Преди малко споменахте нещо за Исус.
	— За кого?
	— За Исус Христос.
	— А! — каза Касъл. — За него ли става дума! — той сви рамене. — На хората им е нужно да говорят за нещо, за да не им ръждясват гласовете, защото ако се намери нещо важно, което искат да кажат, а гласовете им са ръждясали…
	— Разбирам. — Знаех вече, че не ще ми бъде лесно да напиша популярна статия за него. Щях да се съсредоточа изключително върху делата му на светия и трябваше да премълча напълно дяволските неща, които мислеше и говореше.
	— Можете да ме цитирате — каза Касъл. — Хората са гадняри. Човек не прави нищо свястно и не знае нищо свястно.
	Той се наведе и разтърси изцапаната ръка на Нют.
	— Така ли е?
	Нют кимна, макар за момент да се усъмни дали Касъл не пресилва нещата.
	— Така е.
	Тогава светецът отиде към картината на Нют и я извади от молберта. Огледа ни със сияеща усмивка.
	— Боклук. Както всичко друго.
	И изхвърли картината през терасата. Течението я поде, завъртя я, подхвърли я обратно и я запокити във водата.
	Малкият Нют не каза нищо.
	Анджела първа наруши мълчанието.
	— Цялото ти лице е в боя, душко. Иди да се измиеш.


>	77. Аспирин и боко-мару

	— Кажете ми, докторе — запитах аз Джулиън Касъл, — как е „Папа“ Монсано?
	— Откъде да знам?
	— Мислех, че вие го лекувате.
	— Но не си говорим… — Касъл се усмихна. — По-точно той не ми говори. Последното нещо, което ми каза преди горе-долу три години, бе, че само американското ми гражданство ме спасява от куката.
	— Та какво толкова сте направили? Идвате тук, със собствени пари строите болница, в която лекувате безплатно неговия народ…
	— „Папа“ не одобрява начина, по който ние лекуваме. Особено когато пациентите умират. В „Дома на надеждата и милосърдието в джунглата“ ние даваме бокононистично причастие на ония, които го желаят.
	— Що за причастие е то?
	— Много просто. Чете се една молитва и умиращият повтаря всяко изречение. Искате ли да опитате?
	— Но аз не съм на умиране, ако нямате нищо против.
	Той ми подмигна зловещо.
	— Хубаво е, че сте предпазлив. Обикновено хората, които го правят, умират един след друг. Но с вас няма да се случи, щом не сме си докоснали ходилата.
	— Ходилата ли?
	Тогава той ми разказа какво учи Боконон за ходилата.
	— Това обяснява гледката в хотела. — Казах му за двамата бояджии в хотела.
	— Струва си, знаете ли — отвърна той. — Хората наистина се чувстват по-добре, след като го направят, и те стават по-добри, и светът им се вижда по-добър.
	— Хм.
	— Боко-мару.
	— Моля?
	— Така се казва тая игра с ходилата — поясни Касъл. — Действа. Добре че има неща, които действат. Не са много.
	— Не са много, знам.
	— Не бих могъл да карам в тази болница без аспирин и боко-мару.
	— Значи — рекох аз — на острова все още има няколко бокононисти въпреки законите и въпреки у-уууката.
	Той се засмя.
	— Не сте загрели още, така ли?
	— Какво да загрея?
	— Всеки в Сан Лоренсо е заклет бокононист въпреки у-уууката.


>	78. Стоманен обръч

	— Когато преди години Боконон и Маккейб взеха властта в тая нещастна страна — обясни Джулиън Касъл, — те изхвърлиха свещениците. След това Боконон с цинична лекота създаде нова религия.
	— Знам.
	— Когато стана ясно, че нито някое правителство, нито икономическите реформи ще направят хората по-малко нещастни, религията се оказа единственият реален инструмент на надеждата. Истината бе враг на народа, защото бе ужасна. И Боконон посвети живота си на това да снабдява хората с все по-сполучливи лъжи.
	— И как е станало, та са го обявили извън закона?
	— Той сам си го измисли. Поиска от Маккейб да забрани религията му, а него самия — да постави извън закона, за да придаде на религиозния живот на хората повече жар и повече усърдие. Между другото той написа стихотворение на тази тема.
	И Касъл издекламира следното стихотворение, което не е включено в „Книгите на Боконон“:
P>
	И казах „довиждане“ на властта,
	като й обясних защо:
	истински добрата религия
	е особена форма на предателство.
P$
	— Боконон предложи да се въведе и куката, най-подходящото за бокононистите наказание. Беше видял такава кука в стаята на ужасите в музея на Мадам Тюсо. — Касъл подмигна зловещо. — За колорит.
	— Много хора ли умряха на куката?
	— Отначало не, съвсем не. Отначало всичко беше само на думи. Хитро разпространяваха слухове за екзекуции, но никой не познаваше хора, екзекутирани на куката. Маккейб си прекарваше времето чудесно, в кръвожадни заплахи срещу бокононистите — а бокононисти бяха всички.
	Самият Боконон пък се оттегли в едно уютно кътче в джунглата, за да пише и се моли всеки ден, и да яде вкусните неща, които носеха учениците му.
	Маккейб имаше обичай да организира безработните — или, иначе казано, всички хора на острова, — за да преследват Боконон. Големи преследвания падаха. Горе-долу на шест месеца Маккейб триумфално оповестяваше, че Боконон е обграден от стоманен обръч, който безмилостно се затяга около шията му.
	След това водачите на този безмилостен обръч тичаха да докладват на Маккейб, до немай-къде смаяни и объркани, че Боконон е направил невъзможното.
	Той се измъкнал от обкръжението, изпарил се и щял да продължи да проповядва. Чудо!


>	79. Защо закоравяла душата на Маккейб

	— Маккейб и Боконон обаче не успяха да повишат жизнения стандарт, както се казва — продължи Касъл. — В действителност животът си оставаше кратък, и животински, и груб.
	Но хората вече разполагаха с нещо извън ужасната истина. Живата легенда за жестокия тиранин в града и благия светец в джунглата растеше и с нея растеше и щастието на хората. Те станаха щатни актьори в пиеса, която можеха да разбират и на която бяха в състояние да се възхищават.
	— И така, животът стана произведение на изкуството — отбелязах в почуда аз.
	— Да. И там е трагедията.
	— Защо?
	— Драмата се отрази много тежко на душите на двамата главни актьори Маккейб и Боконон. Като младежи те много си приличаха — наполовина ангели, наполовина разбойници.
	Пиесата обаче изискваше Боконон да забрави разбойничеството, а Маккейб да забрави, че е бил ангел. И като се трудеха за щастието на хората, Боконон и Маккейб платиха страхотна цена — Маккейб позна агонията на тиранина, а Боконон — мъченията на светеца. Тогава и двамата се побъркаха.
	Касъл сви показалец.
	— Именно тогава започнаха наистина да окачват хората на куки.
	— Но Боконон не го уловиха, така ли? — попитах аз.
	— Чак дотам побъркан Маккейб не беше. Той никога не започна сериозно да търси Боконон. Иначе би било лесно.
	— И защо не го залови?
	— Маккейб все още имаше акъл в главата си, за да разбере, че без светеца, срещу когото водеше война, самият той няма нищо да струва. „Папа“ Монсано също.
	— И хората продължават да умират на куката?
	— Като те окачат на куката, жив не можеш да останеш.
	— Искам да кажа „Папа“ наистина ли екзекутира хората по такъв начин?
	— По един на всеки две години, за да поддържа страха на останалите. — Касъл въздъхна, вгледа се във вечерното небе. — Работа, работа, работа.
	— Моля?
	— Така казваме ние, бокононистите — обясни той. — Когато сме обградени от много тайнствени неща.
	— Вие? — аз бях смаян. — И вие ли сте бокононист?
	Той ме погледна безизразно.
	— И вие самият сте бокононист. Ще видите.


>	80. Водопад в решетка

	Анджела и Нют стояха на висящата тераса заедно с Джулиън Касъл и с мен. Отпивахме по глътка. Франк все още не беше се върнал.
	По всичко личеше, че и Анджела, и Нют здравата си пийват. Касъл ми каза, че плейбойският му период му е струвал един бъбрек и че оттогава е осъден да пие само бира.
	След една-две чаши Анджела започна да се оплаква от света, който измамил баща й.
	— Той даде на света толкова много, а получи толкова малко.
	Настоях да ми даде пример, за да видя колко е бил стиснат светът към баща й, и получих няколко конкретни примера.
	— Металургичната компания например му плащаше 45 долара за всеки патент. Това плащаха на всички. — Тя скръбно поклати глава. — Четирийсет и пет долара — а като си помислиш какви патенти бяха неговите!
	— Хм — вметнах аз, — сигурно е получавал и заплата.
	— Най-голямата заплата, която е получавал, бе 28 хиляди долара годишно.
	— Доста добра заплата, бих казал.
	Тя се наежи.
	— Знаете ли колко печелят филмовите звезди?
	— Понякога много.
	— Знаете ли, че д-р Брийд печелеше годишно десет хиляди долара повече от татко?
	— Това е вече несправедливо.
	— До гуша ми дойде от тая несправедливост.
	Гласът й стана остър и аз промених темата. Попитах Джулиън Касъл какво според него е станало с картината, която той хвърли във водопада.
	— Там, долу, има едно селце — обясни той. — Пет-шест колиби, не повече. Между другото там се е родил „Папа“ Монсано. Там водата се събира в голямо каменно корито. Селяните са поставили стоманена решетка, през която водата се процежда.
	— И смятате, че сега картината е в решетката?
	— Сан Лоренсо е бедна страна, да ви кажа, ако не сте забелязали — рече Касъл. — Нищо не остава в решетката за дълго. Предполагам, че в момента картината на Нют се суши на слънце заедно с угарката от моята пура. Четири квадратни метра здраво платно, четири здрави и одялани летви от рамката, пък и моята пура са чудесна плячка за някой бедняк.
	— Понякога ми се иска направо да крещя — каза Анджела, — като си помисля колко получават някои хора и колко платиха на татко за всичко, което той направи. — Тя едва се удържаше да не заплаче.
	— Недей плака — помоли я Нют нежно.
	— Понякога не мога да не плача — отвърна тя.
	— Иди тогава си вземи кларнета — настоя Нют. — Той винаги ти помага.
	Отначало предложението ми се видя доста смешно. Но по начина, по който Анджела реагира, разбрах, че е било съвсем сериозно и много ценно.
	— Щом изпадна в такова състояние — каза Анджела на Касъл и на мен, — единствено кларнетът ми помага.
	Но тя нямаше достатъчно смелост да донесе кларнета веднага. Трябваше да я молим да свири и после тя трябваше да изпие още две чашки.
	— Свири фантастично — похвали я Нют.
	— Много искам да ни посвирите — каза Касъл.
	— Е, добре — съгласи се най-сетне Анджела, като се изправи. Походката й беше нестабилна.
	Когато се отдалечи достатъчно, Нют поиска да я извини пред нас.
	— Много й се събра. Нужна й е почивка.
	— Болна ли е била? — запитах аз.
	— Мъжът й се отнася с нея като с парцал — обясни Нют.
	Даде ни да разберем, че мрази красивия млад съпруг на Анджела, преуспелия Харисън К. Конърс, президент на „Фабри-Тек“.
	— Почти не се връща вкъщи, а когато се връща, е пиян и почти винаги оцапан с червило.
	— Като я слушах да говори — казах аз, — смятах, че бракът й е щастлив.
	Малкият Нют протегна ръце напред и разпери пръсти.
	— Да виждате котката? Да виждате люлката?


>	81. Страст за сина на кондуктора

	Не можех да си представя какво щеше да излезе от свиренето на Анджела. И никой не можеше да си го представи.
	Очаквах някаква патологична история, но не бях предвидил дълбочината, отчаянието и почти непоносимата красота на болестта.
	Анджела навлажни и затопли мундщука, но не засвири веднага. С втренчен поглед тя държеше инструмента и пръстите й безцеремонно играеха по немите клавиши.
	Чаках с известна тревога и си спомнях какво ми беше казал Марвин Брийд: че единственото й спасение от страшния живот с баща й било да се затвори в стаята си, да заключи вратата и да свири, като приглася на грамофонните плочи.
	Нют постави голяма дългосвиреща плоча на грамофона в стаята току до терасата. Обложката на плочата връчи на мен.
	Плочата се казваше „Веселба за пиано“, пиеса за соло пиано от Мийд Лъкс Луис.
	И тъй като Анджела, за да потъне още по-дълбоко в своя унес, остави Луис сам да изсвири първата песен, прочетох бележките върху плика.
	„Роден в Луисвил, Кентъки, в 1905 г., четях аз, Луис не се насочва към музиката, докато не навършва 16 години. Инструментът, който баща му му поверява тогава, е цигулката. Години по-късно младият Луис случайно чува Джими Янси* да свири на пиано. «Това, спомня си Луис, беше Музиката.» Скоро Луис започва да се учи да свири в стила буги-вуги, поглъщайки колкото може повече от Янси, който остава за него близък приятел и идол до самата си смърт. Тъй като бащата на Луис е кондуктор, семейството на Луис живее близо до железопътна станция. Ритъмът на минаващите влакове скоро става част от живота на младия Луис и той композира своето «соло в стил буги-вуги», което сега е класика в своя жанр и е известно като «трака-трака, вагончета».“
	[* Джеймс (Джими) Янси (1894–1951) и Мийд Лъкс Луис (1905–1964) — известни джаз музиканти. — Бел.прев.]
	Престанах да чета и погледнах: първата песен бе свършила. Иглата на грамофона бавно стържеше по паузата преди втората песен. Прочетох заглавието на втората песен: „Драконът“.
	Мийд Лъкс Луис изсвири първите четири такта — и тогава встъпи Анджела Хоуникър.
	Очите й бяха затворени.
	Бях като ударен от гръм.
	Тя беше великолепна.
	Импровизираше върху музиката на сина на кондуктора; почваше от светла лирика и свършваше с крещящ разврат, минаваше през острия писък на изплашено дете и стигаше до хероиновия кошмар.
	Нейните глисанди говореха за рая и за ада, и за всичко, което се намираше помежду им.
	За да свири така, тази жена вероятно беше или шизофреничка, или обладана от сатаната.
	Косата ми се изправи. Все едно, че бях видял Анджела да се търкаля по пода с пяна на уста и да говори вавилонски.
	Когато музиката свърши, аз изкрещях към Джулиън Касъл, който като мен стоеше вцепенен:
	— Мили Боже! Можеш ли изобщо да разбереш живота?
	— Хич не се и опитвайте — отвърна ми той. — Преструвайте се, че разбирате, това е.
	— Много добър… много добър съвет — възбудата ми изведнъж премина.
	Касъл издекламира още едно стихотворение:
P>
	Тигърът трябва да ловува,
	птиците — да летят,
	а човекът да седи и да пита:
	„Защо, защо, защо?“
	Но време е тигрите да спят,
	птиците да кацнат,
	а човекът да твърди,
	че всичко е разбрал.
P$
	— Това откъде е?
	— Откъде може да бъде? От „Книгите на Боконон“, разбира се.
	— Много ми се иска да ги прочета.
	— Трудно се намират. Не са печатани. Написани са на ръка. Освен това никой екземпляр не е пълен, тъй като Боконон прибавя нови неща всеки ден.
	Малкият Нют изпръхтя.
	— Религия!
	— Моля? — запита Касъл.
	— Да виждате котката? — отвърна Нют. — Да виждате люлката?


>	82. За-ма-ки-бо

	Генерал-лейтенант Франклин Хоуникър не се прибра за вечеря.
	Той телефонира и настоя да говори само с мен и с никой друг. Каза ми, че бди край леглото на „Папа“: „Папа“ умирал в страшни болки. Гласът на Франк беше уплашен и тъжен.
	— Слушайте — предложих аз, — какво ще кажете да се върна в хотела и когато кризата премине, да се срещнем и да поговорим.
	— Не, не, не! Стойте, където сте! Искам да стоите там, за да мога веднага да ви намеря! — той до полуда се страхуваше да не се измъкна някъде, където няма да успее да ме намери. Тъй като не бях в състояние да си обясня неговия интерес към мен, аз също започнах да чувствам паника.
	— Не можете ли поне да ми подскажете за какво ме търсите? — запитах аз.
	— Не по телефона.
	— Свързано ли е с баща ви?
	— Свързано е с вас самия.
	— С нещо, което съм направил?
	— С нещо, което ще направите.
	В слушалката нещо щракна. Чух как някъде се отвори врата и от някаква стая нахлуха звуците на ксилофон. Свиреха пак „Когато денят преваля“. След това вратата отново се затвори и музиката вече не се чуваше.
	— Ще ви бъда много благодарен, ако поне ме насочите, ако поне загатнете какво ще правя — да се подготвя поне — казах аз.
	— За-ма-ки-бо.
	— Какво?
	— Тази дума е бокононистка.
	— Не знам бокононистки думи.
	— Джулиън Касъл при вас ли е?
	— Да.
	— Попитайте го какво значи. Вече трябва да вървя — той затвори телефона.
	А аз намерих Джулиън Касъл и го запитах какво значи „за-ма-ки-бо“.
	— Как да ви отговоря: с една дума или с обяснение?
	— Да започнем с думата.
	— Съдба — неизбежен жребий.


>	83. Д-р Шлихтер фон Кьонигсвалд е близо до равновесието

	— Рак — обясни Джулиън Касъл на вечерята, когато му казах, че „Папа“ Монсано умира в болки.
	— Рак на какво?
	— Рак на какво ли не. Казахте, че припаднал днес на трибуната?
	— И то как — отвърна Анджела.
	— От лекарствата — обясни Касъл. — Ето ти случай, при който лекарства и болка горе-долу се уравновесяват. По-голяма доза лекарство би го убила.
	— Аз бих се самоубил — промърмори Нют. Той седеше върху някакъв сгъваем висок стол, който носел със себе си навсякъде. Двайсет пъти по-добре, отколкото да седиш върху речник, атлас и телефонен указател, обясни ни той, докато го разгъваше.
	— Точно това направи ефрейтор Маккейб — каза Касъл. — Назначи си за приемник своя майордом и след това се застреля.
	— Също от рак ли беше болен? — запитах аз.
	— Не съм сигурен; не, не мисля. Според мен лошотията му го погуби.
	— Много весел разговор, няма що — отбеляза Анджела.
	— Но и времената са много весели, няма що — отвърна Касъл.
	— Смятах — казах аз на Касъл, — че вие ще имате повече причини от нас да сте весел, след като сте посветили живота си…
	— Знаете ли, едно време притежавах яхта.
	— Не ви разбирам.
	— Ако имаш яхта, можеш да си позволиш да бъдеш по-весел от другите.
	— Кой лекува „Папа“, щом не сте вие? — попитах аз.
	— Един от моя персонал, някой си д-р Шлихтер фон Кьонигсвалд.
	— Германец?
	— Нещо такова. Бил в СС четиринайсет години. Шест от тях бил лагерен лекар в „Аушвиц“.
	— И сега какво? Изкупва си вината в „Дома на надеждата и милосърдието“?
	— Да. И при това с голям успех. Спасява хората, та пушек се вдига.
	— Ами хубаво прави.
	— Вярно. И ако продължава със същото темпо, както работи денонощно, броят на хората, които е спасил, скоро ще се изравни с броя на хората, които е изпратил на смърт. Има вероятност това да стане още в 3010 година.
	Ето още един член на моя карас: д-р Шлихтер фон Кьонигсвалд.


>	84. Затъмнение

	Три часа след вечерята Франк още не се беше прибрал. Джулиън Касъл се извини и се върна в „Дома на надеждата и милосърдието в джунглата“.
	Анджела, Нют и аз седнахме на висящата тераса. Под нас светлините на Боливар представляваха чудесна картина. На покрива на административната сграда на летище „Монсано“ се издигаше голям осветен кръст. Той се въртеше, задвижван от някакъв механизъм, и обливаше с електрическата си благодат четирите страни на града.
	И други ярки петна имаше на острова — на север. Планините се издигаха между нас и тях, но отблясъците им се виждаха в небето. Помолих Стенли, домоуправителя на Франк Хоуникър, да ми каже откъде са тези сияния.
	Той ги посочи, обратно на часовниковата стрелка.
	— „Домът на надеждата и милосърдието в джунглата“, дворецът на „Папа“ и Форт Исус.
	— Форт Исус ли?
	— Тренировъчен лагер за нашите войници. — И се нарича „Исус Христос“?
	— Ами защо не?
	На север бързо се разрастваше ново светло петно. Преди да успея да запитам какво е то, разбрах, че са фарове на кола, макар и още зад хълмовете. Пристигаше някакъв конвой.
	Конвоят се състоеше от пет военни камиона, американско производство. На камионите имаше картечници, до които седяха нащрек картечарите.
	Конвоят спря на алеята пред къщата на Франк. Войниците скочиха долу и веднага се заловиха за работа. Започнаха да копаят окопи и картечни гнезда. Заедно с домоуправителя на Франк излязох да питам офицера какво има.
	— Имаме заповед да охраняваме новия президент на Сан Лоренсо — отвърна офицерът на диалекта на острова.
	— Той не е вкъщи в момента — осведомих го аз.
	— Нищо не ми е казано — отвърна той. — Заповедта е да се окопаем тук. Нищо друго не знам.
	Съобщих на Анджела и на Нют какво сме говорили с офицера.
	— Мислите ли, че е наистина опасно? — запита Анджела.
	— Как мога да кажа?
	В този момент токът спря. Угаснаха всички лампи в Сан Лоренсо.


>	85. Купища фома

	Слугите на Франк внесоха газени лампи, казаха ни, че токът в Сан Лоренсо често спира, така че не бива да се тревожим. Трудно ми беше да не се тревожа, като си спомнях думите на Франк за съдбата.
	Той ме бе накарал да се почувствам като добиче, карано на заколение в чикагската кланица.
	Спомних си каменния ангел в Айлиъм.
	Слушах как навън войниците работят. Звънтене, чукане… Някой мърмореше.
	Не можах да се заставя да внимавам какво говореха Анджела и Нют, въпреки че те започнаха да си припомнят нещо много интересно: разказваха ми, че баща им си имал близнак. Те не го познавали, никога не го били виждали. Казвал се Рудолф. Последното, което чули за него, било, че правел музикални кутийки в Цюрих, Швейцария.
	— Татко почти не го споменаваше — каза Анджела.
	— Татко почти никого не споменаваше — вметна Нют.
	Старецът имал и сестра — осведомиха ме те. Казвала се Селия. Развъждала гигантски шнауцери* в Шелтън Айлънд в Ню Йорк.
	[* Германска порода домашно куче с буйна къдрава козина. — Бел.прев.]
	— За Коледа винаги ни праща картички — каза Анджела.
	— На които има по едно огромно куче — добави Нют.
	— Интересно колко различни могат да бъдат хората от едно семейство — каза замислено Анджела.
	— Вярно и добре казано — съгласих се аз. Извиних се, оттеглих се и попитах Стенли, домоуправителя, дали случайно няма екземпляр от „Книгите на Боконон“ вкъщи.
	Стенли се престори, че не знае за какво става дума. След това измърмори, че „Книгите на Боконон“ са мръсотия. След това взе да твърди, че всеки, който ги чете, трябва да умре на куката. И накрая ми донесе един екземпляр — взел го от нощната масичка на Франк.
	Книгата беше тежка, горе-долу колкото голям речник. Беше ръкопис. Замъкнах я в моята стая, до леглото с дюшек върху гол камък.
	Тъй като в книгата нямаше никакъв индекс, трудно ми беше да намеря нещо за за-ма-ки-бо; търсих без успех цялата нощ.
	Научих някои неща, но те не можаха да ми помогнат. Научих например нещо за бокононистката космогония: че Слънцето — Борасиси — държало Луната — Пабу — в прегръдките си и се надявало, че Пабу ще му роди огнено дете.
	Но бедната Пабу раждала студени деца, които не горели, и Борасиси ги захвърлял с отвращение. Така се образували планетите, които обикаляли около ужасния си баща на безопасно разстояние.
	След това Борасиси захвърлил и самата Пабу и тя отишла да живее с любимата си дъщеря Земята. Пабу обичала Земята най-много, тъй като на Земята имало хора, хората гледали Пабу и я обичали, и й съчувствали.
	И какво казва Боконон за създадената от него космогония?
	„Фома! Лъжи! — пише той. — Купища фома.“


>	86. Две термосчета

	Трудно е да се повярва, че съм заспал, но трябва да съм бил заспал, иначе как щяха да ме събудят блъскането по вратата и ослепителната светлина?
	Изтърколих се от леглото още при първия удар и хукнах към вътрешността на къщата с лудия възторг на пожарникар доброволец.
	По едно време се сблъсках с Нют и Анджела, които бяха избягали от своите легла.
	Спряхме се, вслушвайки се в кошмарните звуци около нас, и постепенно различихме звуци от радио, шум от миялна машина, помпа — всичко беше оживяло, защото токът бе дошъл.
	И тримата се разбудихме достатъчно, за да осъзнаем цялата комичност на положението си. Бяхме реагирали по забавно човешки начин на ситуация, която изглеждаше смъртно опасна, а не беше. И за да демонстрирам превъзходство над илюзорната си съдба, аз включих радиото.
	И тримата се закискахме.
	И от кумова срама започнахме да се преструваме, че познаваме идеално човешката природа. Всеки от нас искаше да покаже, че притежава най-прекрасното чувство за хумор.
	Нют ни изпревари: той ме посочи и ме осведоми, че държа паспорта си, портфейла си и часовника си. Нямах и понятие, че съм ги взел пред лицето на смъртта… и въобще не знаех, че съм взел каквото и да било.
	Парирах Нют, като изревах весело, че те пък са грабнали два малки термоса, две съвсем еднакви червени термосчета в сиво и червено, термосчета, побиращи по три чашки кафе, и ги попитах защо са взели тъкмо тях.
	И за тях беше необяснимо, че държат термосчета. Като ги видяха, и двамата се смаяха.
	Но от обяснения ги спаси ново блъскане по вратата. Беше редно аз да отида да видя кой е. С безгрижие, също толкова странно, колкото и паниката ми преди това, излязох и видях Франк Хоуникър, който бърникаше в някакъв генератор, поставен върху камион.
	Именно благодарение на генератора отново имахме ток. Моторът, който го задвижваше, пукаше и пушеше; Франк се опитваше да го оправи.
	Божествената Мона бе с него. Както винаги, тя го наблюдаваше спокойно.
	— Ама каква новина имам за вас! — изрева Франк към мене, отвеждайки ме обратно в къщата.
	Анджела и Нют все още бяха в гостната, но по някакъв начин бяха успели да се отърват от странните си термосчета и да ги потулят някъде.
	Разбира се, в тези термосчета имаше по една част от наследството на д-р Филикс Хоуникър, части от уомпитъра на моя карас, късчета „лед-9“.
	Франк ме отведе настрана.
	— Буден ли сте напълно?
	— Разбира се.
	— Надявам се, че сте наистина буден, защото трябва веднага да говоря с вас.
	— Почвайте, де!
	— Трябва да сме сами. — Франк се обърна към Мона и й каза да се настани удобно някъде. — Ще те извикаме, ако стане нужда.
	Погледнах Мона умолително и си помислих, че от никого не съм имал такава нужда, както от нея.


>	87. Моят фасон

	Сега две думи за Франк Хоуникър: имаше лице на изпосталяло от глад дете и говореше объркано и сякаш уплашено. В казармата съм чувал да казват за някого: говори като че ли със задника си. Е, и генерал Хоуникър беше такъв. Бедният Франк! Той почти нямаше опит в общуването — нали беше прекарал детството си, без да споделя нищо с никого, този таен агент Х-9!
	Сега, като смяташе, че гласът му звучи сърдечно и убедително, той ми говореше с простонародни изрази като „Харесвам фасона ви“ и „Дайте да си говорим като мъж с мъж, без всякакви там тинтири-минтири“.
	След това ме повлече, както се изрази, „към бърлогата си“, за да сме си поговорели там „право куме, та в очи и да става каквото ще“.
	И така, слязохме по стъпалата, издълбани в скалата, и стигнахме до естествена пещера зад водопада. В пещерата имаше няколко чертожни дъски, три нетапицирани стола и библиотека с книги по архитектура, книги на френски, немски, финландски, италиански, английски.
	Всичко беше залято от електрическа светлина. Лампичките пулсираха в такт с пъхтенето на генератора.
	Най-поразителното нещо в пещерата бяха картините, нарисувани по стените, нарисувани с храбростта на дете и оцветени с чистите цветове на глината, земята и въглищата, като рисунките на първите хора. Нямаше нужда да питам Франк колко стари бяха рисунките; успях да определя откога датират според изображението. На рисунките не бяха изобразени нито мамути, нито острозъби тигри, нито пещерни мечки.
	На рисунките, на всички до една, беше изобразена Мона Амонс Монсано като момиченце.
	— Тук… тук е работил бащата на Мона, така ли? — запитах аз.
	— Правилно. Той беше финландец. Той е проектирал „Дома на надеждата и милосърдието в джунглата“.
	— Знам.
	— Но не ви доведох тук, за да говорим за него.
	— За кого, за баща ви ли?
	— За вас. — Франк сложи ръка върху рамото ми и ме погледна в очите. Резултатът беше ужасяващ. Франк искаше да ми засвидетелства другарството си, а ми напомни зловеща малка кукумявка, ослепена от светлината, кацнала на висок бял стълб.
	— Може би ще ми кажете все пак?
	— Няма смисъл да се увърта — съгласи се той. — Ако ми е позволено да кажа, аз съм доста добър психолог и харесвам фасона ви.
	— Благодаря.
	— Мисля, че добре ще се разберем.
	— Не се съмнявам.
	— Имаме много допирни точки.
	Зарадвах се, когато Франк смъкна ръката си от рамото ми.
	Той сплете пръстите на ръцете си, както се зацепват зъбни колела. Предполагам, че с едната си ръка искаше да изобрази себе си, а с другата — мене.
	— Ние сме нужни един на друг. — Той раздвижи сплетените си пръсти, за да покаже как си пасват.
	Мълчахме известно време.
	— Разбирате ли ме? — попита Франк накрая.
	— Вие и аз ще правим нещо заедно, така ли?
	— Правилно! — Франк плесна с ръце. — Вие сте светски човек, свикнали сте да се срещате с хора; аз съм технически ум, свикнал съм да движа нещата зад кулисите.
	— Откъде знаете какъв съм? Ние кажи-речи преди малко се срещнахме.
	— По дрехите ви, по начина на говорене. — Той отново сложи ръка на рамото ми. — Харесва ми фасонът ви.
	— Вече ми го казахте.
	Франк лудо желаеше аз да довърша мисълта му и да го направя ентусиазирано, но аз все още не бях наясно.
	— Трябва ли да разбирам, че… че вие ми предлагате някаква длъжност тук, в Сан Лоренсо?
	Той плесна с ръце. Беше очарован.
	— Правилно! Какво ще кажете за сто хиляди долара годишно?
	— Мили боже! — викнах аз. — И какво ще трябва да правя?
	— Фактически нищо. А ще пиете от златни чаши всяка вечер и ще ядете от златни чинии, и ще имате собствен дворец.
	— Но що за длъжност е това?
	— Президент на република Сан Лоренсо.


>	88. Защо Франк не можеше да бъде президент

	Зяпнах.
	— Аз? Президент?
	— А кой друг?
	— Глупости!
	— Не казвайте „не“, докато не помислите.
	Франк ме наблюдаваше тревожно.
	— Не!
	— Не сте си помислили добре.
	— Достатъчно, за да разбера, че е лудост.
	Франк отново вкопчи пръстите си един в друг.
	— Ще работим заедно. Ще ви подкрепям през цялото време.
	— Великолепно! Значи ако ме очистят, ще очистят и вас.
	— Очистят ли?
	— Убият! Намушкат!
	Франк беше объркан.
	— Защо да ви убият?
	— За да стане някой друг президент.
	Франк поклати глава.
	— Никой в Сан Лоренсо не иска да бъде президент. Това е забранено от религията им.
	— Да не би да е забранено и от вашата религия? Нали вие щяхте да бъдете новият президент?
	— Аз… — поде той и не можа да продължи. Изглеждаше нещастен.
	— Какво вие?
	Той гледаше водната завеса, която закриваше отвора на пещерата.
	— Зрелостта така, както аз я разбирам — каза той, — е да съзнаваш докъде се простират възможностите ти.
	Не беше далеч от бокононисткото определение на зрелостта. „Зрелостта, ни учи Боконон, е горчиво разочарование, за което не съществува лек, освен ако не се сметне, че смехът лекува всичко.“
	— Знам, че възможностите ми са ограничени — продължи Франк. — Така както бяха ограничени възможностите на баща ми.
	— Ами?
	— Имам чудесни идеи, също както баща ми бе пълен с идеи — каза Франк на мен и на водопада. — Но и той не умееше да говори пред хора. И аз не умея.


>	89. Пъфф

	— Ще станете ли президент? — запита Франк тревожно.
	— Не! — отвърнах му аз.
	— Познавате ли някого, който би могъл да стане?
	Франк представляваше класическа илюстрация на онова, което Боконон нарича „пъфф“. Пъфф, както ни учи Боконон, е съдбата на хиляди, хиляди хора в ръцете на ступа. А ступът е дете, загубило се в мъглата.
	Разсмях се.
	— Какво ви е толкова смешно?
	— Не ми обръщайте внимание — рекох му. — Все се смея точно когато не трябва. Известен съм с това.
	— На мен ли се смеете?
	Поклатих глава.
	— Не.
	— Честна дума?
	— Честна дума.
	— Навремето много ми се смееха.
	— Така ви се е струвало.
	— Крещяха ми разни неща. Дори не можете да си ги представите.
	— Понякога хората са груби, без да го съзнават — дръзнах аз. Не бих искал да се налага да му давам честна дума и за това си твърдение.
	— И знаете ли какво крещяха след мен?
	— Не.
	— Викаха: „Ей, Х-9, накъде така?“
	— Е, че какво лошо има в това?
	— Така ми викаха — каза Франк, като се намръщи при спомена. — „Таен агент Х-9“.
	Не му споделих, че това вече ми е известно.
	— „Ей, Х-9, накъде така?“ — повтори Франк.
	Представих си неговите мъчители и си представих накъде в крайна сметка ги е повела и подгонила съдбата. Големите умове, които са крещели след Франк, без съмнение сега си имат топли местенца в металургичната компания, в електро-компанията на Айлиъм, в телефонната компания…
	А тук, пред мен, стоеше таен агент Х-9, генерал-лейтенант, и ми предлагаше да ме направи крал… в една пещера, закрита със завесата на тропическия водопад…
	— Биха се изненадали много, ако бях спрял тогава и им отговорех къде отивам.
	— Искате да кажете, че някакво предчувствие ви насочваше насам? — Това беше бокононистки въпрос.
	— Аз отивах в магазина на Джек — отвърна той равнодушно.
	— Аха.
	— Те всички знаеха, че отивам там, но не знаеха какво правя там. Ако знаеха, наистина щяха да се смаят, особено момичетата. Ако знаеха какво всъщност става там. Те смятаха, че нищо не знам за жените.
	— А какво ставаше всъщност?
	— Аз бягах с жената на Джек всеки ден. Затова все спях в часовете в училище. И затова знанията ми останаха непълни.
	Той се отърси от мрачните спомени.
	— Хайде, съгласете се да станете президент на Сан Лоренсо! С вашите способности ще постигнете голям успех. А?


>	90. Само една клопка

	Нощта и пещерата, и водопадът… и каменният ангел в Айлиъм…
	И 250000 цигари, и 3000 литра алкохол, и двете жени, и нито една жена…
	И липсата на една любов, която да ме чака…
	И унилият живот на книжен плъх…
	И Пабу, Луната, и Борасиси, Слънцето, и децата им…
	Всички неща се сговориха да образуват космически виндит и да ме тласнат към бокононизма, към убеждението, че творецът управлява живота ми и че той ми е приготвил работа.
	И вътрешно аз се сарунах, което значи, че се съгласих да изпълнявам изискванията, предявявани от моя вин-дит.
	Вътре в себе си аз се съгласих да стана новият президент на Сан Лоренсо.
	Външно все още бях подозрителен и предпазлив.
	— Тук трябва да има някаква клопка — опъвах се аз.
	— Няма.
	— Ще се произвеждат ли избори?
	— Никога не е имало избори. Просто ще оповестим кой е новият президент.
	— Никой ли няма да възрази?
	— Никой не възразява за нищо. Просто не ги интересува. Безразлично им е.
	— Но трябва да има и някакви условия!
	— Има нещо такова — призна си Франк.
	— Знаех си аз! — започнах да се противопоставям на влиянието на своя вин-дит. — Каква е клопката?
	— Не е точно клопка, тъй като не е необходимо да изпълнявате условието, ако не искате. Но би било добре.
	— Дайте да чуем какво ще е толкова добре.
	— Ако станете президент, ще трябва да се ожените за Мона. Няма как. Разбира се, ако не искате, няма да се жените. Вие решавате.
	— И тя ще ме иска?
	— Щом можеше да поиска мене, ще поиска и вас. Вие трябва само да я помолите.
	— Откъде да съм сигурен, че ще каже „да“?
	— В „Книгите на Боконон“ — отвърна Франк — е предсказано, че тя ще се омъжи за следващия президент на Сан Лоренсо.


>	91. Мона

	Франк доведе Мона в бащината й пещера и ни остави сами.
	Отначало беше трудно да заговорим. Стеснявах се.
	Дрехата й бе прозирна. Дрехата й бе небесносиня. Много проста дреха, пристегната леко в кръста с изящна нишка. Всичко останало дооформяше самата Мона. Гърдите й бяха като нарове или каквото там се казва, но преди всичко бяха гърди на млада жена.
	Краката й бяха боси, с изящен маникюр. Сандалите й бяха от тънки златни каишки.
	— Добър ден — казах аз. Сърцето ми лудо биеше. Ушите ми бучаха.
	— Грешката е невъзможна — увери ме тя.
	Тогава не знаех, че когато се срещнат със стеснителен човек, всички бокононисти изричат тази фраза. Така че се хвърлих в пламенна дискусия по въпроса възможно ли е да се сгреши или не.
	— Вие нямате представа колко грешки съм направил. Пред вас стои световният шампион по грешки — бъбрех аз, без да спра. — Знаете ли какво ми каза Франк току-що?
	— За мен?
	— За всичко, но специално за вас.
	— Казал ти е, че можеш да ме имаш, ако искаш.
	— Да.
	— Истина е.
	— Аз… аз… аз…
	— Да?
	— Просто не знам какво да кажа.
	— Боко-мару ще ти помогне.
	— Какво?
	— Свали си обувките — заповяда тя. И свали сандалите си с изключително изящество.
	Аз съм човек на живота и веднъж пресметнах, че съм притежавал петдесет и три жени. Мога да кажа, че съм виждал жени да се събличат по всички възможни начини.
	Наблюдавал съм завесата да се спуска след всеки вариант на заключителната сцена.
	Но единствената жена, която ме накара неволно да простена, само свали сандалите си.
	Опитах се да развържа обувките си. Никой младоженец не е бил толкова несръчен. Едната обувка свалих, връзката на другата се затегна силно. Опитах се да развържа възела, но си счупих нокътя. Накрая свалих обувката, без да я развързвам.
	Захвърлих чорапите.
	Мона вече седеше на пода с протегнати крака, закръглените й ръце — зад гърба й, с глава, отметната назад, със затворени очи.
	За първи път щях да направя моето първо… моето първо… първо, мили боже…
	Боко-мару.


>	92. Поетът възпява своето първо боко-мару

	Това са думи на Боконон. Аз съм ги съчинил:
P>
	Нежен дух,
	невидим дъх на…
	аз съм…
	моята душа…
	аз съм болен от любов,
	тъй самотен…
	ще срещна ли друг нежен дух?
	Дълго те водих
	по погрешен път
	към срещата на две души.
	О, ходила, ходила мои!
	Иди там,
	моя душа,
	нежна душа,
	за да те целунат.
	М-м-м-м.
P$


>	93. Как едва не загубих моята Мона

	— Сега по-лесно ли ти е да говориш? — запита Мона.
	— Все едно, че те познавам от хиляда години — признах аз. Искаше ми се да плача. — Обичам те, Мона.
	— И аз те обичам. — Тя го каза съвсем естествено.
	— Какъв глупак е Франк!
	— Ъ?
	— Да се откаже от теб!
	— Той не ме обичаше. Щеше да се ожени за мен само защото „Папа“ искаше. Той обича друга.
	— Коя?
	— Някаква жена в Айлиъм.
	Щастливката сигурно бе жената на Джек, собственика на магазина.
	— Той ли ти каза?
	— Тази вечер, когато ме освободи, за да се омъжа за теб.
	— Мона?
	— Да?
	— Има ли… има ли някой друг в живота ти?
	Тя изглеждаше учудена.
	— Много — рече тя най-после.
	— Когото обичаш?
	— Аз обичам всички.
	— Колкото… колкото мен?
	— Да.
	Изглежда, на нея и през ум не й минаваше, че това може да ме дразни.
	Станах от пода, седнах на един стол и започнах да се обувам.
	— Предполагам, че ти… ти… правиш каквото правихме току-що… и с други?
	— Боко-мару?
	— Боко-мару.
	— Разбира се.
	— Не искам отсега нататък да го правиш с никого освен с мене — заявих аз.
	Сълзи навлажниха очите й. Тя обожаваше свободата си и се ядосваше, че я карам да се срамува от нея.
	— Аз правя хората щастливи. Любовта е добро нещо, а не лошо.
	— Като твой съпруг аз ще искам за себе си цялата ти любов.
	Тя ме изгледа с широко отворени очи.
	— Син-уот!
	— Това пък какво е?
	— Син-уот! — извика тя. — Човек, който иска от някого цялата му любов. Това е много лошо.
	— Когато става дума за женитба, мисля, че е много хубаво. Единствената възможност.
	Тя все още седеше на пода, а аз, след като се бях обул, се изправих. Чувствах се много висок, макар иначе да не съм висок; чувствах се много силен, макар иначе да не съм силен. С уважение слушах гласа си: в него се долавяше властна нотка, която преди липсваше.
	Продължих да говоря назидателно и изведнъж разбрах какво стана: бях започнал да властвам.
	Казах на Мона, че още с пристигането си съм я видял да прави нещо като вертикално боко-мару с пилота на трибуната.
	— Отсега нататък няма да имаш нищо общо с него. Как се казва той?
	— Не му знам името — прошепна тя. Беше се вторачила в пода.
	— А Филип Касъл?
	— Искаш да кажеш за боко-мару?
	— Всичко. Разбрах, че двамата сте отраснали заедно.
	— Да.
	— И Боконон ви е бил учител?
	— Да. — Споменът я накара отново да се оживи.
	— Предполагам, че тогава много пъти сте правили боко-мару?
	— О, да — каза тя щастливо.
	— Повече няма да го виждаш. Ясно ли е?
	— Не.
	— Не?
	— Няма да се омъжа за син-уот. — Тя стана. — Довиждане.
	— Довиждане ли? — Бях смазан.
	— Боконон ни учи, че е ужасно грешно да не обичаш всички еднакво. Какво казва твоята религия?
	— Аз… аз нямам религия.
	— Аз пък имам.
	Бях спрял да властвам.
	— Виждам, че имаш.
	— Довиждане, човече без религия. — Тя тръгна към каменната стълба.
	— Мона…
	Тя спря.
	— Мога ли да приема твоята религия, ако поискам?
	— Разбира се.
	— Искам я.
	— Добре. Обичам те.
	— И аз те обичам — въздъхнах аз.


>	94. Най-високата планина

	И така, на разсъмване аз се сгодих за най-красивата жена в света. И се съгласих да стана следващия президент на Сан Лоренсо.
	„Папа“ още не беше умрял и Франк смяташе, че е необходимо да се опитам, ако мога, да получа неговата благословия. Така че щом Борасити, Слънцето, изгря, Франк и аз се отправихме към двореца на „Папа“ в един джип. Минавахме между войниците, които пазеха новия президент.
	Мона остана в дома на Франк. Аз я целунах с благоговение и тя заспа свещен сън.
	Франк и аз минавахме край хълмовете, обраснали с горички кафеени дървета. Отдясно пламтеше изгряващото слънце.
	Именно сега, при изгрева, видях цялото величие на Маккейб, най-високата планина на острова. Тя беше като страховита гърбица, приличаше на кит, с някакъв странен камък на върха. Камъкът напомняше харпун, забит в гърба на кита и счупен там. Попитах Франк дали някой човек не е поставил там камъка.
	Той ми каза, че камъкът бил естествено образувание и освен това, доколкото той знаел, никой никога не се бил изкачвал на върха на планината Маккейб.
	— То не е толкова трудно да се изкачиш — поне не изглежда трудно — разсъждавах аз. Като се изключеше камъкът, планината бе безобидна като обикновено стълбище. А самият камък, поне от разстояние, изглеждаше удобно нарязан.
	— Свещена ли е или какво? — запитах аз.
	— Може и да е била. Но не откакто дойде Боконон.
	— Тогава защо никой не се е изкачил по нея?
	— Засега на никого не му се е дощяло.
	— Може би аз ще се изкача.
	— Изкачете се. Никой няма да ви спре.
	Известно време пътувахме мълчаливо.
	— Какво е свещено за бокононистите? — запитах аз след малко.
	— Доколкото знам, дори Бог не е свещен.
	— За тях няма нищо свято, така ли?
	— Само едно.
	Опитах се да отгатна.
	— Океанът? Слънцето?
	— Човекът — отвърна Франк. — Това е всичко. Само човекът.


>	95. Виждам куката

	Най-сетне стигнахме до двореца.
	Дворецът беше ниска, черна, жестока постройка.
	По бойниците все още се виждаха странни оръдия.
	Лозници и птичи гнезда запълваха бойниците и процепите, и зъбците…
	Северната стена беше надвиснала над чудовищна пропаст, под която на близо двеста метра се люшкаше топлото море.
	Дворецът те караше да питаш, както винаги се пита при вида на каменни грамади: как са могли тези човечета, строителите, да преместват такива големи камъни? Подобно на всички каменни грамади, и дворецът веднага ми отговори: немият страх беше преместил тези огромни камъни.
	Дворецът бил построен според желанията на Тум-бумва, императора на Сан Лоренсо, избягал роб, малоумен човек. Тум-бумва, според сведенията, видял такъв дворец, нарисуван в някаква детска книжка с картинки.
	Зловеща трябва да е била тази книжка.
	Точно преди да стигнем двореца, пътят ни поведе през грубо скована арка, направена от два телефонни стълба и напречна греда.
	От гредата висеше огромна желязна кука. На куката беше окачен надпис.
	„Тази кука — пишеше там — е запазена за самия Боконон.“
	Обърнах се да погледна отново и острото желязо ми подсказа, че ако наистина стана президент, ще махна тази кука!
	И започнах да лаская себе си с мисълта, че ще бъда твърд, справедлив и добър владетел, и как моят народ ще процъфтява.
	Фата Моргана!
	Мираж!


>	96. Камбанка, книга и пиле в кутия

	Не ни пуснаха веднага при „Папа“. Д-р Шлихтер фон Кьонигсвалд, лекуващият лекар, измърмори, че ще трябва да чакаме близо половин час.
	Така че Франк и аз чакахме в преддверието, помещение без прозорци. Преддверието беше дълго девет метра и широко девет метра, с няколко груби скамейки и масичка за карти. На масичката бе поставен електрически вентилатор. Стените бяха каменни. Нямаше картини, нямаше украшения.
	Имаше обаче железни пръстени, здраво закрепени в стените, на два метра височина, по на метър един от друг. Попитах Франк дали някога помещението се е използвало като стая за мъчения.
	Той ме уведоми, че правилно съм отгатнал и че в момента стоя върху капака към тайното подземие.
	В преддверието стоеше на пост неподвижен часови. Там беше застанал също един християнски свещеник, готов да облекчи душевните терзания на „Папа“, ако стане нужда. На скамейката до него бяха поставени медна камбанка и кутия от картон, с пробити в нея дупки, и Библия, и месарски нож.
	Свещеникът ми каза, че в кутията му има живо пиле. Пилето кротувало, защото му бил дал приспивателно.
	Както всички граждани на Сан Лоренсо, надхвърлили двайсет и пет години, свещеникът изглеждаше поне на шейсет. Той ми се представи с името д-р Вокс Хумана. Така го нарекли, защото при взривяването на катедралата в 1923 г. една тръба от органа се откъснала и ударила майка му. Не знаел, ми каза той без свян, кой е баща му.
	Запитах го коя християнска секта представлява и честно си признах, че пилето и месарският нож са нещо ново за мен, поне доколкото аз съм запознат с християнството.
	— Друго нещо е камбанката — продължих да коментирам аз. — Тя би могла да свърши добра работа.
	Той излезе интелигентен. Показа ми докторската си диплома от Евангелския университет на Западното полукълбо в Литъл Рок, Арканзас. Свързал се с университета чрез обява в „Техника за всички“. Възприел мотото на университета като свое собствено, а с това от само себе си се изяснявало присъствието на пилето и месарския нож. Ето какво било мотото на университета:
C>
	РЕЛИГИЯТА ТРЯБВА ДА СТАНЕ ЖИВОТ!
C$
	Свещеникът ми каза също, че се наложило да търси собствен път в християнството, понеже в Сан Лоренсо католицизмът и протестантството били забранени наред с бокононизма.
	— Така че, за да съм християнин при тези условия, много нови неща трябва да измислям.
	— Така ше — каза той на диалект, — са да съм хлищгианин пли теси узловия, триба мнаго нови неста та исмисля.
	В този момент д-р Шлихтер фон Кьонигсвалд излезе от апартамента на „Папа“. Видът му беше много германски и много уморен.
	— Можете да влезете при „Папа“.
	— Ще се опитаме да не го изморяваме — обеща Франк.
	— Ако можехте съвсем да го уморите — каза Фон Кьонигсвалд, — той според мен би ви бил благодарен.


>	97. Вонящ християнин

	„Папа“ Монсано и безмилостната му болест лежаха в позлатена лодка: румпел, фалин, ключове за гребла — всичко бе позлатено. Защото леглото на „Папа“ беше всъщност спасителната лодка от старата шхуна на Боконон, „Пантофка“: спасителната лодка, с която преди толкова време Боконон и ефрейтор Маккейб бяха пристигнали в Сан Лоренсо.
	Стените на стаята бяха бели. Но „Папа“ излъчваше толкова силна болка, че стените изглеждаха окъпани в яростно червено.
	Беше гол до кръста и по изпотения му корем се виждаха възли. Коремът му трепереше като платно на вятър.
	На врата му висеше верижка. На нея беше окачено цилиндърче, голямо колкото гилза от патрон. Мислех, че в цилиндърчето има муска. Не съм бил прав. В него имало люспица „лед-9“.
	„Папа“ едва говореше. Зъбите му тракаха; не можеше да контролира дишането си.
	Главата на „Папа“ беше мъчително отметната върху носа на лодката.
	Близо до леглото бе поставен ксилофонът на Мона. Тя явно се беше опитала да облекчи с музика страданията на „Папа“.
	— „Папа“? — прошепна Франк.
	— Сбогом — изхриптя „Папа“.
	Очите му сякаш бяха изскочили от орбитите.
	— Доведох един приятел.
	— Сбогом.
	— Той ще бъде следващият президент на Сан Лоренсо. Той ще бъде много по-добър президент, отколкото бих бил аз.
	— Лед! — простена „Папа“.
	— Все моли за лед — каза Фон Кьонигсвалд. — А когато му донесем лед, не го иска.
	„Папа“ превъртя очи. Отпусна глава, като се стараеше да пренесе тежестта на тялото си, след това отново изви врат.
	— Няма значение — прошепна той — кой е президентът на… — и не довърши.
	Аз довърших изречението му.
	— Сан Лоренсо?
	— Сан Лоренсо — съгласи се той. Успя дори да се усмихне криво. — На добър час…
	— Благодаря, сър.
	— Няма значение. Боконон. Намерете Боконон.
	Опитах се някак си да се измъкна. Спомних си, че за радост на хората, Боконон винаги е бивал преследван и никога — залавян.
	— Ще го намеря.
	— Кажете му…
	Наведох се по-ниско, за да чуя какво „Папа“ имаше да каже на Боконон.
	— Кажете му, че съжалявам, задето не го убих.
	— Да, сър.
	— Вие ще го убиете.
	— Да, сър.
	„Папа“ събра достатъчно сили, за да ми заповяда:
	— Но наистина ще го убиете!
	Не отговорих. Нямах желание да убивам никого.
	— Той проповядва на хората лъжи, лъжи и лъжи. Убийте го и научете хората на истината.
	— Да, сър.
	— Вие и Хоуникър, научете ги на наука.
	— Да, сър — обещах аз.
	— Науката е магията, която действа.
	Той замълча, отпусна се, затвори очи. След това прошепна:
	— Последното причастие.
	Фон Кьонигсвалд повика д-р Вокс Хумана. Д-р Хумана извади упоеното пиле от кутията и се приготви да даде на „Папа“ последното причастие така, както го разбираше.
	„Папа“ отвори едното око.
	— Не ти! — извика той презрително на д-р Хумана. — Махай се!
	— Моля? — запита д-р Хумана.
	— Аз изповядвам бокононизма — изсъска „Папа“. — Марш оттук, вонящ християнин!


>	98. Последното причастие

	И така, имах привилегията и честта да видя ритуалите на бокононисткото последно причастие.
	Опитахме се да намерим някого сред войниците и сред прислугата, който да признае, че познава ритуалите, за да даде причастието на „Папа“. Такива доброволци не се намериха. Естествено — при наличието на куката и подземието.
	И тогава д-р Фон Кьонигсвалд заяви, че той ще трябва да се залови с тази работа. Никога не го бил правил, но бил виждал Джулиън Касъл да го прави стотици пъти.
	— Бокононист ли сте? — попитах го аз.
	— Приемам идеята на бокононизма. Съгласен съм, че всички религии, включително бокононизмът, са лъжа.
	— Ритуалите не възмущават ли учения у вас?
	— Аз съм много некадърен учен. Готов съм да направя всичко, за да облекча страданията на някое човешко същество дори ако се касае за нещо ненаучно. Никой достоен за призванието си учен няма да ви каже подобно нещо.
	Той се изкатери в златната лодка при „Папа“. Седна на кормилото. Там му беше тясно и това го принуди да се облегне върху румпела.
	Беше без чорапи, по сандали. Събу сандалите. Отметна покривката на леглото, откривайки босите крака на „Папа“. После допря ходилата си до ходилата на „Папа“ в класическата поза за боко-мару.


>	99. Бок съзидаде гирината

	— Пок състате клината — изграка д-р Фон Кьонигсвалд.
	— Бок съзидада гирината — повтори „Папа“ Монсано.
	„Бог създаде глината“ — беше произнесъл всеки на своя диалект. Сега, като повтарям литанията, ще я предам на английски, а не на диалектите.
	— Бог се почувства самотен — каза Фон Кьонигсвалд.
	— Бог се почувства самотен.
	— И каза Бог на глината: стани!
	— И каза Бог на глината: стани!
	— Виж какво съм направил — каза Бог, — планините, морето, небето и звездите.
	— Виж какво съм направил — каза Бог, — планините, морето, небето и звездите.
	— А аз бях късче глина, което стана и се огледа.
	— А аз бях късче глина, което стана и се огледа.
	— Щастливец съм аз, щастлива глина.
	— Щастливец съм аз, щастлива глина.
	Сълзи се стичаха по страните на „Папа“.
	— Аз, глината, се огледах и видях какви хубави неща е направил Бог.
	— Аз, глината, се огледах и видях какви хубави неща е направил Бог.
	— Добре си сторил, Боже.
	— Добре си сторил, Боже.
	— Никой друг не би могъл да го стори, Боже.
	— Никой друг не би могъл да го стори, Боже.
	— Чувствам се нищожен пред теб.
	— Чувствам се нищожен пред теб.
	— Единственото, което ме кара да усещам моето значение, е оная глина, на която не бе заповядано да стане и да се огледа.
	— Единственото, което ме кара да усещам моето значение, е оная глина, на която не бе заповядано да стане и да се огледа.
	— Аз имам толкова много, а другата глина има толкова малко.
	— Аз имам толкова много, а другата глина има толкова малко.
	— Плакотаря ти са честта — извика Фон Кьонигсвалд.
	— Балакиодарии ти са шеста — просъска „Папа“.
	Те бяха казали: „Благодаря ти за честта.“
	— Сега късчето глина отново ляга и заспива.
	— Сега късчето глина отново ляга и заспива.
	— Какви спомени ще има то!
	— Какви спомени ще има то!
	— Какви интересни срещи имах с други късчета глина, които бяха станали!
	— Какви интересни срещи имах с други късчета глина, които бяха станали!
	— Обичах всичко, което видях!
	— Обичах всичко, което видях!
	— Лека нощ!
	— Лека нощ!
	— Сега ще отида на небето.
	— Сега ще отида на небето.
	— Чакам това с нетърпение.
	— Чакам това с нетърпение.
	— За да разбера най-сетне какъв е моят уомпитър…
	— За да разбера най-сетне какъв е моят уомпитър…
	— И кой е бил от моя карас…
	— И кой е бил от моя карас…
	— И колко добрини направи моят карас от твое име.
	— И колко добрини направи моят карас от твое име.
	— Амин.
	— Амин.


>	100. Франк се оттегля в духовно подземие

	Но „Папа“ и тогава не умря, и тогава не отиде на небето.
	Запитах Франк как според него ще бъде най-добре да обявим, че съм избран за президент. Той не можа да ми даде никаква идея и не ми помогна; остави ме всичко да решавам сам.
	— Нали щяхте да ме подкрепяте! — разсърдих се аз.
	— Само в техническите подробности. — Франк педантично ми обясни в какво се състоял неговият дълг. Не бивало да се меся в дейността му на техническо лице, но и не бивало да го заставям да се занимава с неща, които не били негова работа.
	— Разбирам.
	— Какви ще бъдат вашите отношения с хората, за мен е все едно. Те са си ваша работа.
	Резкият отказ на Франк да се занимава с човешката страна на въпроса ме изненада и наскърби и аз му отвърнах колкото може по-саркастично:
	— Имате ли нещо против да ме осведомите от техническа гледна точка, разбира се, какво се предвижда за този единствен по рода си ден?
	Отговорът му беше сведен до чисто технически подробности:
	— Да се поправи електростанцията и да се уреди въздушен парад.
	— Чудесно! Значи един от първите ми успехи като президент ще бъде да възвърна на моя народ електричеството.
	Франк не видя нищо смешно в моята забележка и веднага козирува.
	— Ще се опитам, сър. Ще направя каквото мога за вас, сър. Но не мога да гарантирам след колко време ще светне, сър.
	— Важното е да светне — това е, което искам.
	— Ще се постарая, сър — Франк отново козирува.
	— А парадът? — запитах аз. — За него какво ще ми кажете?
	Франк отново отговори вдървено:
	— В един часа днес следобед, сър, шест самолета от военновъздушните сили на Сан Лоренсо ще прелетят над двореца и ще стрелят по случай Деня на стоте мъченици за демокрацията. Американският посланик също изрази желание да хвърли венец във водата.
	Така че аз реших да оставя на Франк да оповести моето тържество веднага след церемонията по хвърлянето на венците и въздушния парад.
	— Съгласен ли сте?
	— Вие командвате тук, сър.
	— Май че е добре да си приготвя речта отсега. Освен това трябва да има и полагане на клетва; иначе няма да е достатъчно тържествено и няма да е официално.
	— Вие сте господарят, сър.
	Всеки път, когато Франк казваше тези думи, ми се струваше, че той е далеч-далеч, като че ли слизаше по стъпалата в някаква дълбока шахта, а аз бях длъжен да остана горе.
	Разбрах с болка, че моето съгласие да стана господар бе освободило Франк и му бе дало възможност да прави каквото поиска, също като баща си навремето: да получава почести и блага и в същото време да се измъква от най-обикновените човешки отговорности. Сега Франк се оттегляше в духовно подземие, където можеше да прави каквото пожелае.


>	101. Подобно на предшествениците си поставям Боконон извън закона

	Написах речта си в кръгла празна стая в една кула. В стаята имаше маса и стол. Речта, която написах, беше също така кръгла и празна.
	В нея имаше надежда. В нея имаше смирение.
	Видях, че не ми е възможно да мина без Бога. Дотогава неговата помощ не ми беше нужна и не вярвах, че такава помощ съществува.
	Сега разбрах, че няма да се оправя без него, и наистина повярвах в помощта му.
	Освен това щеше да ми трябва и помощта на моя народ. Поисках да ми дадат списъка на гостите, които щяха да присъстват на тържествата, и видях, че Джулиън Касъл и синът му не са поканени. Веднага проводих пратеници да ги доведат, тъй като те познаваха моя народ по-добре, отколкото който и да било друг, с изключение на Боконон.
	Що се отнася до Боконон…
	Размишлявах дали да го поканя да влезе в правителството и да създам за народа си нещо като Златен век. Виждах се как, сред ликуването на хората, нареждам да махнат незабавно ужасната кука пред вратата на двореца.
	Но след това разбрах, че Златният век трябва да предложи на хората нещо повече от един светец в правителството, че в Златния век всички трябва да ядат до насита, и то все хубави неща, и да имат хубави къщи, и добри училища, и да са здрави, и да са весели, и да има работа за всички, които искат да работят. Нито аз, нито Боконон бяхме в състояние да направим това.
	Така че доброто и злото трябваше да си останат разделени: доброто — в джунглата, злото — в двореца. За хората щеше да си остане единствено забавлението, което можеха да извлекат от това състояние на нещата.
	На вратата се почука. Един слуга ми каза, че гостите пристигат.
	Сложих речта в джоба си и се изкачих по спираловидните стъпала на моята кула. Качих се най-горе, на най-високата бойница на своя замък и хвърлих един поглед към своите гости, своите слуги, своята скала, своето топло море.


>	102. Врагове на свободата

	Като си мисля за всички онези хора, застанали тогава пред мен, спомням си веднага сто и деветата „Калипсо“ на Боконон, в която той ни подканя да пеем с него:
P>
	Къде отиде моята вярна дружна! —
	питаше тъжно един човек.
	Прошепнах в ухото на тъжния човек:
	„Далеч, далеч е твоята дружина.“
P$
	Присъстваха: посланикът Хорлик Минтън и съпругата му; Х. Лоуи Кросби, фабрикант на велосипеди, и неговата Хейзъл; д-р Джулиън Касъл, хуманитарист и филантроп, и неговият син Филип, писател и хотелиер; малкият Нют Хоуникър, художникът на картини, и музикалната му сестра, мисис Харисън Конърс; моята божествена Мона; генерал-лейтенант Франклин Хоуникър и двайсетина подбрани представители на администрацията и войската на Сан Лоренсо.
	Мъртви… никой от тях не остана, всички са мъртви сега.
	Както ни казва Боконон: „Никога не е грешка да се сбогуваш.“
	В кулата масите бяха отрупани с местни деликатеси: печени пойни птички с гнезденца, направени от собствените им синьо-зелени перца; синкави раци, извадени от черупките им, накълцани, опържени в какаово масло и отново пъхнати в черупките; мънички баракуди, натъпкани с бананово пюре, и хапки от варено месо от албатрос върху царевични питки, замесени без мая и без подправки…
	Албатросът бил застрелян, ми казаха, от същата площадка, на която бяха наредени масите.
	Към закуските се предлагаха два вида напитки, и двете без лед: пепси-кола и ром местно производство. Пепси-колата се сервираше в пластмасови чашки за бира. Ромът — в кокосови черупки. Не можех да определя веднага произхода на сладникавата миризма на рома, макар тя да напомняше много ранното ми детство.
	Франк ми дойде на помощ.
	— Ацетон.
	— Ацетон ли?
	— Използва се при строежа на самолетни модели.
	Не пих от рома.
	Посланикът Минтън обикаляше и се чукаше с гостите с най-посланическия си маниер, като се преструваше, че обича всички присъстващи и напитките, с които те се подкрепяха. Но нито веднъж не го видях да отпие. Минтън носеше някакъв странен предмет, нещо като калъф за тромбон. Накрая излезе, че там бил венецът, който Минтън трябваше да хвърли в морето в памет на загиналите.
	Единственият човек, когото видях да пие, беше Х. Лоуи Кросби. Кросби явно нямаше обоняние. Той прекарваше времето си чудесно, пиейки ацетон от кокосова черупка, седнал върху едно оръдие. Големият му задник затискаше затвора на оръдието. Той гледаше към морето през огромен японски бинокъл. Разглеждаше мишените, по които щяха да стрелят самолетите. Мишените бяха привързани към шамандурите.
	Мишените бяха изрязани от картон и представляваха хора.
	По тях щяха да стрелят и да хвърлят бомби шестте самолета от военновъздушните сили на Сан Лоренсо.
	Всяка мишена представляваше карикатура на истински човек, като името на човека беше изписано отпред и отзад.
	Запитах кой е нарисувал карикатурите и разбрах, че е д-р Вокс Хумана, свещеникът. Той стоеше до мен.
	— Не знаех, че имате и талант да рисувате.
	— Имам. Като младеж много се колебаех какъв да стана.
	— Смятам, че сте направили правилен избор.
	— Молих се небето да ме насочи.
	— Насочило ви е, както виждам.
	Х. Лоуи Кросби предаде бинокъла на жена си.
	— Ей ти го и Хитлер — закудкудяка Хейзъл очарована.
	— Ей ти го и Мусолини, и някакъв японец до него.
	— Ами я виж стария кайзер Вилхелм с островърхата му шапка и всичко друго, както си му е редът — гукаше Хейзъл. — Него пък съвсем не очаквах да го видя.
	— Ами Мао? Виждаш ли Мао?
	— Ама и той ли? Това се казва изненада! Как пък са го измислили!
	— Взели са на мушка всички врагове на свободата — декларира тържествено Х. Лоуи Кросби.


>	103. Медицинско заключение за резултатите от стачката на писателите

	Все още никой от гостите не знаеше, че президент ще бъда аз. Никой от тях не знаеше, че „Папа“ е на смъртно легло. Франк официално съобщи, че „Папа“ си почива и им изпраща най-добрите си пожелания.
	Дневният ред, както го обяви Франк, беше следният: първо посланикът Минтън ще хвърли венец в морето в чест на стоте мъченици; след това самолетите ще стрелят по мишените в морето; след това Франк ще каже няколко думи.
	Той не спомена, че след неговата реч ще говоря аз. Така че всеки се отнасяше към мен като към най-обикновен журналист и аз се занимавах с безобидно гранфалонство с един или друг от присъстващите.
	— Здрасти, мамче — казах аз на Хейзъл Кросби.
	— Я, момчето ми, ти си бил тук! — Хейзъл ме прие за минутка в напарфюмираните си обятия и започна да разправя на всички: — Това момче е хужър.
	Джулиън и Филип Касъл стояха настрана. Толкова дълго не ги бяха приемали в двореца на „Папа“, че сега се питаха защо са поканени.
	Младият Касъл ме нарече „сензация“.
	— Добро утро, Сензацио. Какво ново-вехто по света?
	— Ти ще кажеш — отвърнах аз.
	— Мисля да свикам обща стачка на всички писатели, докато човечеството най-сетне се опомни. Ще я подкрепиш ли?
	— Че писателите имат ли право да стачкуват? Все едно да стачкуват пожарникарите или полицаите.
	— Или професорите.
	— Или професорите — съгласих се аз. Поклатих глава. — Не, съвестта няма да ми позволи да подкрепя такава стачка. Когато човек стане писател, според мен дава свещена клетва да въздава красота и просвещение, и утеха — където може.
	— Представям си как ще се гръмнат хората, ако неочаквано изчезнат книгите и няма нови пиеси, нови разкази, нови поеми…
	— А дали ще се възгордееш много, ако хората изведнъж започнат да мрат като мухи? — заинтересувах се аз.
	— Те ще мрат не като мухи, а като бесни кучета — ще ръмжат и ще се хапят едно друго, и ще гонят опашките си.
	Обърнах се към стария Касъл.
	— Сър, как умира човек, лишен от утехата на литературата?
	— По един или два начина. Или от окаменяване на сърцето, или от атрофия на нервната система.
	— Май никой от тях не е приятен — предположих.
	— Не — отвърна старият Касъл. — В името на Бога, продължавайте да пишете и двамата!


>	104. Сулфатиацол

	Моята божествена Мона не се доближи до мен, нито пък с погледи, изпълнени с притома, ме насърчи да се доближа до нея. Тя пое ролята на домакиня и започна да представя Анджела и малкия Нют на хората от Сан Лоренсо.
	Сега, когато се опитвам да си обясня ролята на това момиче — като си спомням колко равнодушна остана тя, когато „Папа“ припадна и когато се сгодихме, — аз ту я въздигам до небето, ту я сривам със земята.
	Беше ли тя висшата форма на женската душа? Или беше само упоена, студенокръвна риба, която познаваше единствено ксилофона, култа към красотата и боко-мару?
	Никога няма да разбера това.
	Боконон ни учи:
P>
	Влюбеният е лъжец —
	лъже себе си.
	А които говорят истината,
	не познават пък любовта,
	свити в черупките си като стриди.
P$
	Така че друг избор нямам. Длъжен съм да си спомням Мона само като божествена.
	— Кажете ми — попитах аз младия Касъл в Деня на стоте мъченици за демокрацията — говорили ли сте днес със своя почитател Х. Лоуи Кросби?
	— Понеже ме видя в костюм, с обувки и с връзка, той изобщо не ме позна — отвърна младият Касъл. — Вече водихме много приятен разговор за велосипедите. Може и пак да разговаряме.
	Открих, че намерението на Кросби да произвежда велосипеди в Сан Лоренсо вече не ми се вижда толкова странно. Като носител на изпълнителната власт на острова аз много исках да имаме фабрика за велосипеди. Внезапно почувствах уважение към личността и способностите на Х. Лоуи Кросби.
	— Как според вас ще възприемат хората на Сан Лоренсо индустриализацията? — запитах аз Касъл-баща и Касъл-син.
	— Хората в Сан Лоренсо — отвърна бащата — се интересуват само от три неща: риболов, секс и бокононизъм.
	— И според вас не биха се интересували от прогреса, така ли?
	— Те вече познават някои страни на прогреса. От тях само една ги интересува истински.
	— Така ли? Коя?
	— Електрическата китара.
	Извиних се и се приближих до Хейзъл и мъжа й.
	С тях беше и Франк Хоуникър, който им обясняваше кой е Боконон и срещу какво се бори.
	— Бори се срещу науката.
	— Как може нормален човек да е против науката? — запита Кросби.
	— Ако не беше пеницилинът, досега да съм умряла — заяви Хейзъл. — И майка ми също.
	— На колко години е майка ти? — запитах.
	— На сто и шест. Не е ли фантастично?
	— Разбира се — съгласих се аз.
	— Щях да бъда и вдовица, ако не беше лекарството, дето го дадоха на мъжа ми последния път — заяви Хейзъл. Тя обаче беше забравила кое е лекарството и се обърна към мъжа си: — Мили, как беше името на онова нещо, дето ти спаси живота последния път?
	— Сулфатиацол.
	А аз направих грешката да взема от един поднос сандвич с месо от албатрос.


>	105. Болкоуспокояващо

	Случи се — писано било да се случи, както би казал Боконон — месото от албатрос така да разбунтува стомаха ми, че в момента, в който преглътнах първата хапка, да се наложи да изтърча надолу по витото каменно стълбище, за да намеря тоалетна. Намерих една близо до апартамента на „Папа“.
	Когато се изтътрузих навън, облекчен донякъде, сблъсках се с д-р Шлихтер фон Кьонигсвалд, който изхвърча от спалнята на „Папа“. Той беше като луд: сграбчи ме за ръцете и изкрещя:
	— Какво беше това? Какво носеше той на врата си?
	— Моля?
	— Погълнал го е! В онзи цилиндър — каквото и да е имало там, „Папа“ го е погълнал и сега е мъртъв!
	Спомних си цилиндърчето, което „Папа“ носеше на врата си, и се опитах да отгатна.
	— Да не е било цианкалий?
	— Цианкалий? Какъв е тоя цианкалий, който за секунда превръща човека в цимент?
	— Цимент?!
	— Мрамор! Желязо! Никога не съм виждал толкова вкочанен труп. Ако го ударите, ще звънне като камбана! Елате да видите! — Фон Кьонигсвалд ме набута в спалнята на „Папа“.
	Леглото — златната лодка — разкриваше грозна гледка. „Папа“ беше мъртъв, но за неговия труп не можеше да се каже: „Най-сетне намери мир.“
	Главата на „Папа“ бе отметната назад до краен предел. Цялата тежест на тялото му падаше върху темето и ходилата му, а останалата част на тялото бе извита нагоре към тавана.
	Явно бе, че е умрял от съдържанието на цилиндърчето. Едната му ръка държеше цилиндърчето. Капачката липсваше. А палецът и показалецът на другата ръка бяха заклещени между зъбите му, като че ли бяха пъхнали в устата му нещо мъничко.
	Д-р Фон Кьонигсвалд издърпа един от железните пръстени, на които висяха греблата, и почука с него по корема на „Папа“. „Папа“ забуча като камбана.
	По устните и ноздрите, и очните ябълки на „Папа“ блестеше синьо-бял скреж.
	Бог ми е свидетел, че сега такъв симптом не е нещо особено, но тогава — тогава беше нещо невиждано. „Папа“ Монсано бе първият човек, умрял от „лед-9“.
	Записвам този факт, защото може да послужи някъде. „Всичко записвайте“, ни учи Боконон. Всъщност той, разбира се, ни учи колко безплодни са усилията да се пише или чете историята. „Ако няма точни записки за миналото, как ще могат мъжете и жените да избягват сериозните грешки в бъдеще?“ — пита той иронично.
	И така, повтарям: „Папа“ Монсано бе първият човек в историята, който почина от „лед-9“.


>	106. Какво казват бокононистите, когато се самоубиват

	Д-р Фон Кьонигсвалд, хуманистът, получил в „Аушвиц“ ужасен пасив в сметката на своята човечност, бе вторият, който умря от „лед-9“.
	Той разсъждаваше върху вкочаняването на трупа — всъщност аз го наведох на тоя разговор.
	— Трупното вкочаняване не настъпва за секунди — заяви д-р Фон Кьонигсвалд. — За момент бях с гръб към „Папа“. Той бълнуваше.
	— За какво?
	— Споменаваше болката си, Мона, лед — всичко. След това „Папа“ каза: „Сега ще унищожа целия свят.“
	— Какво е имал предвид?
	— Това казват бокононистите, когато се самоубиват. — Фон Кьонигсвалд пристъпи до един леген, пълен с вода, защото искаше да си измие ръцете. — Когато се обърнах да го погледна — добави, като доближи ръце към водата, — той беше мъртъв — и твърд като статуя, точно както го видяхте. На пипане устните му бяха много странни.
	Фон Кьонигсвалд пъхна ръце във водата.
	— Питам се какъв е тоя химикал…
	Въпросът увисна във въздуха.
	Фон Кьонигсвалд вдигна ръце и с тях извади от легена и водата. Това вече не беше вода; а полусфера от „лед-9“.
	Фон Кьонигсвалд близна с крайчеца на езика си синьо-бялата мистерия.
	На устните му разцъфна скреж. Фон Кьонигсвалд се превърна във фигура от лед, която се заклати и рухна.
	Падна и синьо-бялата полусфера. Парченца от нея се разпиляха по пода.
	Хукнах към вратата, като ревях за помощ.
	Войници и слуги се втурнаха към стаята.
	Заповядах им незабавно да доведат Франк, Нют и Анджела в стаята на „Папа“.
	Най-сетне бях видял „лед-9“.


>	107. Порадвайте се!

	Заведох трите деца на д-р Филикс Хоуникър в спалнята на „Папа“ Монсано. Затворих вратата и се облегнах на нея. Чувствах се трагично и величаво. Вече знаех какво означава „лед-9“. Бях го виждал често в сънищата си.
	Без съмнение Франк беше дал парченце „лед-9“ на „Папа“. А щом Франк можеше да го раздава, можеха да го раздават и Анджела, и Нют.
	Започнах да ругая и тримата и да ги обвинявам в чудовищно престъпление. Казах им, че няма какво да крият, че знам всичко за тях и за „лед-9“. Опитах се да ги сплаша, като им казах, че „лед-9“ може да сложи край на живота на Земята. Толкова бях внушителен, че не им дойде наум да запитат как съм разбрал за „лед-9“.
	— Порадвайте се! — казвах им аз.
	Или, както ни учи Боконон, „Господ не написа нито една сполучлива пиеса в живота си.“ Сцената в стаята на „Папа“ си имаше и декорите, и бутафорията, така че встъпителният ми монолог си беше напълно уместен.
	Само че първата реакция на семейство Хоуникър унищожи цялото величие на момента.
	Малкият Нют повърна.


>	108. Франк ни нарежда какво да правим

	На всички ни се доповръща. Нют пък продължи да повръща.
	— Напълно съм съгласен с вашето мнение — рекох му и продължих да ръмжа срещу Анджела и Франк.
	— Сега, след като видяхме какво мисли Нют по въпроса, искам да чуя какво имате да кажете вие двамата.
	— Ъгх! — отговори Анджела, която се гърчеше с изплезен език. Лицето й беше прежълтяло.
	— И вие ли смятате така? — обърнах се аз към Франк. — А, генерале? Ъгх, така ли?
	Франк оголи зъби. Беше стиснал здраво челюсти и дишаше учестено; през зъбите му дъхът просвирваше.
	— Като кучето — измърмори малкият Нют, гледайки към Фон Кьонигсвалд.
	— Какво куче?
	Нют прошепна отговора си почти безгласно. Но акустиката на каменните стени подсили думите му така, сякаш зазвънтяха кристални звънчета.
	— На Коледа, когато татко умря.
	Нют говореше на себе си. Поисках да ми разкаже какво е било това куче в нощта, когато умрял баща му, а той ме погледна, все едно го бях събудил от сън. Сякаш изобщо не си спомняше кой съм.
	Брат си и сестра си обаче той помнеше. И сред този кошмар заговори на брат си:
	— Ти си му го дал. И така си получил поста си, нали? — питаше той учудено. — И какво му каза? Че разполагаш с нещо по-добро от водородната бомба?
	Франк не обърна внимание на въпроса. Той се оглеждаше съсредоточено, като че ли запомняше какво има в стаята. След това престана да стиска челюсти и започна да цъка бързо с език, като едновременно мигаше с очи. Лицето му възвърна цвета си. И ето какво каза той:
	— Вижте какво, трябва да почистим тая кочина.


>	109. Франк се защитава

	— Генерале — обърнах се аз към Франк, — положително това е едно от най-умните предложения, направени тази година от генерал-лейтенант. Като мой технически съветник как препоръчвате, според вашия сполучлив израз, „да почистим тая кочина“?
	Франк ми отговори без увъртания. Той щракна с пръсти. Видях как не иска да има нищо общо с първопричината за кочината; как се отъждествява, с все по-голяма гордост и енергия, с онези, които пречистват, които спасяват света.
	— Метли, лопати, бензинова лампа, котлон, кофи — изкомандва той и щракаше, щракаше, щракаше с пръсти.
	— Предлагате да разтопим телата с лампата, така ли?
	Франк беше така зает да мисли технически, че едва ли не се беше разтанцувал под ритъма на пръстите си.
	— Ще пометем големите парчета на пода и ще ги разтопим върху котлона в една кофа. След това ще обгорим всеки сантиметър от пода с лампата, за да не би да са останали микроскопични кристали. С телата… и с леглото… — той спря да помисли още малко.
	— Погребална клада! — викна той, страшно доволен от себе си. — Ще заповядаме да направят голяма погребална клада край куката, ще заповядаме да изнесат телата и леглото и да ги хвърлят в кладата.
	Той се отправи към вратата, за да нареди да издигнат кладата и да му донесат нещата за чистене.
	Анджела го спря.
	— Как можа? — поиска да знае тя.
	Франк й се усмихна с изцъклен поглед.
	— Всичко ще бъде наред.
	— Как можа да го дадеш на човек като „Папа“ Монсано? — разтърси го тя.
	Франк изви ръцете на сестра си. Стъклената му усмивка изчезна и за момент я замести злобна подигравка. Това беше моментът, в който Франк каза на Анджела с всичкото презрение, на което беше способен.
	— Купих си пост точно както ти си купи съпруг развратник, а Нют — една седмица в Кейп Код със своята танцьорка.
	Безизразната му усмивка се появи отново.
	Франк излезе от стаята и тръшна вратата.


>	110. Четиринайсетата книга

	„Понякога «пул-па» е непостижима за човешкия разум“, ни учи Боконон. На едно място в „Книгите“ си Боконон превежда „пул-па“ като „дъжд от лайна“, а на друго място — като „божи гняв“.
	От това, което Франк каза, преди да затръшне вратата, стигнах до заключението, че република Сан Лоренсо и трите деца на д-р Хоуникър не са единствените притежатели на „лед-9“.
	Останах безмълвен — това бе непостижимо за моя разум.
	Сведох глава и притворих очи; очаквах Франк да се върне с простите благословени сечива, които щяха да почистят една спалня — само една от всички спални в света, спалня, заразена с „лед-9“.
	Далеч, далеч от себе си, през някаква пурпурна кадифена мъгла, чувах как Анджела ми говори.
	Обясненията й не ме заинтригуваха никак.
	„Каква надежда може да има човечеството, мислех си аз, щом съществуват хора като Филикс Хоуникър? И когато хора като Хоуникър дават «лед-9» за играчка на такива късогледи деца, каквито са всъщност повечето мъже и жени?“
	И си спомних Четиринайсетата книга на Боконон, която бях изчел предишната нощ. Четиринайсетата книга е озаглавена: „Каква надежда може да храни разумният човек за бъдещето на човечеството, щом познава събитията от последните милион години?“
	Четиринайсетата книга не е дълга. Тя се състои от една дума и от точка.
	Ето какво гласи Четиринайсетата книга:
	„Никаква“.


>	111. Почивка

	Франк се върна с метли, парцали, бензинова лампа и примус; с добрата стара домашна кофа и с гумени ръкавици.
	Надянахме си ръкавиците, за да не заразим ръцете си с „лед-9“. Франк постави примуса върху ксилофона на моята божествена Мона, а върху него — милата стара кофа.
	Помитахме по-големите късчета „лед-9“ и ги пускахме в скромната кофа; и те се топяха. Те се превръщаха в добра, позната, сладка, честна вода.
	Анджела и аз метяхме пода, а малкият Нют преглеждаше пода под мебелите, да не е останало някое парченце „лед-9“. Франк ни следваше с пречистващия пламък на лампата.
	Бяхме блажено спокойни и ведри — като всяка чистачка, като всеки портиер.
	В края на краищата бяхме почистили едно ъгълче от страшната бъркотия, настъпила в света.
	Чух се най-естествено да моля Нют и Анджела, и Франк да ми разкажат за Коледата, в която умрял старецът, а също и за кучето. И по детски, уверени, че чистейки стаята, чистят и душите си, трите деца на Хоуникър ми разказаха цялата история.
	Ето каква беше цялата история:
	Онази съдбоносна Бъдни вечер Анджела отишла в селото, за да купи лампички за елхата, а Нют и Франк отишли да се разхождат по пустия бряг край зимното море. Там видели огромен черен сетер. Кучето било приятелски настроено, което е обичайно за тая порода; щом Франк и Нют си тръгнали, то тръгнало с тях.
	Филикс Хоуникър умрял — умрял в белия си плетен стол, от който се виждало морето, — докато децата му били далеч от него. През целия ден старецът дразнел децата си с намеци за „лед-9“, като им показвал едно шишенце, на чийто етикет бил нарисуван череп и кръстосани кости. На него старецът бил написал: „Опасно! «лед-9». Да се пази на сухо!“
	През целия ден старецът досаждал на децата си с весели подмятания, като например: „Хайде де, поразмърдайте си малко мозъците. Казах вече, че точката на топене е сто и четиринайсет цяло и четири градуса по Фаренхайт, и ви казах, че съставът му е само кислород и водород. Какво обяснение ще ми дадете? Помислете, де! Не се страхувайте, че ще се преуморите. Няма да ви се стопи мозъкът.“
	— Той винаги ни казваше да си размърдаме мозъците — припомняше си Франк старото време.
	— Аз престанах да си мърдам мозъка още от не помня коя възраст — призна си Анджела, облягайки се на метлата. — Дори не можех да го слушам, когато започнеше да говори за наука. Само кимах и се правех, че се опитвам да си размърдам мозъка, но науката не можеше да размърда моя нещастен мозък, той си оставаше вцепенен.
	Явно преди да седне в плетения си стол и да умре, старецът си поиграл малко в кухнята с вода, тенджери, тигани и „лед-9“. Сигурно е превръщал вода в „лед-9“ и „лед-9“ обратно във вода, защото на пода били извадени всички кухненски съдове, а между тях имало локвички. Бил изваден и един кухненски термометър — сигурно старецът е измервал температурата.
	Без съмнение старецът седнал на стола си за малко, смятайки да се върне отново в кухнята, тъй като в кухнята царял ужасен хаос. Насред хаоса се мъдрел и един тиган, пълен с „лед-9“. Сигурно старецът е искал да го стопи и отново да сведе световните запаси с „лед-9“ до парченцето в шишето.
	Ала както ни казва Боконон: „Всеки човек може да си поиска почивка, но никой не може да каже колко дълго ще трае тя.“


>	112. Чантичката на майката на Нют

	— Трябваше веднага да се досетя, че е умрял, още в момента, в който влязох — каза Анджела и пак се облегна на дръжката на метлата. — В тоя стол… никакъв шум… Друг път, когато баща ни седеше в него, дори когато спеше, столът под него винаги скърцаше, сякаш говореше.
	Но Анджела решила, че баща й спи, и отишла да украсява елхата.
	Влезли Нют и Франк, а с тях и кучето. Те отишли в кухнята, за да го нахранят. Видели на пода локвите, оставени от стареца.
	Малкият Нют взел една кърпа за чинии, за да ги избърше. Мократа кърпа хвърлил на масата.
	Случило се така, че кърпата паднала върху тигана, съдържащ „лед-9“.
	Франк смятал, че в тигана има някаква снежна глазура за торта. Той подал тигана на Нют, за да му покаже какво е сторил. Нют отлепил кърпата от повърхността на тигана и открил, че кърпата се е превърнала в някакво гъвкаво металическо вещество, сякаш била изтъкана от тънки златни нишки.
	— Казвам „златни нишки“ — поясни малкият Нют в спалнята на „Папа“, — защото кърпата веднага ми напомни за чантичката на мама — чантичката също беше изплетена от нещо меко, гъвкаво и металическо.
	Разнежената Анджела обясни, че като дете най-голямото съкровище на Нют била златната чантичка на майка му. Предположих, че става дума за дамска чантичка.
	— Такова странно чувство събуждаше у мен тая чантичка, нищо подобно не бях пипал — продължаваше Нют да анализира старата си любов към майчината си чантичка. — Какво ли е станало с нея?
	— Питам се какво ли е станало с много неща — продума Анджела.
	Така или иначе те ми доразправиха какво е станало с кърпата за чинии — Нют я протегнал към кучето и кучето я облизало. И след това кучето се превърнало в голям къс лед.
	Нют отишъл да каже на баща си, че кучето се е вкочанило, и открил, че баща му също се бил вкочанил.


>	113. История

	Най-сетне свършихме работата си в спалнята на „Папа“. Оставаше обаче да се занесат телата на погребалната клада. Ние решихме, че е необходимо да сторим това с колкото е възможно повече блясък и следователно трябва да го отложим, докато свършат тържествата в памет на стоте мъченици за демокрация.
	Последното нещо, което направихме, беше да изправим Фон Кьонигсвалд на крака, за да обеззаразим мястото, на което лежеше. След това го скрихме, все така изправен, в гардероба при дрехите на „Папа“.
	Не си спомням защо го скрихме. Мисля, че просто искахме да опростим ситуацията.
	А що се отнася до подялбата на „лед-9“ онази Бъдни вечер — цялата история ми стана ясна, след като Анджела, Франк и Нют започнаха да разправят подробности около самото престъпление.
	Нищо не можеше да оправдае решението им да задържат само за себе си целия запас на света от „лед-9“. Но те разговаряха за „лед-9“, за загадките на стареца, за всичко, освен за нравственост.
	— Кой раздели веществото? — запитах аз.
	И тримата така напълно бяха забравили всичко, че им бе трудно да ми споделят дори най-елементарната подробност.
	— Не беше Нют, сигурна съм — размишляваше Анджела.
	— Или аз, или ти — размишляваше на глас Франк, като упорито се мъчеше да си припомни.
	— Ти донесе от кухнята три бурканчета — рече Анджела. — Едва на другия ден намерихме трите термосчета.
	— Така беше — съгласи се Франк. — И след това ти взе едно сатърче и натроши „лед-9“ в тигана.
	— Вярно, така беше — потвърди Анджела. — След това някой донесе пинсети от банята.
	Нют вдигна ръчичката си.
	— Аз ги донесох.
	И Анджела, и Нют започнаха с учудване да си припомнят как малкият Нют се е досещал за всичко.
	— Аз вдигнах парченцата и ги сложих в бурканчетата — разказваше Нют. Явно много важен се е чувствал в този момент.
	— А какво направихте с кучето? — запитах аз вяло.
	— Пъхнахме го във фурната — отвърна Франк. — Какво друго да направим?
	„История! — пише Боконон — Чети и плачи.“


>	114. Когато куршумът прониза сърцето ми

	И аз пак изкачих витото стълбище в кулата, и отново стигнах до най-високата бойница на двореца си, и още веднъж огледах своите гости, своите слуги, своята скала, своето топло море.
	С мен бяха тримата Хоуникър. Бяхме заключили вратата на „Папа“ и бяхме казали на прислужниците, че „Папа“ е вече много по-добре.
	Сега войниците строяха погребалната клада точно пред куката. Те не знаеха за кого я строят.
	В онзи ден тайните бяха твърде много.
	Работа, работа, работа.
	Реших, че тържествата вече спокойно могат да започнат, и накарах Франк да предложи на посланика Хорлик Минтън да произнесе речта си.
	Минтън излезе напред на площадката към морето. Още не беше извадил от куфарчето венеца. Той произнесе великолепна реч в памет на стоте мъченици за демокрацията. Отдаде дължимото на мъртвите, на родината им и на живота, който за тях бе свършил, произнасяйки стоте мъченици за демокрацията на местен диалект. Произнасяше го с изящна лекота.
	Останалата част от речта си Минтън произнесе на американски английски. Със себе си той носеше текста — по всяка вероятност бомбастичен. Като видя обаче, че ще говори пред толкова малко хора и при това повечето американци, остави написаната си реч настрана.
	Лекият бриз рошеше редеещата му коса.
	— Знаете ли, ще направя нещо, което посланиците обикновено не правят — оповести той. — Смятам да споделя с вас какво наистина мисля.
	Или Минтън бе вдишвал твърде много ацетон, или наистина предчувстваше какво ще се случи с всички освен с мен. Във всеки случай той произнесе смайващо бокононистка реч.
	— Събрали сме се тук, приятели — заяви той, — за да почетем стоте мъшеници са демокласията — мъртви деца, всички мъртви, всички — убити във войната. Не казвам „мъже“, макар че в дни като днешния ние наричаме мъже всички деца, които сме загубили. А аз не мога да ги нарека мъже по следната проста причина: в същата война, в която загинаха и стоте мъшеници са демокласията, загина и моят син.
	Душата ми скърби не за мъж, а за дете.
	Не искам да кажа, че на война момчетата не умират като мъже, когато дойде времето да умират. За вечна тяхна слава и за вечен наш срам те наистина умряха като мъже и по този начин ни дадоха възможност да организираме много такива патриотични празници.
	И въпреки всичко загиналите не са нищо повече от умъртвени деца.
	Щом искате искрено да почетем паметта на стоте деца, които република Сан Лоренсо е загубила, би трябвало да прекараме днешния ден, презирайки онова, което ги уби — тоест глупостта и злобата на цялото човечество.
	Може би когато си припомняме войните, ще трябва да сваляме дрехите си и да боядисваме телата си със синьо и по цял ден да вървим на четири крака, и да грухтим като свине. Убеден съм, че ще сторим по-добре, отколкото да произнасяме възвишени речи и да размахваме знамена и добре смазани пушки.
	Не искам да кажа, че трябва сега да оплюем чудесното зрелище, което организаторите на тържествата са ни подготвили — сигурен съм, че то ще бъде много вълнуващо…
	Той погледна в очите всеки един от нас и добави съвсем тихо, като че ли небрежно:
	— И аз ще кажа: ура! за вълнуващите зрелища.
	Трябваше да напрегнем слух, за да чуем какво говори Минтън.
	— Но ако днес наистина е ден в памет на стоте деца, избити във войната — продължи той, — дали вълнуващите зрелища са най-подходящият начин да ги честваме?
	Отговорът е „да“, но при едно условие: че ние, участниците в тържествата, работим съвестно и неуморно, за да унищожим глупостта и злобата у себе си и у цялото човечество. Той отключи куфарчето.
	— Виждате ли какво съм донесъл?
	Отвори куфарчето и ни показа златен венец на фона на алена подплата. Венецът бе направен от изкуствени лаврови листа и златни жички, целите напръскани с ярка боя.
	Между лавровите листа се виеше кремава копринена лента, на която пишеше: „Pro patria“.
	Минтън започна да рецитира стихотворение от Едгар Ли Мастърс* — от антологията му „Спун Ривър“, стихотворение, което вероятно беше неразбираемо за присъстващите граждани на Сан Лоренсо, за Х. Лоуи Кросби и неговата Хейзъл, пък и за Анджела и Франк:
	[* Едгар Ли Мастърс — американски поет и есеист. Цитираното стихотворение е от антология, излязла през 1915 г.]
P>
	Аз бях първият плод, който падна
	в битката за Мишънъри Ридж.
	Когато куршумът прониза сърцето ми,
	си помислих: да бях си стоял вкъщи,
	да бях крал свинете на Кърл Тренъри —
	щяха да ме хвърлят в затвора,
	но нямаше да ме вземат войник.
	Хиляди пъти предпочитам да лежа
	в градския затвор, отколкото под този
	мраморен ангел, под този гранитен пиедестал,
	на който са изписани думите „Pro patria“.
	Между другото — какво значат те?
P$
	— Между другото — какво значат те? — повтори посланикът Хорлик Минтън. — Те значат „За отечеството“. — И добави още нещо: — Все едно за кое отечество. Нося венец — продължи той — като подарък от народа на една страна за народа на друга. Все едно за коя страна става дума. Мислете за хората…
	И за децата, избити във войната…
	За която и да е страна…
	Мислете за мира.
	Мислете за братската любов.
	Мислете за изобилието.
	Помислете в какъв рай би могъл да се превърне светът, ако всички сме добри и мъдри.
	Но колкото и глупави и злобни да сме ние, хората, денят е чудесен — завърши посланик Хорлик Минтън. — От цялото си сърце и като представител на миролюбивия народ на Съединените американски щати жалея за стоте мъшеници са демокласията, жалея, че са мъртви в този чудесен ден.
	И той хвърли венеца в морето.
	Във въздуха се дочу бучене. Шестте самолета на военновъздушните сили на Сан Лоренсо приближаваха към нас, плъзгайки се над моето топло море. Те щяха да стрелят по чучелата на „почти всички врагове на свободата“, както се беше изразил Х. Лоуи Кросби.


>	115. Случи се, че…

	Приближихме се до парапета, за да наблюдаваме. Самолетите не бяха по-големи от зрънца черен пипер. Успяхме да ги забележим само защото се случи така, че единият от тях оставяше след себе си опашка от дим.
	Предположихме, че пушекът е част от зрелището.
	Бях застанал до Х. Лоуи Кросби, който — така се беше случило — ту отхапваше от сандвич с албатрос, ту отпиваше по глътка от местния ром. От устните му, лъщящи от албатросовата мазнина, излизаше дъх на ацетон. Отново ми се доповръща.
	Дръпнах се по-близо до площадката, от която се слизаше на сушата, и поех глътка въздух. Между мен и всички останали имаше два метра стари гранитни павета.
	Досетих се, че самолетите се снижават и от мястото си нищо няма да мога да видя. Но така ми се повръщаше, че това вече не ме интересуваше. Извърнах глава натам, където вече ревяха моторите. И тъкмо когато картечниците им започнаха да чаткат, единият от самолетите, същият, който оставяше опашка от дим след себе си, внезапно се появи с корема нагоре, целият в пламъци.
	Изгубих го от поглед и го чух как се разби в скалата под двореца. Бомбите и горивото му експлодираха.
	Канонадата постепенно заглъхна, а воят на оцелелите самолети се превърна в бръмчене на комар.
	И тогава се чу тътен, сякаш се свличаше скала. Една от големите кули на двореца на „Папа“ рухна като посечена в морето.
	Хората върху площадката гледаха смаяни празното място, на което допреди малко се извисяваше кула. Веднага след това чух как скалите рухват една през друга, сякаш някакъв оркестър настройваше инструментите си.
	Инструментите се настройваха в бясна надпревара.
	Включваха се и нови гласове: подпорите на двореца се оплакваха, че вече не могат да издържат тежестта, която носят.
	След това една пукнатина пресече площадката като мълния само на три метра от мен. Свих пръстите на краката си, за да не се докосне тя до мен.
	Пукнатината ме отделяше от останалите човешки същества.
	Дворецът простена и зарида високо.
	Другите разбраха в каква беда се намират. Заедно с тоновете камъни и хоросан щяха да полетят надолу към морето. Въпреки че пукнатината беше широка трийсетина сантиметра, те започнаха да я прескачат с героични еленови скокове.
	Само моята спокойна Мона премина пукнатината с най-обикновена крачка.
	Пукнатината изскърца и се затвори, а после пак се раззина, по-широка, като гадна подигравателна усмивка. В смъртоносната примка от другата страна все още се намираха Х. Лоуи Кросби и неговата Хейзъл и посланикът Хорлик Минтън и неговата Клеър.
	Филип Касъл, Франк и аз помогнахме на Кросби и жена му да прескочат бездната. Протегнахме умолително ръце към съпрузите Минтън.
	Лицата им бяха ведри и спокойни. Можех само да се досещам за какво мислят. Според мен те мислеха, че трябва да се държат достойно и сдържано.
	Паниката не беше в техния стил. Самоубийството — също. Но те загинаха, защото бяха твърде изискани.
	Обречената част от двореца сега се отдалечаваше от нас, както презокеански параход се отдалечава от кея. Изглежда, че и на двамата Минтън беше минало през ум това сравнение, защото те ни махаха с дружелюбна разсеяност.
	Хванаха се за ръце, обърнати към морето.
	И потънаха в бездната — нямаше ги вече!


>	116. Големият а-хум

	Суровият ръб на вечността беше вече на сантиметри от краката ми. Погледнах вълните: моето топло море беше погълнало всичко. Над вълните лениво се стелеха завеси от прах — единствената следа от онова, което водата беше покрила.
	Дворецът, чиято огромна фасада към морето беше изчезнала, се хилеше с беззъбата си настръхнала усмивка на прокажен. Изглеждаше настръхнала, понеже гредите се бяха разцепили. Непосредствено под мен беше зейнала голяма стая. Подът на тази стая, неподпрян отникъде, висеше във въздуха като трамплин за воден скок.
	За момент се видях да скачам върху трамплина, да отскачам от него с умопомрачителна лебедова грация, да сгъвам ръце и да се гмуркам без нито една пръска в топлата като кръв вечност.
	От този сън ме събуди крясъкът на една птица, която се стрелна към мен. Като че ли ме питаше какво се е случило. „Тю-уит?“ — питаше тя.
	Всички се вгледахме в птицата, след това — един в друг. Оттеглихме се ужасени. В същия миг площадката, на която бях стоял, започна да се люлее. Също като люлка конче.
	Преобърна се надолу върху трамплина.
	Пак се чу трясък. Трамплинът се наклони към бездната. По него като по пързалка се затъркаляха мебелите, които все още бяха останали в стаята.
	Първо се плъзна ксилофонът. Колелцата му се въртяха шумно. След него — нощната масичка в луда надпревара с бензиновата лампа. Столовете ги следваха по петите. В дъното на стаята нещо, което не се виждаше, нещо, което се размърда с голяма неохота, също започна да се движи.
	То запълзя надолу. Постепенно се показа. Златен нос: лодката, в която лежеше „Папа“.
	Лодката стигна до края. Носът й се наклони. Лодката се преобърна във водата.
	„Папа“ изхвърча и падна във вълните.
	Затворих очи.
	Чу се звук, като че ли много внимателно се притваряше врата, голяма колкото небето — тихо се затваряше голямата врата на небето. Това беше голям а-хум.
	Отворих очи — цялото море беше „лед-9“.
	Влажната зелена земя се бе превърнала в синьо-бял бисер.
	Небето потъмня. Борасиси, Слънцето, се превърна в болезнено жълта топка, мъничка и жестока.
	Небето се напълни с огромни червеи. Това бяха вихрите на урагана, който забушува.


>	117. Убежище

	Погледнах небето, където бях видял птицата. Точно над главата ми се гърчеше чудовищен червей с виолетова паст. Той се виеше. Той заразяваше въздуха чрез гнусната си перисталтика.
	Ние, човешките същества, се разделихме; избягахме в паника от срутените бойници, препъвахме се надолу по стълбите, тичайки към сушата.
	Само Х. Лоуи Кросби и неговата Хейзъл започнаха да викат: „Ние сме американци! Американци!“ — викаха те, като че ли ураганите се интересуваха към кой гранфалон спадат жертвите им.
	Не виждах Кросби и Хейзъл. Те бяха слезли по друго стълбище. Техните викове и звуковете, които издаваха другите, пъхтящи и тичащи, долитаха по един от коридорите на двореца. С мен бе единствено божествената ми Мона, която ме беше последвала безшумно.
	Щом се поколебах, тя се плъзна край мен и отвори вратата към преддверието на апартамента на „Папа“. Стените и покривът на преддверието бяха изчезнали. Но каменният под още си стоеше там. В средата му се чернееше капакът на подземието. Уплашен от червясалото небе, от мигащата виолетова светлина, излъчвана от вихрите, които искаха да ни погълнат, аз повдигнах капака.
	В хранопровода на затвора бяха монтирани железни скоби. Затворих капака над нас. Слязохме по желязната стълба.
	Долу открихме държавна тайна. „Папа“ Монсано беше наредил да построят уютно скривалище. Скривалището бе снабдено с вентилация. Вентилаторът се задвижваше чрез велосипеден механизъм. В едната стена бе вградена цистерна за вода. Водата беше сладка и мокра — още не бе заразена с „лед-9“. Имаше и химическа тоалетна. И радиоапарат с къси вълни, и каталог на „Сиърс Роубък“, и кутии с какви ли не вкусни неща, и питиета, и сладкиши; и подвързани течения на „Нешънъл Джиографик“ от двайсет години насам.
	И пълен комплект от „Книгите на Боконон“.
	И две двойни легла.
	Запалих свещ. Отворих една кутия с пилешка супа и я поставих на печката. Налях две чаши ром.
	Мона седна на едното легло, аз на другото.
	— Възнамерявам да кажа нещо, което мъж и друг път е казвал на жена — осведомих я аз. — Но то едва ли някога е било изричано при обстоятелства като сегашните.
	— И то е?
	Аз разперих ръце.
	— Ето ни най-сетне сами.


>	118. Желязната девица и подземието

	Шестата книга от „Книгите на Боконон“ е посветена на болките и мъченията, на които човек може да подложи друг човек. „Ако някога все пак ме окачат на куката — ни предупреждава Боконон, — очаквайте, че ще се държа съвсем като човек.“
	След това той говори за дибата и за „испанската обувка“, и за желязната девица, и за веглия, колелото* и за подземието.
	[* Уреди за изтезания. — Бел.прев.]
C>
	„Без викове няма да мине.
	Но в подземието ще можеш поне да мислиш, преди да умреш.“
C$
	Точно това се случаи с Мона и с мен в тази каменна утроба. Най-сетне можехме да мислим. И аз мислех, че удобствата на затвора не омаловажават основното: съзнанието, че сме напълно изоставени.
	През първия ден и първата нощ, които прекарахме под земята, вихрите неколкократно разтърсваха капака на подземието. Всеки път налягането в нашата дупка спадаше, ушите ни бучаха, а главите ни пулсираха.
	Радиото само пращеше. Търсех по цялата скала. Нито една дума, нито един сигнал. Дори ако някъде беше останал живот, той не се обаждаше.
	Не се обажда и до ден днешен.
	Предположих следното: вихрите, разпръсквайки навсякъде отровния синьо-бял мраз на „лед-9“, са разбили всичко и всички на парчета. Което беше оцеляло, скоро щеше да умре от глад… от жажда… от гняв… от безразличие.
	Потърсих „Книгите на Боконон“, тъй като все още не бях достатъчно запознат с тях и вярвах, че ще могат да ми предложат някаква духовна утеха. Бързо разгърнах заглавната страница на Първата книга, на която бе написано предупреждението на Боконон:
	„Не ставай глупак! Веднага затвори тази книга! Тя не съдържа нищо освен фома!“
	Фома, разбира се, означава лъжи.
	След това прочетох следното:
	„В началото Бог създаде Земята и се огледа в космическата си самота.
	И рече Бог: «Нека да създадем живи същества от глината, така че глината да види на какво сме способни.»
	И Бог създаде всяко живо същество, което диша сега, и едно от живите същества бе Човекът. Глината можеше да говори само когато бе в човешка форма. Докато глината в човешка форма се изправяше, Бог се наведе и я огледа. Човекът примига и запита: «Какъв е смисълът?»
	— Всичко ли трябва да има смисъл? — попита Бог.
	— Разбира се! — отвърна Човекът.
	— Тогава оставям на теб да измислиш смисъл — заяви Бог.
	И си отиде.“
	Реших, че всичко написано е боклук.
	„Разбира се, че е боклук“ — отговаря Боконон.
	Потърсих утехата в моята божествена Мона, която можеше да ми предложи много по-дълбоки тайни.
	Докато я съзерцавах през пространството, разделящо леглата ни, си представях как зад великолепните й очи се таят тайни, стари като Ева.
	Няма да се впускам в подробности около жалката любовна сцена, която последва. Достатъчно е да кажа, че бях отблъскващ и отблъснат.
	Това момиче явно не се интересуваше от възпроизвеждането — самата мисъл й беше омразна. Още преди да престанем да се въргаляме, и двамата бяхме убедени, че аз съм измислил цялата тая призрачна, грухтяща, потна авантюра, чрез която се правят нови човешки същества.
	Връщайки се в собственото си легло, скърцайки със зъби, аз реших, че Мона наистина не знае защо се любят хората. Но точно тогава тя ми каза нежно:
	— Никак няма да бъде приятно, ако сега ни се роди бебе, нали?
	— Така е — съгласих се аз мрачно.
	— Може би не знаеш, но по този начин се правят бебета.


>	119. Мона ми благодари

	— Днес ще бъда български министър на образованието — ми каза Боконон, — а утре ще бъда Елена Троянска. Значението на тази сентенция е кристално ясно: всеки трябва да бъде това, което е.
	Там долу, в подземието, с помощта на „Книгите на Боконон“ и аз мислех точно така.
	Боконон ме подкани да пея с него:
P>
	Ра-ра-ра прави
	ка-ка-ка каквото трябва
	до-до-до докато
	с-с-с се пръснеш.
P$
	Измислих мелодия за тези стихчета и си я свирках тихичко, докато въртях педалите на велосипедния механизъм, който задвижваше вентилатора, който пък ни даваше въздух, добрия стар въздух.
	— Човек вдишва кислород и издишва въглероден диоксид — викнах аз на Мона.
	— Какво?
	— Наука.
	— Аха.
	— Една от тайните на живота, която човек дълго не разбираше: едно животно вдишва онова, което друго животно издишва. И обратното.
	— Не знаех.
	— Сега знаеш.
	— Благодаря ти.
	— Няма защо.
	След като бях въртял педалите достатъчно и в подземието нахлу сладък пресен въздух, аз слязох от велосипеда и се изкачих по железните скоби, за да видя какво е времето горе. Правех го по няколко пъти дневно. Този ден, четвъртия, усетих през тясната цепка на повдигнатия капак, че времето се беше стабилизирало.
	Това беше доста бурна стабилизация, защото вихрите на урагана бяха все така многобройни, остават си многобройни и до ден днешен. Но тяхната паст вече не гризеше земята. Огромните червеи се бяха дръпнали дискретно над земята. Това разстояние не се менеше и изглеждаше, че Сан Лоренсо е захлупен от голям стъклен капак, който го пази от урагана.
	Почакахме още три дни, за да сме сигурни, че ураганът си е останал все така искрено кротък. След това напълнихме съдовете от цистерните с вода и излязохме на повърхността.
	Въздухът бе сух, горещ и мъртвешки неподвижен.
	Веднъж ми бяха казали, че в умерения климат трябвало да има не четири, а шест сезона: лято, есен, заключване, зима, отключване и пролет. Спомних си това, когато се изправях до отвора на нашето подземие, и се взирах, и се вслушвах, и дишах.
	Нямаше миризми. Нямаше движение. При всяка моя стъпка синьо-белият скреж пищеше. И всеки писък отекваше високо. Бе свършил сезонът на заключването. Земята беше здраво заключена.
	Беше настъпила зима — нине и во веки веков.
	Помогнах на Мона да излезе на повърхността. Не исках тя да пипа с ръце синьо-белия скреж и гледах да не докосва устните си.
	— Никога досега смъртта не е била толкова близко — казах.
	— Пипваш земята, след това си пипваш устните — и край.
	Тя поклати глава и въздъхна.
	— Много лоша майка.
	— Какво?
	— Майката Земя — тя не е вече много добра майка.
	— Хей-й! — викнах аз към развалините на двореца. Страхотна буря бе разхвърляла огромните каменни блокове. Двамата с Мона вяло търсехме някой оцелял — вяло, защото нищо не подсказваше наличието на живот. Не видяхме дори някой гризещ, мърдащ с нос плъх.
	Дворцовата арка беше единственото оцеляло човешко творение. Мона и аз се приближихме до нея. В основата й с бяла боя бяха изписани думи от една „Калипсо“. Буквите бяха ясни и четливи. Те бяха изписани току-що! Значи някой бе останал жив!
	Ето какво се пееше в песента:
P>
	Някой ден този луд свят ще загине,
	и Бог ще си вземе обратно нещата, които е дал.
	И ако в този печален ден ти хрумне да упрекнеш Бога,
	не се бави. Той само ще се усмихне и ще кимне.
P$


>	120. Да послужи комуто потрябва

	Припомних си една реклама за поредица от детски книги, наречена „Книгата на познанието“. В тази реклама момченце и момиченце бяха вперили доверчиви погледи в баща си. „Тате — питаше едното, — защо небето е синьо?“ Читателят трябваше да се досети, че ще намери отговора в „Книгата на познанието“.
	Ако сега моят татко вървеше с Мона и с мен по пътя от двореца, щях да му задавам, хванал се за ръката му, доста въпроси. „Тате, защо са изпочупени дърветата? Тате, защо са мъртви всички птички? Тате, защо небето е толкова мрачно? Защо е пълно с червеи? Тате, защо морето е така неподвижно и твърдо?“
	Мина ми през ум, че мога да отговоря на тези трудни въпроси по-добре от всяко друго човешко същество — стига да беше останало живо човешко същество. Стига някой да се заинтересуваше, аз можех да му отговоря какво е станало, къде и кога.
	Е, и?
	Питах се къде може да са мъртвите. Мона и аз дръзнахме да се отдалечим на повече от миля от нашето подземие, без да видим нито едно мъртво човешко същество.
	Живите човешки същества не ме интересуваха чак толкова много, може би защото с точност знаех, че преди да се срещна с тях, ще се натъкна на много мъртви. Не видях никъде дим от огън, пък и трудно щеше да бъде да различа дима на фона на червеите, които закриваха хоризонта.
	Едно нещо привлече погледа ми: над странния харпун — върха на гърбицата на планината Маккейб, се полюшваше лавандулова корона. Изглежда, сякаш ме зовеше и аз получих глупаво кинематографско видение; изкачих се по този връх с Мона. Но какво означаваше тая корона?
	Вече вървяхме по гънките в подножието на планината Маккейб. И Мона като че ли безцелно ме остави, отклони се от пътя и се изкачи по една от гънките. Последвах я.
	Настигнах я на върха на планински склон. Тя гледаше в някакъв унес надолу в широкия купол, образуван от склоновете. Не плачеше.
	А имаше защо да плаче.
	Долу се виждаха планини от мъртви — хиляди и хиляди, един върху друг, на устните на всеки беше разцъфнал синьо-белият скреж на „лед-9“.
	Тъй като труповете не бяха безразборно пръснати, беше ясно, че хората са дошли тук след стихването на зловещите ветрове. И тъй като на всеки труп показалецът беше или пъхнат в устата, или беше замръзнал някъде около устата, разбрах, че всеки от тях е дошъл в това тъжно място и се е отровил с „лед-9“.
	Имаше мъже и жени, също и деца, и много от тях — в позата на боко-мару. Всички бяха обърнати с лице към дъното на седловината, като че ли бяха зрители в амфитеатър.
	Мона и аз погледнахме натам, накъдето бяха обърнати всички тези замръзнали погледи — към центъра на амфитеатъра. Там имаше овално възвишение, като сцена за оратор.
	Двамата с Мона предпазливо тръгнахме към възвишението. Стигнахме до един голям каменен блок.
	Под него намерихме къс хартия, изписан с молив.
	„Да послужи комуто потрябва. Почти всички тези хора около нас са граждани на Сан Лоренсо, оцелели от ветровете, които задухаха след замръзването на морето. Те плениха лъжесветеца Боконон. Докараха го тук, поставиха го в средата и му заповядаха да им каже какво точно е възнамерявал всемогъщият Бог и какво трябва да правят те сега. Шарлатанинът им каза, че без съмнение Бог се опитва да ги убие, по всяка вероятност защото са му омръзнали, и че ако те имат капка разум в главата си, ще потърсят сами смъртта. И те, както виждате, я потърсиха.“
	Бележката беше подписана от Боконон.


>	121. Не бързам да отговоря

	— Какъв цинизъм! — задъхах се аз. Вдигнах поглед и огледах пълната със смърт седловина. — Тук ли е той?
	— Не го виждам — отвърна Мона кротко. Тя не беше нито потисната, нито гневна. Дори напротив, изглеждаше, че с мъка сдържа смеха си. — Той винаги казва, че никога няма да последва собствените си съвети, тъй като знае, че са безполезни.
	— Трябваше да бъде тук! — изсумтях яростно. — Проклетник! Да им каже да се самоубият!
	Сега вече Мона наистина се разсмя. Никога не я бях чувал да се смее. Смехът й бе стряскащо груб и гърлен.
	— Смешно ти е, така ли?
	Тя лениво вдигна ръце.
	— Съвсем просто е. Толкова просто, а разрешава твърде много неща.
	И тя закрачи бавно сред хилядите вкаменени тела, като продължаваше да се смее. Малко по-горе на склона спря и се обърна към мен.
	— Ако можеше да съживиш някого от тези, би ли го направил? — запита тя. — Бързо ми отговори. Не бързаш с отговора — викна тя игриво, след като беше изтекла половин минута. И все още смеейки се, докосна с пръст земята, изправи се, докосна с пръст устните си и умря.
	Плакал ли съм? Казват, че съм плакал. Х. Лоуи Кросби и неговата Хейзъл, и малкият Нют Хоуникър ме посрещнали, докато съм се препъвал надолу по пътя. Те се намирали в таксито, което бурята бе пощадила. Казаха ми, че съм плачел. Хейзъл плачела също от радост, че ме вижда жив.
	Прелъгаха ме да се кача в таксито.
	Хейзъл обви раменете ми с ръка.
	— Сега си при мамчето. За нищо не се тревожи.
	Оставих паметта ми да избледнее. Затворих очи. И с дълбоко идиотско облекчение се сгуших във влажната, топла като оборска слама плът на тази глупачка.


>	122. Швейцарското семейство Робинзон

	Заведоха ме в развалините на дома на Франклин Хоуникър при водопада. Беше останала само пещерата под водопада, превърната в нещо като иглу под прозрачен, синьо-бял купол от „лед-9“.
	Обитателите й бяха Франк, малкият Нют и двамата Кросби. Те се бяха спасили в един от затворите на двореца, много по-неприятен от нашето подземие. Излезли оттам веднага, щом ветровете утихнали, докато Мона и аз бяхме стояли под земята още три дни след тях.
	Случило се така, че намерили таксито, което по някакъв чудотворен начин ги чакало под арката на дворцовата порта. Намерили кутия бяла боя и на вратите на таксито Франк нарисувал бели звезди, а на покрива — буквите на гранфалона — САЩ.
	— И сте оставили боята под арката — рекох аз.
	— Откъде знаете? — запита Кросби.
	— След вас е минал някой друг и е написал там стихотворение.
	Не попитах веднага как са загинали Анджела Хоуникър-Конърс и Филип и Джулиън Касъл, защото тогава трябваше да заговоря и за Мона. А още не бях готов за такова нещо.
	Не ми се искаше да обсъждам смъртта на Мона, защото в таксито всички бяха неподобаващо весели.
	Хейзъл ми подсказа защо са толкова весели.
	— Само почакай да видиш как сме се уредили. А какви вкусни неща за ядене сме намерили! Щом ни потрябва вода, запалваме си огън и топим лед. „Швейцарското семейство Робинзон“ — така си викаме.


>	123. За мишките и хората

	Странни шест месеца минаха — шестте месеца, в които написах тази книга. Хейзъл не беше сгрешила, когато беше нарекла нашето малко общество „Швейцарското семейство Робинзон“*, тъй като бяхме оцелели от буря, бяхме откъснати от света, а след това животът ни бе станал много лесен. Всичко това не бе лишено от известно очарование, почти като във филмите на „Уолт Дисни“.
	[* „Швейцарското семейство Робинзон“ — заглавие на английския превод (1820 г.) на книга за деца, написана на немски през 1813 г. от Йохан Рудолф Вис, който ползвал сюжета на „Робинзон Крузо“ от Даниел Дефо. — Бел.прев.]
	Вярно, че не бяха останали нито растения, нито животни. Но „лед-9“ така чудесно беше запазил прасета и крави, и еленчета, и птици, и плодове, които лежаха като покосена трева, че ние ги размразявахме и ги готвехме. Освен това в развалините на Боливар имаше тонове консерви. А по всичко личеше, че в Сан Лоренсо ние сме единствените хора.
	Храната не беше проблем, нито дрехите и подслонът, защото времето беше винаги сухо и горещо, и еднообразно.
	Здравето ни беше винаги добро. Явно всички микроби бяха умрели — или дремеха.
	Така се бяхме пригодили към този живот и така доволни и спокойни се чувствахме, че никой не се учуди, нито протестира, когато Хейзъл заяви:
	— Ако не друго, поне няма комари.
	Хейзъл седеше върху трикрако столче там, където някога се издигаше домът на Франк. Тя съшиваше ивици червено, бяло и синьо платно. Като Бетси Рос тя шиеше американското знаме, но на никого сърце не му даде да й каже, че което тя смяташе за червен цвят, приличаше на праскова, че синята й ивица всъщност имаше зелен оттенък и че вместо петдесет петоъгълни американски звезди тя беше изрязала шестоъгълните звезди на Давид.
	Съпругът й, който беше много добър готвач, готвеше някакво ястие върху железен котлон на огъня, запален от дърва. Той ни беше готвачът — обичаше да готви.
	— Приятно мирише и е приятно на вид — отбелязах аз.
	Той ми смигна.
	— Не стреляйте в готвача. Той прави каквото може.
	Този домашен разговор се водеше на фона на непрекъснатите досадни сигнали SOS, излъчвани от автоматичен предавател, който Франк беше измайсторил. Предавателят викаше за помощ денонощно.
	„Спасете ду-у-уши-и-те ни — тананикаше си Хейзъл в тон със сигналите, докато шиеше. — Спасете ду-у-уши-и-те ни.“
	— Как върви писането? — запита ме тя.
	— Чудесно, майче.
	— Кога ще ни прочетеш нещо?
	— След като го свърша, майче, след като го свърша.
	— Много знаменити писатели са хужъри.
	— Знам.
	— Ти ще бъдеш само един от многото. — Тя се усмихна с надежда. — Смешна ли е книгата ти?
	— Надявам се, майче.
	— Много обичам да се посмея.
	— Знам, че обичаш.
	— Всеки от нас притежава някое качество, с което да служи на другите. Ти пишеш книги и ни караш да се смеем, Франк се занимава с наука, малкият Нют рисува картини за всички ни, аз шия, а Лоуи готви.
	— Многото ръце правят тежката работа лека, казва стара китайска поговорка.
	— Много умни бяха тия китайци.
	— Умни бяха. Бог да ги прости.
	— Да бях ги изучавала повече.
	— Трудно беше, дори при идеални условия.
	— Да бях учила изобщо повече.
	— Всеки от нас съжалява за нещо, майче.
	— След дъжд качулка.
	— Както е казал поетът, майче, „от всички думи за мишките и хората най-печалните са: «А можеше…»“
	— Толкова е хубаво това и толкова вярно.


>	124. Мравешката ферма на Франк

	Неприятно ми беше, че Хейзъл привършва знамето, тъй като никак не ми се нравеше побърканият й план: тя си беше въобразила, че съм се съгласил да поставя тая идиотщина на върха на планината Маккейб.
	— Ако Лоуи и аз бяхме по-млади, сами щяхме да го направим. Сега единственото, което можем да сторим, е да ти предадем знамето и да те изпратим с най-добрите си мисли.
	— Питам се, майче, дали това е най-подходящото място за знамето.
	— Че къде другаде да го поставим?
	— Ще си помисля — извиних се аз и слязох в пещерата да видя какво прави Франк.
	Но той нищо ново не правеше. Той наблюдаваше мравешката си ферма. Беше изкопал няколко живи мравки от триизмерния свят на развалините на Боливар и ги беше свел до две измерения, като ги беше затиснал с пръст и кал между две стъкла. Каквото и да направеха мравките, Франк ги наблюдаваше и коментираше.
	Експериментът ни позволи сравнително бързо да разберем как мравките можеха да оцелеят в свят без вода. Доколкото знам, те бяха единствените оцелели насекоми. Налепили се плътно, многобройни, около всяко зрънце „лед-9“, образували около тях жива обвивка и от топлината на телцата им ледът се стопявал в капчици роса. Половината мравки, тези най-близо до леда, загивали, но половината оставали. От росата пиеха. От телата на мъртвите мравки ядяха.
	— Яжте, пийте и се веселете, защото утре ще умрем — казах аз на Франк и на неговите канибалчета.
	Той винаги говореше по един и същи начин: раздразнено ми четеше лекция за всичко онова, което хората могат да научат от мравките.
	Моите отговори бяха също ритуални.
	— Природата е едно чудо, Франк. Едно чудо.
	— Знаете ли защо мравките винаги успяват? — питаше ме той за хиляден път. — Защото се под-кре-пят една друга.
	— Чудесна е тази дума „подкрепа“.
	— Кой ги е учил да произвеждат вода?
	— Мен кой ме е учил да произвеждам вода?
	— Отговорът е банален и вие го знаете.
	— Извинявайте.
	— Преди много се тормозех от глупавите отговори на хората. Сега вече не.
	— Повратен момент във вашия живот.
	— С възрастта дойде и мъдростта.
	— За сметка на света, нали? — можех да говоря такива неща на Франк, абсолютно уверен, че няма да ме чуе.
	— Имаше време, когато хората можеха да ме лъжат както си искат, понеже нямах никакво самочувствие.
	— Самият факт, че хората на земята намаляха, ще облекчи отношенията ви с обществото.
	Пак говорех на глух.
	— Хайде де, кажете ми кой научи тези мравки да правят вода! — предизвикваше ме той непрекъснато.
	Няколко пъти колебливо се опитах да подскажа, че Бог ги е научил. Но от горчив опит знаех, че Франк нито отхвърля, нито приема тази теория. Той все повече се ядосваше и непрекъснато задаваше своя въпрос.
	Отдалечих се от Франк, както ме съветват да постъпя и „Книгите на Боконон“. „Пази се от човек, който упорито работи, за да научи нещо; научава го и открива, че не е станал по-умен, казва Боконон. Той е изпълнен с убийствено презрение към хората, които са невежи, без да са положили особен труд.“
	Тръгнах да търся нашия художник, малкия Нют.


>	125. Тасманци

	Заварих малкия Нют на четвърт миля от пещерата да рисува опустошения пейзаж. Той ме запита дали бих го закарал в Боливар, за да си вземе нови бои. Той не можеше да шофира. Кракът му не стигаше до педала.
	Потеглихме и аз го попитах дали още чувства сексуално влечение. Оплаках се, че аз самият не чувствам — нито сънувам, нито нищо.
	— Едно време сънувах жени, шест, девет, дванайсет метра високи — довери ми той.
	— А сега?
	— Мили боже, не мога дори да си спомня как изглеждаше моята малка танцьорка!
	Припомних си какво бях чел за аборигените тасманци, които при идването на белите през седемнайсети век си ходели голи и не познавали земеделието, животновъдството, архитектурата и огъня. В очите на белите те били толкова презрени същества, че често първите заселници — английските каторжници — ги преследвали и убивали като животни. За удоволствие. За аборигените животът станал толкова непривлекателен, че те отказали да се възпроизвеждат.
	Попитах Нют не мисли ли, че същата липса на надежда е унищожила мъжкото и у нас.
	Нют отвърна нещо много умно.
	— Предполагам, че дори не съзнаваме до каква степен цялото удоволствие в леглото се дължи на желанието да се продължи човешкият род. Ако сред нас имаше някоя жена, способна да ражда, може би щеше да бъде коренно различно. Но бедната стара Хейзъл е на възраст, на която не би могла да роди дори монголоидче.
	Оказа се, че Нют знае доста неща за монголоидите, навремето ходил на училище за деца с всякакви недъзи и няколко от съучениците му били монголоидчета.
	— Най-добрият писател в нашия клас бе едно монголоидче на име Мирна — имам предвид, че почеркът й беше хубав, а не че пишеше хубаво. Я виж ти! Не съм се сещал години за нея.
	— Добро училище ли беше?
	— Единственото, което си спомням, са думите на директора. При всяка наша лудория той винаги ни крещеше по един високоговорител. Започваше по един и същи начин: „До гуша ми дойде…“
	— И на мен ми идва да извикам горе-долу същото.
	— Може би е писано да сте в такова настроение.
	— Вие говорите като бокононист, Нют.
	— А защо не? Доколкото знам, бокононизмът е единствената религия, в която се споменава нещо за джуджетата.
	Когато не пишех книгата си, препрочитах и изучавах „Книгите на Боконон“, но не бях обърнал внимание на забележката за джуджетата. Бях благодарен на Нют, че насочи вниманието ми към нея, защото двустишието показваше жестоката парадоксалност на бокононистката мисъл, сърцераздирателната необходимост да не се разкрива действителността и сърцераздирателната невъзможност да се прикрива действителността.
	„Гледай джуджето как се пъчи и подмигва — то знае, че човек е толкова голям, колкото са големи надеждите и мислите му.“


>	126. Свирете, нежни флейти!

	— Толкова потискаща религия! — викнах аз. Насочих разговора ни към утопии или към това, което би било или какво би трябвало да бъде, или какво би могло да бъде, ако светът би се разтопил.
	Но Боконон не е отминал и този въпрос, написал е цяла книга за утопиите. Седмата книга, наречена „Бокононистка република“. В тази книга има ужасяващи афоризми, например:
	„Ръката, която снабдява бакалиите, управлява света.“
	„Нека да основем нашата Република, като отворим бакалии, зарзаватчийници, газови камери и си измислим национална игра. След това можем да напишем и конституцията.“
	Аз нарекох Боконон кучи син и отново промених темата. Заговорих за значителни, героични човешки дела. Възхвалих начина, по който Джулиън Касъл и неговият син бяха избрали своята смърт. Когато се извил ураганът, те тръгнали пеш към „Дома на надеждата и милосърдието в джунглата“, за да раздават надежда и милосърдие. Виждах величие и в начина, по който беше умряла горката Анджела. Тя намерила в развалините на Боливар един кларнет и веднага започнала да свири, без да се интересува, че мундщукът може да е заразен с „лед-9“.
	„Свирете, нежни флейти!“ — промърморих аз дрезгаво.
	— Може би и вие ще умрете достойно — отбеляза Нют.
	Напълно по бокононистки.
	Набързо му разказах за какво мечтая: да изкача на планината Маккейб великолепен символ и да го поставя там. Дори за момент пуснах волана, за да му покажа, че с абсолютно никакъв подходящ символ не разполагам.
	— Но кой, по дяволите, ще бъде този символ?! — аз отново сграбчих волана. — Ето, дошъл е краят на света и ето ме мен, едва ли не последния човек на земята, и ето я нея — в случая най-високата планина. Знам накъде ме е водил моят карас, Нют — неговите членове са работили денонощно в продължение на кажи-речи половин милион години, за да ме изкачат на тази планина — аз заклатих глава и едва не заплаках. — Но какво, кажи ми какво, по дяволите, да занеса на планината?
	Докато питах, гледах безсмислено през прозореца на колата, и то с такива невиждащи очи, че изминах повече от миля, преди да разбера, че съм погледнал в очите на един стар негър — жив черен мъж, който седеше край пътя.
	След това намалих скоростта. След това спрях. Закрих очи с ръка.
	— Какво има? — запита Нют.
	— Минахме край Боконон.


>	127. Краят

	Той седеше върху една скала. Беше бос. Краката му бяха заскрежени с „лед-9“. Единствената му дреха бе бял чаршаф, на който със синьо беше избродирано „Каса Мона“. Той не ни обърна никакво внимание. В едната си ръка държеше молив. В другата — хартия.
	— Боконон!
	— Да?
	— Мога ли да те запитам за какво мислиш?
	— Мисля си, младежо, какво да бъде последното изречение на „Книгите на Боконон“. Дойде времето за последното изречение.
	— И измисли ли го?
	Той сви рамене и ми подаде листа.
	Ето какво прочетох:
	„Ако бях по-млад, щях да напиша историята на човешката глупост; щях да се покатеря на върха на планината Маккейб и да легна по гръб, и да подложа историята под главата си. И щях да взема от Земята малко от синьо-бялата отрова, превръщаща хората в статуи, и щях да се превърна в статуя, която лежи по гръб и грозно ухилена, прави дълъг нос, сами знаете Кому.“
