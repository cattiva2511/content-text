>	От Пръстеновия свят към Мъгливия пръстен

	Много отдавна Държавата използваше космически кораби с досветлинна скорост, за да подготви звездните системи за колонизация от Човека. Обикновено корабите-сеялки пътуваха векове по маршрути, които започваха и свършваха на Земята. Смесеният екипаж от граждани и каторжници-„трупоносци“ оставаше завинаги на кораба си. Върховното управление на мисията се упражняваше от вграден „съветник“ — киборг, истинският тиранин на корабния микрокосмос.
	Но почти нищо не потръгна нормално, когато „Дисциплина“ достигна двойната звездна система състояща се от T3 и звездата на Левой. Около неутронна звезда се бе оформила гигантска обвивка с външния вид на поничка, а огромният обем на този почти празен облак спокойно можеше да бъде населен от Човека. Макар и съдържащ минимално количество използваема земя, Мъгливият пръстен бе създал огромно многообразие от форми на живот, пригодени за условията на безтегловност, повечето от които бяха годни за ядене и всички можеха да летят.
	Мъгливият пръстен се стори на уморения екипаж на „Дисциплина“ като рай и затова всички отлетяха там. Оставиха на кораба единствено Шарлс Дейвис Кенди — киборга на кораба. Изминаха пет века и повечето от потомците на бунтарите бяха забравили за Земята, Държавата, дори за „Дисциплина“. Но Шарлс Дейвис Кенди никога не забравяше за хората и някъде съвсем близо до Мъгливия пръстен той чакаше…


>	Действащи лица

#	„Дисциплина“
	__ШАРЛС ДЕЙВИС КЕНДИ__ — на времето Проверяващ за Държавата, сега покойник. Също така записаната личност на Шарлс Дейвис Кенди в главния компютър на космическия кораб „Дисциплина“ и неговите служебни кораби.

#	Туфата Куин
	__ГАВИНГ__ — млад воин, страдащ от алергии.
	__ХАРП__ — разказвач.
	__ЛЕЙТЪН__ — син на Председателя.
	__МАРТАЛ__ — готвачка на Туфата Куин (починала).
	__УЧЕНИЯ__ — пазачът на знания в Туфата Куин.
	__ОБРАЗОВАНИЯ__ — полуизученият чирак на Учения.
	__ПРЕДСЕДАТЕЛЯ__ — управляващ в Туфата Куин.
	__КЛЕЙВ__ — могъщ воин, зет на Председателя.
	__МЕЙРИН__ — съпруга на Клейв, дъщеря на Председателя.
	__ДЖАЯН__ и __ДЖИНИ__ — близначки, влюбени в Клейв.
	__МЕРИЛ__ — възрастна жена, силна, но ялова. Малки парализирани крака.
	__ДЖИОВАН__ — ловец.
	__ГЛОРИ__ — жена с нежелана слава.
	__АЛФИН__ — възрастен мъж, Пазител на устата на дървото.

#	Други
	__МИНИЯ__ — жена боец от Триединния Взвод от Туфата Далтън-Куин.
	__САЛ, СМИТА, ДЖИЙЛ, ТАНИЯ, ДЕНИС__ — други от Триединния Взвод.
	__КАРА__ — Шарман (или Учен) на Щатите Картър.
	__ДЕБИ, ИЛЗА, ХИЛД, ЛИЗЕТ, АНТОН__ — граждани на Щатите Картър.
	__КЛАНС__ — учен на Дървото Лондон.
	__ЛОРИ__ — чирак на Учения на Дървото Лондон.
	__ХОРС, ЙОРГ, ХЕЛН, ГУЕН__ — трупоносци на Дървото Лондон.
	__ДЛОРИС, ХАРИЕТ, КОР__ — надзиратели на Дървото Лондон.
	__КАРАЛ, МАРК, НАТРИ__ — ловци от Дървото Лондон.

>	Схеми

	{img:razstojanie_tor_slyntse.png|Разстояние Тор—Слънце}

	{img:tor_razrez.png|Тор — разрез}

	{img:gazov_tor_naprechno_sechenie.png|Газов тор — напречно сечение през оста}

	{img:dyrvo_integral_tufa_dalton_queen.png|Дърво-интеграл Далтън-Куин}

	{img:dyrvoto_dalton_queen_vytreshna_tufa.png|Дървото Далтън-Куин — вътрешната туфа}


>	Пролог
>	„Дисциплина“

	Това продължаваше много повече, отколкото бе очаквал. Шарлс Дейвис Кенди не беше нетърпелив. След промяната той вярваше, че е имунизиран против нетърпение. Но все пак това продължаваше прекалено! Какво _правеха_ те там?
	Неговите сетива не бяха ограничени. Той разполагаше с извънредно разнообразен набор от телескопи — можеше да възприема пълния електромагнитен спектър от микровълните до рентгеновите лъчи. Но Мъгливият пръстен затрудняваше зрението му. Представляваше комбинация от ураганни ветрове, прах, водни па`ри, огромни развълнувани маси мръсна вода или рядка тиня; свободно реещи се скали, вейки, бучки и туфи зеленина, зелени повърхнини по скалите или по водата, водорасли, които багреха облаците в зелено; дървета, които бяха с формата на знака за интегриране, ориентирани радиално към неутронната звезда, със зелени туфи в краищата; същества с размерите на китове с огромни уста, които се носеха из зеленеещите облаци…
	Животът в Мъгливия пръстен беше навсякъде. Клер Далтън го беше нарекла „коледно венче“. Преди Държавата да я върне към живот като „трупоносец“, тя беше много, много стара жена. Другите никога не бяха виждали коледно венче, Кенди също. Това, което бяха зърнали за пръв път преди половин хилядолетие, беше идеален пръстен от пушек с диаметър няколко десетки хиляди километра и миниатюрна гореща точка в средата.
	От докладите им бликаше ентусиазъм. Животът беше на ДНК основа, въздухът не само ставаше за дишане, но имаше даже приятен вкус…
	„Дисциплина“ в момента беше в гравитационно неутралната точка зад Света на Голдблат — точката L2. От толкова близо небето беше разделено по равно на обсеяно със звезди черно и обагрени в зелено облаци. Точно отдолу огромен деформиран вихър брулеше останките на гигантска газова планета — скална буца с два и половина пъти по-голяма маса от Земята.
	Шарлс не можеше да навлезе вътре. Бушуващата стихия със сигурност би повредила кораба. Той не можеше да отгатне колко дълго трябва да оцелее корабът-сеялка, за да изпълни мисията си. Вече чакаше повече от половин хилядолетие. Точката L2 се намираше вътре в газовия тор, най-плътната част на който беше Мъгливият пръстен. „Дисциплина“ беше подложен на бавното действие на ерозионни сили. Корабът не можеше да издържи вечно на това място.
	Но екипажът му не беше изчезнал.
	Това би го наранило жестоко.
	Той беше изпълнил своя дълг. Техните предшественици бяха метежници, потенциална заплаха за самата Държава. Неговата цел бе да превъзпита техните потомци, но ако излезе така, че Мъгливия пръстен ги е убил… е, нямаше да бъде изненадан. За да оцелее, човек се нуждае не само от въздух, който става за дишане. Мъгливият пръстен зеленееше от форми на живот, приспособили се към странната среда. Може би именно те бяха изтребили късно дошлите съперници, някогашният екипаж на „Дисциплина“.
	Шарлс несъмнено би изпитал тъга от подобно развитие на нещата, но това би му позволило да се завърне у дома.
	_Те биха ме нарекли старомодно недоразумение_, мрачно си рече той, докато сетивата му търсеха в точно определена честота на радиодиапазона. _Когато се върна у дома, ще бъда модел, създаден преди цяло хилядолетие. Първата им работа без съмнение ще бъде унищожението на компютъра. Ами програмата?_ Програмата на Шарлс Дейвис Кенди с положителност би могла да бъде изкопирана и запазена, за да се използва от историците. Но вероятността за това беше минимална.
	Не, бунтовниците едва ли са загинали. Бяха отпътували с осем броя КАРМ — така се наричаха карго-ремонтните модули на кораба. По всяка вероятност повечето от тях вече са разрушени от времето и корозията, но един-два с положителност са все още използваеми. Преди шест години засече някакъв сигнал. Да, ето го: сноп ослепителна светлина. За момент го видя ясно — интензивността му свидетелстваше, че става въпрос за водород, изгарящ в кислородна среда.
	Включи мазера и изстреля мощни кратки импулси: „Кенди от името на Държавата. Кенди от името на Държавата. Кенди от името на Държавата.“
	Отговорът дойде четири секунди по-късно, вял, слаб и неясен. Кенди го прихвана, после направи фина настройка на телескопите за следващото си послание.
	„Състояние. Повторете три пъти.“
	Отговорът беше неясен, наложи се да включи програмата за елиминиране на шумове. Оказа се, че сигналът идва от един КАРМ на ръчно управление, с почти напълно запазена работоспособност. Той използваше само помощните си двигатели и работеше в безопасен режим. Преди време тази машина представляваше опростен вариант на Кенди. Сега обаче програмата беше силно дегенерирала, изродена в хаотични безсмислици.
	„Запис на курса за последния час.“
	Получи го. В продължение на четиридесет минути КАРМ падаше свободно, с относително ниска скорост. След това предприе маневриране с малко ускорение, а траекторията на курса му приличаше на падащи към пода на кухнята спагети — едно безумно изразходване на енергия. Авария? Или… Нима това е космическа битка?
	Война?
	„Превключи на мое управление.“
	След пауза от четири секунди се появи сигнал, който приличаше на агонизиращ писък. Сериозна повреда.
	Вероятно екипажите бяха изключили автопилотните системи на всички КАРМ още преди половин хилядолетие. Може би все още имаше смисъл да опита и той изпрати следващото си съобщение.
	„Искам видеовръзка с екипажа.“
	„Отказана.“
	Виж ти! Видеовръзката си беше наред! Вероятно още преди половин хилядолетие каторжниците бяха вкарали нов блок в програмата. Техните потомци едва ли знаеха как се прави това.
	Един блок може да бъде надхитрен.
	Модулът КАРМ е твърде малък за визуален контакт, но по всяка вероятност се намираше някъде около зелената топка край Света на Голдблат. Една гора от сладък памук. Растенията в Мъгливия пръстен са крехки и пухкави. Изключително разклонени, те приемат максимално количество слънчева светлина, малката им маса се справя успешно със слабото притегляне.
	В продължение на половин хилядолетие Кенди търсеше признаци на зараждаща се цивилизация — предимно правилни форми в реещите се маси, инфрачервени излъчвания от производствени центрове, промишлени замърсявания, метални пари, въглероден окис, азотни окиси. Не откри нищо подобно. Ако наследниците на екипажа на „Дисциплина“ все пак бяха преминали етапа на дивачеството, това вероятно е станало съвсем наскоро…
	Но те бяха живи. Някой използваше КАРМ.
	Ех, ако можеше да ги види! Или да поговори с тях… „Дайте ми словесен отговор. Граждани, тук е Кенди, от името на Държавата. Говорете и отплатата ще надвиши многократно въображението ви.“
	„Усили. Усили. Усили“ — дойде отговорът от КАРМ.
	Кенди премина на максимална мощност:
	„Прекрати словесния отговор.“
	Не за пръв път си задаваше въпроса дали пък Мъгливия пръстен не се беше оказал _твърде_ гостоприемен. Съществата, развиващи се в подобна среда на свободно движение, не биха могли да обладават човешка сила. А хората, уверили се в своето физическо превъзходство, най-вероятно си живеят щастливо като миди и са почти толкова активни. Цивилизацията се развива, за да се защити от околната среда.
	Или от други хора. Една война ще е добър признак…
	_Ако имаше начин да разбера какво става!_ Кенди можеше да наруши средата поне по дузина различни начини. Да ги изгони от Рая и да види какво ще стане тогава. Но не смееше. Не познаваше достатъчно добре нещата.
	Кенди чакаше.


>	Глава първа
>	Туфата на Куин

	Гавинг чуваше шумоленето докато неговите другари си пробиваха път нагоре. Не се отдалечаваха от голямата плоска стена на ствола. От него излизаха клони с дебелината на пръст, които постепенно изтъняваха. Краищата им бяха като рехав зелен памук, разстлан така, че да улавя всеки проблясък слънчева светлина. Около ствола цареше зелен полумрак.
	Гавинг си пробиваше път сред вселената от зелен памук.
	Беше гладен. Протегна ръка към нежната паяжина и сграбчи шепа зеленина. Имаше вкус на захарен памук. Засища глада, но стомахът на Гавинг се бунтуваше и искаше месо. Храната беше жилава, зеленината й се смесваше с кафяви оттенъци.
	Въпреки това Гавинг я погълна, след което продължи пътя си.
	От усилващото се свистене на вятъра разбра, че са близо. След минута-две главата му изскочи на открито.
	Слънчевите лъчи режеха като с нож очите му, все още зачервени от алергичния пристъп сутринта. Винаги го удряше в очите и синусите. Извърна глава, подсмръкна и зачака зрителната адаптация. След това, тръпнещ от нетърпение, погледна нагоре.
	Според въртенето на слънцето около Вой, Гавинг беше на четиринадесет години. Досега не беше напускал Туфата на Куин.
	Стволът се издигаше право нагоре спрямо Вой. Приличаше на безкрайна и огромна кафява стена, която постепенно се стесняваше до формата на цилиндър, а после се превръщаше в тънка линия и чезнеше на запад, към зелената безкрайност… Далечната втора туфа.
	Кафяво-зелен облак се простираше под него. Погледна на изток, вятърът разроши дългата му коса. От мястото си можеше да види как клона напуска зелената си обвивка и продължава още половин километър напред: една тънка и крехка пръчица.
	Главата на Харп се подаде на повърхността, после моментално се скри, посрещната от ураганния вятър. Лейтън зад него стори същото. Гавинг се въоръжи с търпение и зачака. Не след дълго главите отново се показаха. Лицето на Харп беше широко, скулесто, животинската му сила бе полуприкрита от златиста брада. Лейтън имаше удължено лице, мургава кожа и къдрава черна коса.
	— Можем да изпълзим на завет до ствола — извика Харп. — От източната страна, само там ще се спасим от проклетия вятър!
	Въздушните маси връхлитаха неизменно от запад, със скоростта на ураган. Лейтън вдигна ръка пред очите си и изрева:
	— Не става! Храната може да дойде само с вятъра!
	Харп започна да си пробива път към него, Гавинг сви рамене и стори същото. Искаше му се поне за малко вятърът да не го брули. Харп беше най-възрастен между тримата — с десет години повече от Гавинг и Лейтън. Това по принцип го превръщаше в началник, но на практика не беше така.
	— Както виждаш храна няма, значи е по-добре да се крием зад ствола — рече Харп. — В момента е сухо, но никой не ни гарантира, че ще бъде все така. Ами ако изведнъж в дървото се блъсне езерце?
	— Какво езерце, за Бога? Около нас няма нищо, тъй като се намираме прекалено близо до Вой. Ти самия си казвал това, Харп.
	— Стволът ни скрива половината гледка — меко отвърна Харп.
	Светлото петно в небето — слънцето бавно се носеше под западния край на туфата. В тази посока нямаше езерца, облаци, реещи се горички… Нямаше нищо друго освен синьо-бяло небе, разделено от бялата линия на Мъгливия пръстен. Още по-нагоре се виждаше някакво разлято тъмно петно. Сигурно беше Голд.
	Като погледнеше нагоре той можеше да види повече. Далечни облаци, които се въртяха в бурен въртоп. Блестящо петно, което наистина можеше да бъде езерце, но изглеждаше по-далеч дори от зеления връх на дървото-интеграл. Нямаше да има никакво наводнение.
	Когато стана последното наводнение, Гавинг беше едва на шест години. Въпреки това помнеше ужаса и паниката, хаотичното бягство. Племето се беше настанило в дупки на изток по клона, сгушено в крехката зеленина, където туфата преминаваше в дърво. Спомняше си рева, който заглуши вятъра, и масата от клони, които буйно се клатеха. Баща му и двама ловци-чираци не бяха предупредени навреме и водата ги отнесе в небето.
	Лейтън тръгна по посока на вятъра. Изскочил до кръста от гъсталака, той уверено използваше дългите си и силни ръце. Харп го последва, отстъпил както винаги… Гавинг изпръхтя и тръгна подире им.
	Беше уморително. Харп явно се измъчваше. Страдаше, въпреки сандали-котки на краката си. Умен и словоохотлив, единственият недостатък на Харп беше, че е джудже. Възлестото му тяло приличаше на буре, мускулестите ръце и крака бяха къси, а пръстите на краката служеха само за украшение. Нямаше и два метра височина. Образования веднъж беше казал на Гавинг: „Харп прилича на картините на Основателите в корабния дневник. Някога всички сме изглеждали така.“
	— Като пораснеш, ще ти дам едни котки и на теб! — ухили се задъхано Харп.
	Върху лицето на Лейтън се появи надменна усмивка. Замълча и забърза напред. Нямаше какво да каже. Сандали-котки само биха пречили на дългите хващателни пръсти на краката му.
	През нощта светлината намаляваше наполовина. Виждаше се по-лесно, тъй като слънцето осветяваше другата страна на Вой. Дънерът представляваше огромна кафява стена с обиколка три километра. Гавинг погледна нагоре и се разочарова от това, че почти стояха на място. След това продължи с наведена към вятъра глава, като се захващаше и издърпваше през зеления памук.
	Спря го острият вик на Лейтън:
	— Вечеря!
	Вятърът носеше трепкащо черно петно.
	— Не мога да определя какво е… — промърмори Лейтън.
	— Опитва се да избегне сблъсъка — отбеляза Харп. — Изглежда доста голямо.
	— Ще го отнесе към другата страна. Хайде!
	Залазиха по-бързо. Трепкащото петно идваше все по-близо. Беше дълго, тясно и се движеше с опашката напред. Очертанията на голяма полупрозрачна перка се размазваха от бързите движения, с чиято помощ съществото се опитваше да избегне сблъсъка със ствола. Продълговатото му тяло бавно се въртеше.
	Появи се и главата. Зад дълъг и здрав клюн светеха две огромни очи, разположени под ъгъл от сто и двадесет градуса.
	— Птица-сабя — промълви Харп и спря.
	— За Бога, Харп, какво правиш? — изкрещя Лейтън.
	— Никой нормален човек не би се занимавал с птица-сабя!
	— Все пак е месо! — изръмжа Лейтън. — И вероятно също умира от глад, щом е стигнала чак до тук!
	— Кой казва такова нещо? Образования? Образования знае само разни теории, но на него не му се налага да ловува.
	Бавното въртене на птицата-сабя даде възможност да видят това, което трябваше да бъде третото й око. Но на негово място имаше само една голяма мъхнато-зелена ивица с неправилна форма.
	— Мъх! — извика Лейтън. — Наранила си е главата и се е инфектирала с мъх. Птицата е ранена, Харп!
	— Това не е ранена пуйка, момче. Това е ранена _птица-сабя_.
	Лейтън беше наполовина по-кльощав от Харп, но имаше предимството да е син на Председателя. Не се подчиняваше лесно. Стисна с дългите си силни пръсти рамото на Харп и извика:
	— Ще я изпуснем, ако стоим тук и спорим! Аз викам да й скачаме, при това веднага!
	Изправи се, вятърът го връхлетя с ужасна сила. Пръстите на краката му се вкопчиха в снопче жилави клонки, ръката му се размаха като семафор:
	— Ей! Птицо-сабя! Месо, болнаво месо!
	Харп изръмжа от отвращение.
	Звярът положително щеше да го види, особено пък като размахваше тази ярка алена блуза. „Вероятно ще я изпуснем и всичко ще се размине“, помисли с надежда Гавинг, но въпреки това спря и свали въжето от гърба си. Никога не би си позволил да прояви страх на първия си лов. Зарови се в гъсталака, заби кука в здраво дърво и закрепи въжето към нея. Средата остана увита около кръста му. Никой никога не си позволяваше да изгуби въжето — единствен шанс за спасение при случайно пропадане в небето.
	Звярът очевидно не ги виждаше и Лейтън изруга. После побърза да закрепи собственото си въже. Работният му край представляваше абордажна кука — твърдо дърво от края на клона. Вдигна куката високо над главата си, изкрещя от напрежение и я хвърли.
	Птицата-сабя най-сетне ги видя. Разтворила уста и размахала триъгълната си опашка, тя се опита да заобиколи ствола и да ги докопа. Сигурно умираше от глад. Едва сега Гавинг си даде сметка, че и друго живо същество може да гледа на него като на месо.
	— Може и да се получи — намръщи се Харп. — Ако имаме късмет, току-виж се размазала в ствола…
	Птицата-сабя с всеки изминал момент ставаше все по-голяма — по-голяма от човек, по-голяма от колиба, само уста, крила и опашка. Опашката беше полупрозрачна ципа, заобиколена от кости с назъбени краища във вид на буквата „V“. Какво правеше толкова далеч? Птиците-саби се хранеха с животните от реещите се горички и рядко можеха да се видят тук, толкова близо до Вой. Съществото наистина изглежда изнемощяло, помисли си Гавинг. Вероятно поради меката зелена пелена над третото му око.
	Този мъх представляваше зелено паразитиращо растение, което расте върху животни и ги изсмуква до смърт. Нападаше и хора, всеки го хващаше рано или късно, някои повече от веднъж. Но хората се сещаха да седят на сянка и това беше достатъчно: мъхът увяхваше и умираше.
	Лейтън може би е прав. Рана на главата, объркано чувство за посока… И ето, към тях лети планина от месо, голяма колкото дългата колиба на ергените. Огромна и очевидно гладна планина, разтворила широка паст, запълнена с остри зъби. Въжето на Харп изсвистя край. Гавинг и го изкара от вцепенението. Зърнал Лейтън, който трескаво развиваше своето въже, той замахна и хвърли оръжието си.
	Птицата-сабя се стрелна напред с невероятна бързина и схруска като дребна мръвка харпуна на Гавинг. Харп изкрещя. Гавинг замръзна за миг, после пръстите му се вкопчиха в клонаците. Започна да събира въжето, бавно и с безкрайно внимание. _Беше я уловил._
	Звярът не се опитваше да избяга, а напротив — напираше към тях. Куката на Харп се плъзна по туловището му и отскочи встрани. Харп дръпна към себе си, като се опитваше да закачи птицата, но отново пропусна. Започна да събира въжето за нов опит.
	Потънал до мишниците в клонките и памука, Гавинг стискаше въжето с всичка сила. Заковал поглед в звяра, като че ли търсеше контакт с безпощадния убиец. Той изрева:
	— Харп! Къде трябва да я раня?
	— В очите, предполагам.
	Оказа се, че преценката на звяра е погрешна. Тялото му се тресна странично в дънера над главите им и ги поръси с парчета кора. Беше убийствено близо. Стволът потръпна, Гавинг зави от ужас. Лейтън нададе яростен вик и хвърли куката си.
	Улучи птицата-сабя странично. Дръпна с всички сили и зъбците от твърдо дърво потънаха дълбоко в плътта.
	За миг опашката на птицата-сабя прекрати бесните си движения. Вятърът започна да я отнася на запад, двете й здрави очи гледаха замислено…
	Въжето на Лейтън се изпъна. След това и въжето на Гавинг. Клончетата започнаха да се измъкват от недостатъчно силните пръсти на краката му. После огромната маса на звяра го помъкна в небето.
	Собственото му гърло се сви, но чу Лейтън да пищи. Звярът беше повлякъл и него. Пръстите на краката му стискаха останки от откъснати клонки. Погледна надолу към меката повърхнина на туфата като се чудеше дали да не се пусне и да падне. Въжето му все още беше закотвено, но вятърът — прекалено силен. Можеше да го отвее покрай туфата и да го откъсне от целия клон… Завинаги. Взе друго решение и започна да лази по въжето по-далеч от звяра, който се оказа едновременно ловец и плячка.
	Лейтън не отстъпваше. Беше приготвил харпуна си и чакаше.
	Птицата-сабя взе решение. Тялото й се изви. Назъбената опашка разряза с лекота въжето на Гавинг. Направи мощен замах и се отправи на запад. Въжето на Лейтън се изпъна, после клоните не издържаха и то се откачи. Гавинг протегна ръка в безуспешен опит да го хване.
	Би могъл да се докопа до безопасността, но не го стори и продължи да наблюдава.
	Лейтън беше заел позиция с насочено копие, другата му ръка извършваше кръгообразни движения, за да спре въртенето на тялото си и да остане с лице към хищника. Сред живите организми, населяващи Мъгливия пръстен, хората бяха почти единствените, лишени от крила. Тялото на птицата-сабя се изви като „U“. Опашката й разсече Лейтън почти на две, преди той да успее да замахне с копието си. Клюнът на хищника щракна четири пъти и тялото изчезна. Устата продължаваше да работи, опитвайки да се справи с харпуна на Гавинг, заседнал в гърлото й. Вятърът бавно я отнасяше на изток.


	Колибата на Учения беше като всички колиби на племето Куин — живи клони, заплетени като клетка. Беше по-голяма от някои други, но нямаше и намек за разкош. Покривът и стените бяха изпълнени с всевъзможни дреболии, набучени безразборно в сплетените клони: дъсчици, пачи пера и червени туфени боровинки, сушащи се за мастило. Средства за обучение, научни инструменти и реликви от времето, преди човека да напусне звездите.
	Учения влезе в колибата като сляп. Ръцете му бяха окървавени до лактите. Избърса ги с шепи зеленина и промърмори под нос:
	— Проклети, проклети свредла! Просто се забиват и няма начин да ги спреш… — Вдигна глава и се огледа: — Образовани?
	— Здравей. Сам ли си говориш?
	— Да — отвърна Учения и яростно захвърли окървавените листа по-далеч от себе си: — Мартал е мъртва. Едно свредло се заби в нея. Може и аз да съм я убил, като го вадех, но при всяко положение тя щеше да умре. Не можеш да оставиш така яйцата на свредлото. Чу ли нещо за експедицията?
	— Да. Малко. Никого не можах да убедя да ми каже какво се готви.
	Учения грабна шепа зеленина от стената и се опита да избърше скалпела. Не беше погледнал към Образования.
	— Какво мислиш?
	Образования беше бесен от продължителното чакане в празната колиба, но направи опит да се сдържи.
	— Мисля, че Председателя се опитва да се отърве от някои граждани, които не харесва. Но защо и от мен?
	— Председателя е глупак. Мисли си, че науката може да спре сушата.
	— Тогава и ти си закъсал, така ли? — Образования най-сетне разбра: — И за всичко си обвинил мен!
	Учения го погледна. На Образования му се стори, че вижда вина в очите му, но не беше сигурен.
	— Да, оставих го да мисли, че ти си виновен. А сега, има някои неща, които искам да вземеш…
	Отговорът беше скептичен смях.
	— Какво, нима искаш да влача още боклуци сто километра нагоре?
	— Образовани… Джефър. Какво ти казах за дървото? Изучавахме заедно вселената, но най-важното нещо в нея е дървото. Не те ли учих, че всичко живо притежава някаква способност да се задържа близо до медианата на Мъгливия пръстен, където има въздух, вода й почва?
	— Всичко, с изключение на дърветата и хората.
	— Учих те, че Дърветата-интеграли се развиват по свой начин.
	— Мислех си, че това са само твои предположения… А, разбирам. Готов си да заложиш живота ми.
	Учения сведе очи.
	— Предполагам, че е така. Но ако съм прав, няма да остане нищо друго освен теб и хората, които ще вървят с теб. Може да се върнете с… всичко от което се нуждаем: пуйки, които да отглеждаме, някакво месодайно животно, което живее на ствола, не знам…
	— Но ти не мислиш така.
	— Не. Затова ти давам тези неща.
	Стана и започна да измъква скъпоценностите си от плетените стени: гладък като стъкло правоъгълник с размери четвърт на половин метър, достатъчно плосък да се събере в раница; четири кутии, всяка с размерите на детска длан. При вида им Образования издаде едно напевно: „О-о-о“.
	— Сам ще решиш дали да кажеш на някой какво носиш. А сега да вземем още един последен урок — Учения пъхна касета в четящия екран: — На ствола едва ли ще имаш възможност да учиш…
C>
#	Растенията
	Животът изобилства в Мъгливия пръстен от дим, но не е гъст и масиран. В среда на безтегловност растенията могат да разпростират нашироко зеленината си, за да улавят максимално количество слънчева светлина, минаващи край тях вода и почва, като якостта не представлява проблем. Ние сме открили досега само едно изключение…
	Тези дървета-интеграли достигат гигантски размери. При невероятно напрежение растението оформя дълъг ствол, покрит със зелени туфи в двата края, които се стабилизират от теченията. Те оформят хиляди радиални спици, които кръжат около Звездата на ЛеВой. Достигат стотици километри дължина, при приливна „гравитация“ една пета от земното притегляне и непрекъснати ураганни ветрове.
	Ветровете се дължат на проста орбитална механика. Те духат от запад при вътрешната туфа и от изток на външната туфа (където навътре е както винаги към Звездата на ЛеВой). Ветровете ги накланят, като клоните по краищата са почти хоризонтални. Зеленината поема торове от вятъра…
	Медицинските опасности за живота в условия на безтегловност са добре известни. Ако „Дисциплина“ наистина ни е изоставил, ако ние наистина сме изолирани в тази необикновена среда, има и по-лошо от това да се настаним в туфите на дърветата интеграли. Ако дърветата се окажат по-опасни, отколкото ние считаме, бягството е лесно. Трябва само да скочим и да чакаме някой да ни прибере.
C$
	Образования вдигна поглед.
	— Те наистина не са знаели много за дърветата, нали?
	— Така е. Все пак, Джефър, те са виждали дърветата само отвън.
	Това беше една ужасяваща мисъл. Докато мислеше върху нея, Учения каза:
	— Боя се, че трябва да започнеш да обучаваш свой собствен Образован и то скоро.


	Джаян седеше със скръстени крака и навиваше въжета. От време на време вдигаше поглед към децата. Те бяха минали като вихрушка през Трапезарията, вече беше утихнали и заобиколили Клейв. Той не вършеше много работа, въпреки че както изглежда се стараеше.
	Момичетата обичаха Клейв. Момчетата му подражаваха. Някои само гледаха, други се мотаеха около него, като се опитваха да му помагат да подреди харпуните и куките или го затрупваха с безкраен поток въпроси:
	— Какво правиш? Защо са ти толкова много харпуни? Ами толкова много въжета? Това ловна експедиция ли е?
	— Не мога да ви кажа — каза Клейв и в гласа му имаше нотка на съжаление. — Кинг, къде беше? Целият си лепкав.
	Кинг беше осемгодишен, целият боядисан от кафяв прашец.
	— Отидохме отдолу. Гъсталакът там е много по-зелен. Вкусът му е много по-хубав.
	— Взехте ли въжета? Тези клони вече не са така здрави, като навремето. Можеш да паднеш през тях. Имаше ли възрастен с вас?
	Джил беше деветгодишна и се изхитри да го прекъсне.
	— Кога ще бъде вечерята? Още сме гладни.
	— Не сме ли гладни всички? — Клейв се обърна към Джаян. — Имаме достатъчно раници, няма да носим храна, ще намерим вода по стеблото… сандали-котки… доволен съм, че взехме летящи шушулки… мисля, че имаме достатъчно куки… какво още ни трябва? Върна ли се Джини?
	— Не. Между другото, за какво я изпрати?
	— Камъни. Дадох й мрежа за тях, но ще трябва да отиде чак до устата на дървото. Надявам се да намери някой добър камък за шмиргел.
	Джаян не се сърдеше на децата. Тя също обичаше Клейв. Би го задържала само за себе си, ако имаше възможност… ако не беше Джини. Понякога си мислеше дали и Джини не изпитва същото.
	— М-м-м… ще съберем малко зеленина преди да излезем от туфата…
	Джаян спря работа.
	— Клейв, никога не съм помисляла за това. По ствола няма зеленина! Няма да имаме нищо за ядене!
	— Ще намерим нещо. Затова отиваме — каза Клейв нехайно. — Да не мислиш да се отметнеш?
	— Твърде късно е — каза Джаян. Не искаше да добави, че въобще не искаше да ходи. Сега вече нямаше смисъл.
	— Мога да те освободя. Също и Джини. Гражданите като тебе не бива да…
	— Няма да остана. „Не и с Мейрин и Председателя, а Клейв да го няма.“ — Тя вдигна поглед и каза: — Мейрин.
	Жената на Клейв стоеше в полумрака в далечния край на Трапезарията. Сигурно стоеше там от известно време. Беше седем години по-възрастна от Клейв, набита жена с квадратна челюст като баща й — Председателя.
	Тя се обади:
	— Клейв, могъщи ловецо, какви игрички играеш с тази млада жена, вместо да търсиш месо за гражданите?
	— Изпълнявам заповеди.
	Тя се приближи, като се усмихваше.
	— Експедицията. Баща ми и аз я уредихме заедно.
	— Мисли си, че ти вярвам, ако искаш това.
	Усмивката й изчезна.
	— Трупонос! Твърде дълго си ми се подигравал, Клейв. Ти и те. Надявам се да паднеш в небето.
	— Надявам се това да не стане — каза кротко Клейв. — Няма ли да помогнеш за заминаването ни? Трябват ни одеяла. Ще бъде добре да вземем и допълнително. Девет.
	— Вземи си ги сам — каза Мейрин и гордо отмина.


	Тук в основните дебри на туфата Куин през гъсталака имаше тунели. Колибите се гушеха до вертикалния скат на клона, а тунелите минаваха край тях. Сега Харп и Гавинг имаха пространство, през което можеха да вървят. От лекото приливно привличане те се блъскаха и отскачаха от зеленината, като че ли бяха от въздух. Вейките около тунелите бяха сухи и голи, листата им бяха оскубани за храна.
	Промени. Дните бяха по-дълги преди преминаването на Голд. Преди спяха един път на два дни, сега на осем дни. Веднъж Образования се опита да му обясни на какво се дължи това, но Учения ги завари и нахока Образования, че издава тайни, а Гавинг, че слуша.
	Харп си мислеше, че дървото загива. Е, Харп беше разказвач и всяко нещастие се превръщаше в богата история. Но и Гавинг имаше чувството, че е дошъл краят на света. Почти искаше това да стане, преди да му се наложи да каже на Председателя за сина му.
	Той спря, за да погледне в собственото си жилище, дълъг полуцилиндър — колибата на ергените. Беше празна. Племето Куин сигурно се бе събрало за вечеря.
	— Закъсали сме — каза Гавинг и подсмръкна.
	— Вярно, но няма никакъв смисъл да се държим гузно. Ако се скрием, няма да ядем. А имаме и това — Харп вдигна мъртвия мусрум, като че ли му преценяваше теглото.
	Гавинг поклати глава. Това нямаше да помогне.
	— Трябваше да го спреш.
	— Не можех — след като Гавинг не отговори, Харп каза: — Преди четири дни цялото племе хвърляше въжета по едно езерце, не помниш ли? Езерце, не по-голямо от колиба. Като че ли можехме да го издърпаме при нас. Никой не мислеше, че това е глупаво, докато то не отмина и никой освен Клейв не се сети да отиде за готварския казан, но когато се върна…
	— Не бих пратил даже Клейв да лови птица-сабя.
	— Като се обърне колата… — захили се Харп. Поговорката беше древна, но смисълът ясен. _Всеки глупак може да предскаже миналото._
	В гъсталака имаше празнина — заграденото за пуйки място, в което бе останала само една тъжна птица. Нямаше да има други, докато не хванеха някоя дива пуйка във вятъра. Суша и глад… Понякога по ствола се стичаше вода, но никога не беше достатъчно. Все още прелитаха разни неща, месо, което можеше да бъде уловено в ревящия вятър, но това беше рядко. Племето не можеше да живее вечно само със сладката зеленина.
	— Разказвал ли съм ти — попита Харп, — за Глори и пуйките?
	— Не — Гавинг се отпусна за малко. Трябваше му нещо, което да отвлече мислите му.
	— Това се случи преди дванадесет или тринадесет години, преди Голд да премине. Тогава нещата не отиваха към провал така бързо. Питай Образования да ти обясни защо, понеже аз не мога, но е самата истина. Ако беше просто паднала върху клетката за пуйки, нямаше да го размаже. Но Глори се опитваше да премести готварския казан. Беше го сграбчила с две ръце, а той е два пъти по-тежък от нея и тя загуби равновесие и се затича, за да не падне на земята. И тогава се вряза в клетката. Като че го беше обмислила подробно. Пуйките се промъкнаха през гъсталака и изчезнаха в небето. Хванахме може би само една трета. Тогава освободиха Глори от задължението да готви.
	Още една голяма кухина — три стаи оформени от клони. Беше празна. Гавинг каза:
	— Председателя сигурно почти се е оправил от мъха.
	— Вече е нощ — отвърна Харп.
	Нощта беше само полуздрач, докато далечната дъга на Мъгливия пръстен прецеждаше слънчевата светлина, цял кубичен километър зеленина също препречваше пътя на светлината. Поразен от мъха можеше да излиза нощем и разполагаше с достатъчно време да вечеря.
	— Ще ни види като влизаме — каза Гавинг.
	Пред тях се показа светлината на огъня. Те продължиха, Гавинг подсмърчаше, а Харп теглеше закачения на въжето му мусрум. Когато влязоха в Трапезарията си бяха придали достоен вид, а погледите им не отбягваха никого.
	Трапезарията беше голямо открито пространство, оградено с плетени клони. По-голямата част от племето беше оформило яркочервен кръг, в центъра се намираше готварския казан. Мъжете и жените носеха блузи и панталони боядисани с алена боя, която Учения добиваше от туфените боровинки; червеният цвят се открояваше навсякъде в туфата. Децата носеха само блузи.
	Всички бяха необикновено мълчаливи.
	Огънят беше почти угаснал, а в готварския казан — нещо древно, висок прозрачен цилиндър с капак от същия материал, имаше не повече от две шепи яхния.
	Гърдите на Председателя все още бяха наполовина покрити с мъх, но петното беше намаляло и вече почти кафяво. Брадата му беше квадратна. Беше мускулест мъж на средна възраст, който изглеждаше нещастен и раздразнен. Гладен. Харп и Гавинг отидоха при него и му подадоха улова си.
	— Храна за племето — каза Харп.
	Уловът им приличаше на топчеста гъба с половинметрово стъбло, сетивата и навитото на спирала пипало се намираха под шапката. Един бял дроб минаваше централно през тялото и му даваше възможност да се движи с реактивна тяга. Част от единия му край беше откъсната вероятно от някой хищник, раната беше полузаздравяла. Видът му съвсем не беше апетитен, но общоприетите правила задължаваха и Председателя.
	Той го погледна.
	— Закуската за утре — каза той вежливо. — Къде е Лейтън?
	— Загубихме го — каза Харп, преди Гавинг да изтърси „Мъртъв“.
	Председателя беше като поразен.
	— Как? — След това добави: — Чакайте, първо се нахранете.
	Това беше общоприета учтивост за завръщащите се ловци, но за Гавинг забавянето бе мъчение. Дадоха им изгребаната супа от шушулки и пуешко месо. Беше само няколко хапки. Докато се хранеха в тях бяха впити гладни погледи, затова те се помъчиха да ядат колкото се може по-бързо и да върнат кратунките.
	— Говорете сега — каза Председателя.
	Гавинг беше доволен, че Харп започна да разказва.
	— Тръгнахме с другите ловци и се катерехме по ствола. Подадохме главите си в небето и видяхме оголения ствол да отива в безкрайността…
	— Синът ми е мъртъв, а тебе те избива на поезия?
	Харп скочи.
	— Моля за извинение. От нашата страна на ствола нямаше нищо, нито опасност, нито спасение. Започнахме да заобикаляме ствола. След това Лейтън видя птица-сабя, далеч на запад, която вятърът носеше към нас.
	Председателя едвам се удържа.
	— Вие сте преследвали птица-сабя?
	— В Туфата Куин цари глад. Много сме навътре, твърде навътре към Вой, така казва и самият Учен. Никакви зверове не летят наблизо, нито пък вода се стича по ствола…
	— Не съм ли и аз самият достатъчно гладен, за да мога да го усетя. Всяко бебе знае, че е по-добре да не се закачаш с птица-сабя. Добре, продължавай.
	Харп им разказа всичко, само намекна за неподчинението на Лейтън и го представи като обречен герой.
	— Видяхме вятърът да отнася Лейтън и птицата-сабя на изток, покрай оголен клон дълъг километър, след това нататък. Нищо не можехме да направим.
	— Въжето му с него ли беше?
	— Да.
	— Може да намери някъде покой — каза Председателя. — Някаква гора. Друго дърво… може би ще успее да хвърли котва на медианата и да слезе… Е добре, но за племето Куин той е загубен.
	Харп каза:
	— Изчакахме с надеждата, че Лейтън може да намери някакъв начин да се върне, да се измъкне и да се закотви някъде по стеблото. Минаха четири дни. Не видяхме нищо освен мусрума, който се носеше от вятъра. Хвърлихме куките си и го уловихме.
	Председателя го погледна с отвращение. Гавинг почувства мисълта му: „Разменили сте сина ми за месо от мусрум?“. Вместо това Председателя каза:
	— Вие сте последните ловци, които чакахме да се върнат. Трябва да знаете за днешните събития. Първо, Мартал беше убита от свредло.
	Мартал беше възрастна жена, леля на бащата на Гавинг. Сбръчкана и вечно заета, за да говори с деца, тя беше главната готвачка на племето Куин. Гавинг се помъчи да не си представя как животното се забива във вътрешностите й. Той все още потрепваше, когато Председателя каза:
	— След пет дни ще се съберем за сбогуването с Мартал. Второ: Съветът реши да изпрати цяла ловна експедиция нагоре по ствола. Не трябва да се връщат без средства за оцеляването ни. Гавинг, ти ще отидеш с експедицията. Ще бъдеш подробно осведомен за задачите си след погребението.


>	Глава втора
>	Сбогуването

	Устата на дървото беше фуниеобразна яма гъсто обрасла с мъртви клони. Жителите на Туфата Куин се бяха настанили на извивката над почти вертикалния ръб. Петдесет или може би малко повече се бяха събрали да се сбогуват с Мартал. Почти половината бяха деца.
	Западно от устата се простираше само небе. То ги заобикаляше почти отвсякъде и тук, на най-западния край на клона, духаше страшно. Майките покриваха бебетата с туниките си. Сред гъстата зеленина около устата на дървото племето Куин наподобяваше алените ягоди, които растат сред туфите.
	Мартал беше положена в средата, до долния ръб на фунията. Около нея бдяха четирима от близките й. Гавинг се взираше в лицето на покойницата. Спокойно е, но не съвсем, помисли си той. В отпуснатите черти все още се долавяше нещо от преживяния ужас. Раната беше в горната част на бедрото й — дълбок разрез, причинен не от свредлото, а от ножа на Учения, с който се е опитвал да го извади.
	Свредлото представляваше тънко и дребно същество, не по-голямо от пръст на човешки крак. Появяваше се внезапно, носено от поривите на вятъра. Твърде бързо, за да бъде забелязано. Забиваше се в живата плът с невероятна лекота, влачейки след себе си дългата връв на червата. Ако не се вземеха незабавни мерки, то бързо пробиваше тялото на жертвата си и изскачаше от другата страна, трикратно наедряло. Червата оставаха вътре в раната, задръстени от оплодени яйца.
	Гавинг усети как започва да му се повдига. Гледката на покойницата му дойде твърде много. Седмиците на недоспиване и разбунтуваният стомах от противното месо на мусрума свършиха останалото.
	Харп се изправи до него, стигаше му до раменете.
	— Съжалявам — рече.
	— За какво? — попита Гавинг, въпреки че разбираше какво иска да каже.
	— Нямаше да ходиш, ако Лейтън беше жив.
	— Мислиш, че това е наказание от страна на Председателя? И аз си помислих същото, но… Ти няма ли да ходиш?
	Харп разпери ръце, като че ли не можеше да намери подходящи думи.
	— Имаш много приятели.
	— Знам, аз съм добър разказвач. Може би това е причината.
	— Можеш да се пишеш доброволец. Представяш ли си какви истории ще можеш да разказваш след това?
	Харп отвори уста, затвори я и сви рамене.
	Несигурността на Гавинг изчезна. Вече знаеше какво става: Харп просто се страхуваше.
	— Не мога да разбера каквото и да е било — подхвърли той. — Ти научи ли нещо?
	— Една добра и една лоша новина. Лошата е, че ще бъдете девет души, вместо първоначално определените осем. Деветият си ти. Добрата все още е само слух: водач ще е Клейв.
	— _Клейв?_
	— Самият той. Вероятно… Май наистина ще се окаже, че Председателя гледа да се отърве от всички, които не харесва. Той…
	— Клейв е най-добрият ловец в туфата. Той е зет на Председателя.
	— Да, но не живее с Мейрин. Освен това… имам известни предположения.
	— Какви?
	— Твърде сложно е — поклати глава Харп и започна да се отдалечава. — Освен това може и да греша…
	Мъгливият пръстен се виждаше като бяла линия, която излиза от светлосиньото небе и се стеснява в посока запад. По-нататък по дъгата се виждаше Голд — едно вълмо от бушуващи назъбени вихри. Погледът му се премести към Вой. Блестяща точка, като диамант в пръстен, разположена точно отдолу… Сега беше по-контрастна и светла, отколкото в детството на Гавинг. Тогава Вой беше по-замъглен и неясен.
	При преминаването на Голд, Гавинг беше на десет години. Спомняше си как мразеше Учения заради неговите предсказания за нещастия и заради страховете, които пораждаха тези предсказания. Ураганните ветрове бяха достатъчно ужасни… Но Голд премина и ветровете поутихнаха.
	Алергията го нападна няколко дни по-късно.
	Сегашната суша настъпи постепенно, в течение на няколко години. Но Гавинг усети настъпващото бедствие почти веднага. Остра болка пронизваше очите му като нажежена игла, носът му непрекъснато течеше, гърдите му се стягаха. Това е следствие от сухия и разреден въздух, беше казал Учения. Някои можеха да издържат, други не. Вероятно преминаването на Голд беше променило орбитата на дървото и то се бе доближило до Вой, оставяйки далеч назад медианата на Мъгливия пръстен. На Гавинг му беше наредено да спи над устата на дървото, където минаваха поточета. Това беше преди поточетата да пресъхнат със стряскаща бързина.
	Вятърът също се усили.
	Винаги духаше право в устата на дървото. Туфата Куин пускаше широки зелени платна по течението, за да улови всичко носено от него. Вода, прах и кал, насекоми или по-големи животни се филтрираха директно от зеленината или се заплитаха в клончетата. Гръбначните клони бавно се изместваха напред, на запад по клона, докато постепенно всичко се плъзгаше към ненаситното гърло на огромната конична яма. Дори старите колиби мигрираха към устата на дървото, за да бъдат смачкани и погълнати. Налагаше се да се строят нови през няколко години.
	Всичко се движеше към устата на дървото. Хората бяха преградили потоците, които течаха надолу по ствола. По този начин водата стигаше до ямата едва след като бе използвана за готвене, миене и естествени нужди. Мнозина от жителите идваха да се облекчат направо в ямата, или както казваха: „да нахранят дървото“.
	Нарът от гръбначни клони, на който беше положена Мартал, вече се бе придвижил няколко метра надолу по склона. Роднините й се бяха отдръпнали до ръба и се изправиха около Алфин — пазителя на устата.
	Още от малки децата се учеха да се грижат за дървото. Гавинг си спомняше как беше носил събираните по цял ден пръст, тор и боклук в устата на дървото, като преди това внимателно отстраняваше камъните. Те имаха друго приложение — най-често като оръжие срещу дребни паразити. Тази дейност не му допадаше кой знае колко, защото Алфин беше ужасен началник. Но доста от паразитите ставаха за ядене. На клона се отглеждаха и някои култури, пренесени от Земята: тютюн, царевица, домати. Трябваше да бъдат прибрани навреме, преди дървото да ги погълне.
	Времената ставаха все по-тежки, минаващата плячка се превръщаше в събитие. Дори насекомите измираха. Нямаше храна за племето, дървото и насекомите разчитаха единствено на отпадъци. Посевите загинаха почти напълно. Клонът се оголи на половината и там вече не никнеше нова зеленина.
	Алфин се грижеше за устата на дървото откакто Гавинг се помнеше. Беше мрачен старец, който по една или друга причина мразеше половината племе. Някога Гавинг се страхуваше от него. Той придружаваше всички погребения, но днес изглеждаше наистина смазан от скръб.
	Денят гаснеше. Яркото петно на слънцето се снижаваше и помътняваше. Не след дълго то щеше да се слее с небосвода на изток и да: възвърне яркостта си. Появи се Председателя, грижливо завит и забулен, за да се пази от светлината. Придружаваха го Учения и Образования. Този последният беше русо момче, четири години по-възрастно от Гавинг, но сериозно и изпълнено с достойнство. Дали е надут, или му е мъчно за Мартал, запита се Гавинг.
	Учения беше облечен в древна широка работна дреха — нещо като униформа, съответстваща на сана му. Състоеше се от две парчета избеляла синя тъкан с шарки на едното рамо. Стоеше му зле. Панталоните стигаха едва до колената му; под туниката се виждаше ивица гол корем, обрасъл със сиви косми. Служил на безброй много поколения, странният лъскав плат най-сетне беше започнал да показва признаци на износване и Учения го обличаше само при официални поводи.
	Гавинг изведнъж реши, че Образования беше прав — старата униформа щеше да отива идеално на Харп.
	Учения започна да възхвалява последния принос на Мартал за благото на дървото, като напомни на присъстващите, че един ден и те ще трябва да изпълнят това задължение. Беше кратък и отстъпи настрана, за да направи място на Председателя.
	В речта нямаше дори намек за лошия нрав на Мартал. За сметка на това бяха изтъкнати готварските й умения. След това премина на темата, която очевидно го вълнуваше повече: загубата на собствения му син, който никога няма да се върне на Туфата Куин, независимо къде се намира сега. Говори дълго, а през това време мислите на Гавинг се рееха.
	Четирите млади момчета следяха внимателно словото, но пръстите на краката им леко пощипваха растенията-хеликоптери. Узрелите храстчета им отвръщаха като изхвърляха семената си — миниатюрни перки, въртящи се около собствената си ос. Момчетата стояха сериозни и неподвижни, без да обръщат внимание на шумящия облак.
	Хумор от ямата. Много хора с мъка сдържаха усмивките си, но на Гавинг не му бе до смях. Имаше четири братя и сестра, но всички измряха преди да навършат шест години, както и повечето деца на Туфата Куин. А сега, когато върлуваше глад, мряха още повече… Той беше последният от фамилията. Всичко, което виждаше днес, пробуждаше спомени.
	_Обикновена ловна експедиция!_ Но бунтуващият се стомах твърдеше друго. Защо избраха точно него — _несбъднат герой от единствен лов_? Нима няма други, по-опитни мъже?
	Отмъщение заради Лейтън. Дали и другите са наказани? _Кои_ бяха другите? Как ще ги екипират? Кога най-сетне ще свърши това безкрайно погребение?
	Председателя говореше за сушата и за необходимостта от саможертви. Погледът му се спираше на отделни хора, Гавинг беше един от тях.
	Когато дългата реч най-сетне свърши, Мартал се бе свлякла още два метра надолу по склона. Председателя си тръгна бързо, за да изпревари настъпващия ден.


	Гавинг се понесе с пълна скорост към Трапезарията.
	Екипировката беше натрупана върху паяжина от сухи гръбначни клони, която Племето Куин наричаше _земята_. Харпуни, навити въжета, куки, мрежи, кафяви торби от груб плат, сандали-котки, половин дузина летящи шушулки… една купчина, която трябваше да им вдъхне кураж и да им запази живота. А храна? Храна не се виждаше никъде.
	Другите бяха дошли преди него. Дори при най-бегъл поглед представляваха странна смесица. Той видя познато лице и извика:
	— Образовани! Ти също ли идваш?
	Образования бавно се приближи към тях.
	— Да. Аз участвах при планирането — сподели той.
	Образования — щастлив самохвалко, посветил се на професия, която изисква много усърдие, бе дошъл със собствените си въже и харпун. Изглеждаше нетърпелив и зареден с енергия. Огледа се наоколо и промърмори:
	— О, фураж за дървото…
	— Какво искаш да кажеш с това?
	— Нищо — той подритна една купчина одеяла и добави: — Поне няма да тръгнем голи.
	— Но май ще тръгнем гладни.
	— Може би ще намерим нещо за ядене на ствола. Хубаво би било.
	Образования беше стар приятел на Гавинг, но като ловец хич го нямаше. Ами Мерил? Щеше да е грамадна жена, ако тънките криви крака съответстваха на тялото й. Издължените й пръсти бяха твърди, ръцете й — дълги и силни. Тя ги използваше за всичко, дори за ходене. Беше се подпряла на плетената стена на Трапезарията и чакаше с безизразен вид.
	До нея стоеше еднокракият Джиован. Беше се хванал с една ръка за клоните, за да се задържи прав. Гавинг го помнеше като ловък и дързък ловец. След това го нападна нещо, за което той никога не искаше да разкаже. Върна се полужив със счупени ребра, левият му крак беше откъснат, над раната си беше направил турникет с въжето. Оттогава минаха четири години, но раните продължаваха да го болят и той не пропускаше случай да напомня на всички за това.
	Глори беше кокалеста, обикновена жена на средна възраст, без деца. Непохватността й бе всеизвестна. Тя се сърдеше на Харп за клюките, които разпространява по неин адрес, и имаше пълно основание за това. Една от тях беше историята с клетката на пуйките, но имаше и друга за розовия белег, който минаваше по дължината на десния й крак, получен докато все още изпълняваше задълженията на готвачка.
	Омразата в очите на Алфин му напомни времето, когато го беше пернал през ухото с един клон, издаваше още и склонността му да бъде злопаметен. Градинар, боклукчия, погребален агент… Всичко друго, но не и ловец, а още по-малко изследовател. Включването му в групата беше напълно необяснимо. Нищо чудно, че изглеждаше озлобен.
	Глори чакаше със скръстени крака и сведен поглед. Алфин я наблюдаваше със затаена ненавист. Мерил изглеждаше безразлична, отпусната, а Джиован мърмореше непрекъснато.
	Това ли са спътниците му? Стомахът на Гавинг се сви болезнено.
	Клейв влезе енергично в Трапезарията, от двете му страни имаше по една млада жена. Той се огледа и като че ли остана доволен от това, което видя.
	Значи е истина. И Клейв идва с тях.
	Наблюдаваха го как кима с глава и рови с крак струпаната екипировка.
	— Добре — промърмори най-сетне той и вдигна глава към бъдещите си спътници: — Налага се да носим всичкия този багаж. Започнете да го разпределяте. Всеки ще носи товара си на гръб, привързан със собственото му въже. Ако някой има неблагоразумието да изгуби раницата си, в същия миг ще бъде върнат обратно.
	Буцата в стомаха на Гавинг леко се смали. Клейв беше роден за ловец: висок и строен, два метра и половина кости и мускули. Можеше да вдигне човек само с пръстите на едната си ръка. Дългите пръсти на краката му можеха да хвърлят камък така добре, както Гавинг би го сторил с ръка. Придружаваха го Джаян и Джини — красивите тъмнокожи близначки на Мартал и отдавна умрял ловец. Без да чакат заповеди, те започнаха да слагат екипировката в раниците. Другите се размърдаха и започнаха да им помагат.
	Алфин каза:
	— Да разбирам ли, че ти ще си ни водачът?
	— Точно така.
	— Какво ще трябва да правим с всичко това?
	— Ще тръгнем нагоре по ствола. Ще подновяваме маркировките, направени от Куин. Ще вървим напред, докато не открием това, което е необходимо за спасение на племето. Може да бъде храна…
	— На голия ствол?
	Клейв го огледа.
	— Прекарваме целият си живот върху два километра клони. А Учения твърди, че стволът е дълъг стотина километра. Не знаем какво има там. Но за сметка на това сме наясно, че това, от което имаме нужда, не се намира тук.
	— Знаеш защо отиваме — огледа го присвити очи Алфин. — Нас просто ни изхвърлят… Девет гладни гърла по-малко… _Погледни_ кои…
	Когато искаше, Клейв беше в състояние да надвика и гръмотевица.
	— Май ти се иска да останеш, а? — прогърмя той и Алфин благоразумно замълча. — Тогава остани. Ти ще обясниш защо не си дошъл.
	— Ще дойда — едва чуто прошепна Алфин.
	Клейв не си послужи със заплахи, това просто не беше необходимо. Всичко беше решено предварително. Всеки, който откаже изпълнението на мисията, щеше да бъде обвинен в метеж.
	По всяка вероятност това нямаше значение. След като Клейв отива, значи всичко е наред… Алфин грешеше, стомахът на Гавинг — също. Несъмнено ще открият това, от което се нуждае племето, после ще се приберат у дома. Гавинг започна да подрежда раницата си.
	— Разполагаме с шест чифта сандали-котки — каза Клейв. — Джаян, Джини, Образования… Гавинг. Аз ще взема останалите и ще реша кой още има нужда от тях. Всеки ще вземе по четири допълнителни клина. Камъни също. Да, говоря сериозно. Ще ви трябват за забиване на клиновете в дървото, а вероятно и като оръжие. Всички ли имат ножове?


	Когато излязоха на открито, нощта вече беше паднала. Въпреки това спряха и започнаха да примигват. Стволът се издигаше в безкрайността. Далечната туфа беше синя почти колкото небето, замъглена и неясна.
	— Ще спрем за няколко минути да хапнем — каза Клейв. — После ще напълним торбите със зеленина. Вероятно дълго време ще бъдем лишени от нея…
	Гавинг откъсна един гръбначен клон, обрасъл обилно със сладък зелен памук. Напъха го между раницата и гърба си. Клейв вече беше отминал напред.
	Движението по ствола беше различно от движението по клона. Тук кората беше дебела няколко метра. Гръбначни клони липсваха. Пукнатините често бяха толкова големи, че човек можеше да се скрие в една от тях. Но имаше и малки, които улесняваха захващането.
	Гавинг не беше свикнал да ходи със сандалите-котки. Принуди се да размахва крака, сякаш за ритник. В противен случай проклетите сандали заплашваха да се изплъзнат. Раницата го теглеше назад, сякаш искаше да го обърне. Дали не трябва да я закрепи по-ниско? Помагаше му единствено приливът. Притискаше тялото му не само надолу, но и към самия ствол.
	Образования вървеше добре, но от устата му излиташе напрегнато пъшкане. Вероятно беше изгубил твърде много време за учене. Гавинг забеляза, че неговата раница е по-голяма от тези на останалите. Дали не носеше нещо друго освен екипировката?
	Мерил не носеше торба, имаше само въже. Използвайки единствено здравите си ръце, тя успяваше да не изостане. Макар и само с един крак, Джиован изпреварваше дори Клейв, независимо от факта, че устата му беше сгърчена от болка.
	Джаян и Джини, намиращи се на дебелата кора точно над Гавинг, изведнъж се спряха. Погледнаха надолу, после се спогледаха, сякаш щяха да заплачат. Неочакван пристъп на носталгия стисна гърлото на Гавинг. Изведнъж му се прииска да си е у дома, в колибата на ергените, да се изпъне в леглото и да зарови лице в зелената стена…
	Близначките подновиха изкачването си, Гавинг ги последва.


	Движим се добре, помисли си Клейв. Но безпокойството за Мерил не го напускаше. Тя ги бавеше, но поне се стараеше. Някъде към средата на ствола, тя несъмнено щеше да открие, че е по-лесно да се движи само с помощта на ръцете си. Там притегляне липсва, предметите се реят свободно без опасност от падане. Поне така твърдеше Учения.
	Само Алфин продължаваше да седи сред последните клонаци на туфата. Клейв очакваше да има проблеми с него, но не такива. Прехвърлил четиридесетте, но все още стегнат и здрав, Алфин беше най-възрастния в екипа. Дали не е време да жегне честолюбието му?
	— Имаш ли нужда от сандали-котки, Алфин? — провикна се той.
	Алфин избра един от възможните няколко отговора:
	— Може би.
	— Ще те изчакам — спря на място Клейв, отвори раницата си и подвикна към Джиован: — Поеми водачеството!
	Алфин се изкатери до него. Изражението му беше мрачно, очите — полузатворени. Нещо не беше наред.
	— Надявах се да поддържаш поне темпото на Мерил — промърмори Клейв и му подаде сандалите.
	Алфин ги пое и започна да се обува.
	— Има ли някакво значение? — изръмжа след известно време той. — Всички сме обречени. Това обаче едва ли ще помогне на онзи трупоносец! Очевидно търси начин да се отърве от недъгавите…
	— Кой?
	— Председателя, нашият мил Председател! Но той забравя, че когато хората започнат да умират от глад, те ще изритат не само него, но и всеки друг управник. Той прогони недъгавите — тези, които не биха могли да му навредят… Но да видя за какво ще се хване, когато бъде изритан в небето!
	— Нима и мен слагаш в бройката на недъгавите? — усмихна се Клейв. — Тогава защо не опиташ да ме изпревариш нагоре по ствола?
	— Всички знаят защо си тук, заедно с жените си — промърмори Алфин.
	— О, сигурно е така — сви рамене Клейв. — Но ако ти имаш желание да живееш с Мейрин, аз нямам нищо против. Можеш да опиташ, след като се върнем, разбира се. Лично аз не успях… Тя също не беше очарована, да не говорим за баща й. Доста късно разбрах, че действително е създадена да ражда деца…
	Алфин изсумтя.
	— Наистина мисля така — увери го Клейв. — Ако някъде по този ствол се крие спасението на племето, аз непременно ще го открия. А след това ще се кандидатирам за Председател. Какво ще кажеш?
	Изненадан, Алфин се взря в лицето му.
	— Май ламтиш за власт, а? — промърмори той.
	— Още не съм решил. Да речем, че съм достатъчно луд да тръгна за Голд. Идеята действително е налудничава, но… Вероятно Джаян и Джини ще могат да се грижат сами за себе си… Взех Мерил, защото Председателя се готвеше да ме качи на някоя летяща шушулка. Но в замяна той пък ми натресе Гавинг. С това чашата преля!
	— Гавинг не е по-лош от другите хлапета, които съм учил. Много е любознателен, непрекъснато задава въпроси…
	— Не е там работата — въздъхна Клейв. — Той просто е твърде млад, брадата му едва набожда. Няма сериозни провинения, ако изключим участието му в онзи злополучен лов, довел до отнасянето на глупака Лейтън… Все едно. Алфин, някои членове на тази експедиция са опасни за останалите…
	— Ти знаеш най-добре.
	— А ти как би се оправил?
	Алфин се усмихна — нещо, което му се случваше много рядко. Отговорът му дойде с известно закъснение:
	— Рано или късно Мерил ще се пребие… Но Глори ще се подхлъзне в най-неподходящия момент и ще убие някой друг. С това лесно ще се справиш… Достатъчно е да я побутнеш колкото да излезе от равновесие, а след това да я върнеш у дома по бързия начин… Там горе, където притеглянето е по-слабо.
	— И на мен ми хрумна подобна мисъл. Но ти също си _заплаха_ за нас, Алфин. Защото в душата ти се таи омраза. Проблемите ни и без това не са малко, за да пазим гърбовете си и от теб… Предупреждавам те, че ще те върна у дома по бързия начин още при първия проблем, който се опиташ да създадеш!
	Алфин пребледня.
	— Направи го — промърмори той. — Но не забравяй да се отървеш от Глори, преди да е бутнала някой от ствола. И Джиован ще ти каже същото…
	— Не ме учи какво да правя — отвърна Клейв, помълча малко и добави: — И едно последно нещо… Ти превръщаш твърде голяма част от енергията си в злоба. Запази я. Вероятно ще имаш нужда от нея… А сега тръгвай.
	Алфин поднови изкачването, Клейв го последва.


>	Глава трета
>	Стволът

	Денят настъпи бавно и също така бавно си отиде. Развидели се отново, експедицията продължаваше изкачването. Мъжете свалиха туниките и ги сгънаха в раниците си, малко по-късно същото сториха и жените. Клейв час по час хвърляше похотливи погледи към Джаян и Джини. Гавинг не искаше да се зазяпва, но гледката беше твърде изкусителна и пречеше на катеренето.
	Джаян и Джини бяха двадесетгодишни близначки, еднакви като две капки вода, с бледа кожа и тъмна коса, миловидни овални лица и хубави твърди гърди. Повечето от членовете на племето ги вземаха за глупачки, вероятно защото не бяха много приказливи. Гавинг обаче не мислеше така. Държаха се рационално и практично. В момента например Джини се катереше редом с Клейв, докато Джаян беше далеч назад и подкрепяше изоставащата Мерил.
	Отстъпил водачеството на Клейв, Джиован се катереше упорито и равномерно, а от устата му се сипеха проклятия: срещу вятъра, срещу кората на ствола, срещу отдавна липсващия крайник… И Алфин може да е водач, помисли си Гавинг. Но кой знае защо той непрекъснато спираше и гледаше надолу.
	Раменете и краката на Гавинг пламтяха от умора. Прекалено често правеше грешки, котките му коварно се плъзгаха.
	Всеки прави грешки, когато е уморен. Гавинг видя как Глори се подхлъзна, падна и започна да се свлича. Задържа се за един ръб на кората два-три метра по-надолу, с цената на огромни усилия. Отчаяно притисната към ствола, тя безпомощно наблюдаваше приближаването на Гавинг.
	Беше почти парализирана от страх.
	— Хайде, тръгвай — промърмори Гавинг. — Аз ще съм зад теб и ще те хвана, ако случайно се подхлъзнеш отново.
	Тя погледна надолу, кимна и трескаво запълзя. Движенията й бяха неравномерни и някак конвулсивни, хабящи твърде много енергия. Гавинг забави темпото.
	Глори скоро се подхлъзна отново. Гавинг се вкопчи в кората, протегна ръце и притисна хълбоците й към дървото. Залепена за ствола, тя дишаше тежко. След секунди набра сили и отново запълзя нагоре.
	— Някой да е жаден? — извика Клейв и се обърна назад да огледа подчинените си.
	Отговорът беше твърде очевиден. Разбира се, че бяха жадни.
	— Завийте на изток — подхвърли Клейв. — Там ще намерим нещо за пиене.


	Постоянно течащата вода беше издълбала канал по източната страна на ствола. Широк петдесетина метра и почти сух. Тук облаци минаваха рядко, влагата от тях кондензираше по кората, а вятъра и Кориолисовите сили я превръщаха в няколко жалки вадички, стичащи се надолу, към източния край на Туфата Куин.
	— Внимавайте — обади се Клейв. — Много е хлъзгаво, вероятно ще се наложи да забиваме клинове.
	— Насам! — извика високо над главите им Образования.
	Групата предпазливо се насочи към него. Огромен къс скала се беше забил в дървото, вероятно преди стотици или хиляди години. Стволът го беше погълнал до половината. По този начин се беше образувало нещо като удобна платформа, край която потокът се разделяше на две. Клейв започна да забива клинове и когато Мерил и Джаян най-сетне се присъединиха към групата, между тях вече се бяха проточили удобни обезопасителни въжета.
	Мерил се просна по очи, гърдите й напрегнато се вдигаха и отпускаха. Джаян й донесе вода.
	Глори лежеше на скалата със затворени очи. По едно време се надигна и запълзя към дясното разклонение на потока. Там спря и се извърна към Клейв:
	— Има ли някакви ограничения?
	— В смисъл?
	— Колко можем да пием. Тази вода отива в…
	Клейв се изсмя и изведнъж заприлича на Председателя, по време на Празника на полугодието.
	— Пийте колкото искате! — извика той. — Къпете се, пръскайте се до насита! Кой може да ни спре? Нямаше да сме тук, ако племето Куин се грижеше както трябва за своята вода!
	После извади от раницата си единствената тенджера на експедицията и започна да облива всички около себе си: Мерил, която нададе радостни викове; Джиован, който заломоти неразбрано от изненада; Джаян и Джини, които се приближиха към него със заплашително огънче в очите.
	— Не смея да се боря на тази коварна издатина — предупреди ги той и отпусна ръце. Близначките го нападнаха едновременно, търкулнаха го в потока и увиснаха на ръцете и краката му, за да не отлети настрана:


	Изкачваха се спираловидно. Според Клейв целта им беше не само да вървят нагоре, но и да изследват околността. Гавинг слушаше монотонните ругатни на Джиован, докато накрая вятърът ги заглуши.
	Хвърли в устата си шепа зелен памук. Клончето в раницата му вече беше почти голо. Далеч на хоризонта тъмнееха облаци, около тях се забелязваха десетина точици, които вероятно бяха езерца. Но бяха далеч, на стотици километри от тях. Беше му ясно, че по времето за сън всички щяха да изпитват осезателен глад…
	Прекоси един белег в кората — цепнатина, която проникваше и в самото дърво. Приличаше на стара рана, която кората се опитва да излекува.
	— Спрете! — извика изведнъж Образования. — Останете на място.
	— Какво има? — попита Клейв.
	— Маркировка на Племето Куин!
	Без помощта на Образования, Гавинг никога не би разбрал, че тук е написано нещо. Текст беше виждал само един-два пъти в живота си, а и онези букви не бяха с размер от три-четири метра. Маркировката се състоеше по-скоро от символи, отколкото от ясен текст. Виждаше се комбинацията DQ, с орнаментална завъртулка през буквата D.
	— Ще трябва да я поиздълбаем, тъй като не се вижда — каза Образования. — Би трябвало по-често да отскачаме насам.
	Очите на Клейв пробягаха по лицата на хората:
	— Гавинг, Алфин, Джини, започвайте да копаете. Образовани, ти ще ръководиш. Издълбайте само буквата Q, другата я оставете. Останалите мога да почиват.
	— И мен ме бива за тази работа — обади се Мерил.
	— Кажи ми го утре — отвърна Клейв, пристъпи към нея и я потупа по рамото: — Ако изобщо си в състояние да помръднеш схванатите си крайници…
	Посочените се заловиха за работа. Дълбаеха кората с остриетата на харпуните си. Образования се движеше между тях. Буквата Q постепенно започна да се оформя. Гавинг изчака приближаването на Образования и попита:
	— Защо тези букви са толкова големи? Едва могат да се прочетат.
	— Не са предназначени за нас — отвърна Образования. — Направени са така, че да се четат поне от километър разстояние.
	— От кого? — намеси се в разговора Алфин. — От някой, който пада в небето, или от птиците-саби?
	Образования се усмихна и отмина. Алфин изруга зад гърба му и пристъпи към Гавинг:
	— Този луд ли е?
	— Може би. Но ако продължаваш да копаеш плитко и не се изравниш с браздата на Джини, знакът ще изглежда глупаво дори за птиците-саби…
	— Казва половината от нещата и те оставя с пръст в уста! — оплака се Алфин — Винаги постъпва така.
	Постепенно знакът на племето се очерта: дълбок и ясен. Вятърът духаше право върху тях и Гавинг почувства познатата болка в ушите си. Започна да преглъща и се разрови в спомените си. Те се появиха заедно с очакваното пропукване в ушите: за пръв път болката го връхлетя няколко дни след преминаването на Голд, в нощта преди първата му алергична криза.
	Напоследък той почти не се сещаше за онази агонизираща болка в очите и носа. Той просто живееше с нея. Но никога не си представяше как ще се събуди на склона на дървото. Представяше си как се катери сляп…
	Това го отвлече за малко, докато едно дебело въже с цвета на дървото се надигна от кората и се уви около кръста на Глори.
	Глори изпищя. Гавинг я видя да се притиска към кората, като че ли не искаше да види какво става с нея. Въжето я дърпаше настрани, надалеч от него. Бръкна в раницата и измъкна харпуна си. Заобиколи пълзешком Глори и се насочи към живото въже.
	Изгубила опора, Глори отново изпищя. Сега само живото въже я задържаше да не падне. Гавинг не посмя да го промуши. Насочи се към началото му, докато то продължаваше да се увива около тялото на жената.
	В дървото имаше дупка. В полумрака се виждаше удебелението на живото въже, украсено с едно немигащо око. Гавинг замахна. Клепачът трескаво се затвори, пипалото потръпна. Усети удара на харпуна с цялото си рамо.
	От огромната уста излетя грозен писък. Живото въже се разтърси и направи опит да отхвърли Глори встрани. Тя сама се спаси — оказа се, че е забила собствения си харпун в кафявото въже и се държеше здраво, с двете си ръце. Въжето се изви и се опита да нападне Гавинг.
	Устата беше пълна с остри, триъгълни зъби. Гавинг измъкна харпуна си със завъртане, като че ли беше тренирал това цял живот. Насочи острието под зъбите, целта му беше гърлото. Устата се затвори с щракане, харпунът се блъсна в зъбите. Замахна отново към окото.
	В мрачната дупка нещо потрепна. Устата се разтвори невероятно широко, после от дупката излетя някаква черна маса. Гавинг едва успя да отскочи встрани и да избегне сблъсъка, който щеше да го размаже. Звяр с размерите на колиба излетя в небето. Имаше три къси, дебели крака, съоръжени с огромни извити нокти. Късите крила се разпериха, единият крак се изви към него, но не успя да го стигне. Гавинг с изненада забеляза, че въжето всъщност представляваше част от носа на животното.
	Помисли, че звярът иска да избяга. Но на десетина метра от бърлогата, той се обърна с изненадваща бързина. Гавинг насочи харпуна си напред и се притисна към кората на дървото.
	Бясно размахало крила, животното правеше напразни опити да се отдалечи. Появи се атакуващия екип, в пълен състав. Въжета полетяха към тялото на Глори и дългия нос на звяра. Клейв издаваше заповеди на висок глас, едновременно с това дърпаше здраво, хванал едно въже заедно с Джини и Образования. Успяха да завъртят звяра така, че краката щръкнаха извън дървото. После го придърпаха и насочиха харпуни в главата му.
	Гавинг замахна и започна да нанася силни удари. Усещаше как костите се трошат под острието, което бързо потъна в червено-сивия мозък. Така и не разбра кога животното спря да мърда. Дойде на себе си от веселото подвикване на Клейв:
	— Гавинг, ти и Глори отговаряте за вечерята. Вие убихте звяра, вие ще го изчистите.


	„Вие го убихте, вие ще го изчистите“… Една похвала, от която лесно може да се измъкне. Достатъчно беше да признае, че плячката го е наранила…
	Джаян и Джини проникнаха в леговището на звяра и се заеха да правят огнище. Работеха бързо, умело, почти без думи, сякаш четяха мислите си. Другите останаха отвън и започнаха да къртят отломки от кората, за да запалят огъня. С помощта на въжетата и куките Гавинг и Глори придърпаха трупа на звяра пред входа на пещерата и се заловиха за работа.
	Към тях се приближи Образования и предложи помощта си. Строго погледнато, той нямаше право на това, но беше изпълнен с желание, а и Глори беше изморена. Работеха бавно, оглеждайки любопитно странното същество, което убиха.
	Образования отбеляза, че в него има онази особена тристранна симетрия, която се забелязва и в много други организми, обитаващи Мъгливия пръстен. Третото крило, разположено върху задната част на гърба, очевидно служеше за кормило. Докато предният чифт крила бяха двигателни и освен това (както ликуващо отбеляза Образования) служеха за уши. Отворите под всяко от тях се оказаха органи на слуха. Образования ги разряза и им ги показа. Крилата имаха свойството да се свиват като фунии и по този начин усилваха звука.
	Животното беше от вида на ровещите. Крилата му бяха доста малки за продължителни полети. Всичко в Мъгливия пръстен малко или повече разчиташе на криле, но звярът пред очите им очевидно дебнеше плячката си от различни дупки. Дори хоботът му не беше достатъчно силен. Образования започна да търси жилото, което би трябвало да се намира на края му. Оказа се с размер на човешки пръст, забито дълбоко в раницата на Глори. Като го видя, тя почти припадна.
	Отделиха ноктите му за Клейв. Той умееше да ги използва вместо остри краища на куките. Отделиха няколко къса месо, които щяха да сварят веднага. Други, значително по-големи парчета набучиха на пръти, за да ги опушат в дъното на дървената пещера.
	Очите на Гавинг засмъдяха от изтощение. Лицето на Глори беше окъпано в пот.
	— Спираме — промърмори той и постави ръце на раменете й.
	— Работихте достатъчно — кимна и Клейв. — Идете да си почивате, а ние с Алфин ще разфасоваме останалото.


	Нахраниха се до насита, после опънаха въжета пред пещерата. Вътре продължаваха с опушването на месото. От звяра беше останал един почти оголен скелет, с който препречиха входа.
	— Какво е положението, граждани? — подвикна Клейв. — Как се справяме? Има ли ранени и болни?
	— Мен ме боли навсякъде — каза Джиован и се усмихна на последвалите от всички страни подвиквания.
	— Това да ти е болката… Глори, онова чудо успя ли да ти счупи някое ребро?
	— Мисля, че не. Само охлузвания.
	— Ясно — промърмори с лека изненада в гласа Клейв. — Никой не е паднал. Никой не е ранен. Да сме загубили някаква екипировка?
	Настъпи кратка тишина, нарушена от Гавинг:
	— Клейв, какво правиш тук?
	— Ние изследваме ствола, подновяваме маркировките на Племето Куин, а може би ще успеем да се справим и с глада. Днешният улов беше първата правилна стъпка.
	Гавинг беше готов да се откаже от по-нататъшни въпроси, но Алфин беше на друго мнение.
	— Момчето пита какво правиш ТИ тук? — изръмжа той. — Как стана така, че велик ловец като теб е тръгнал да умира с недъгавите?
	Наоколо се разнесе шепот, който обаче не беше реакция на определението „недъгави“.
	— Задай въпроса иначе, уважаеми пазителю на Устата — усмихна се Клейв. — Защо племето си позволи да се лиши _и от тебе_?
	Западният вятър беше поутихнал. Вълма пушек се носеха около дупката с месото. Алфин се насили да каже:
	— Председателя мислеше, че е страшна шега. И никой… никой не се застъпи за мен.
	— Защото никой не те обича.
	Алфин кимна, от устата му излетя въздишка на облекчение.
	— Вярно, никой не ме обича. А сега е твой ред…
	Гавинг се ухили. Клейв беше притиснат до стената и го знаеше.
	— Мейрин не ме обича — въздъхна ловецът. — Защото я замених за две по-хубави жени, които на всичкото отгоре и ме обичат… А Мейрин е дъщеря на Председателя…
	— Има и друго, нали?
	— Ако знаеш повече от мен, продължавай ти — разумно предложи Клейв.
	— Образования ще ме подкрепи. Той знае почти цялата история на племето. Вождът е в беда, когато нещата тръгнат зле и поданиците престанат да са щастливи… Имаше опасност в тази експедиция да бъде включен и самият Учен! Председателя се страхува, това е причина за всичко. Поданиците са гладни, освен това знаят кой може да го смени… Той се страхува от ТЕБ, Клейв!
	— Образовани?
	— Учения знае какво прави.
	— Той обвини за всичко теб! — извика Алфин — Чух го с ушите си!
	— Знам — въздъхна Образования. — Има причини за това… — Усети напрежението у околните и се усмихна: — Не, сушата не е причинена от мен… Заобиколихме Голд и бяхме изхвърлени прекалено близо до Вой… Там, където Мъгливия пръстен изтънява. Това е гравитационен ефект…
	— Хиляди благодарности за обясненията — подхвърли иронично Клейв. Гавинг изпита нещо средно между раздразнение и облекчение. Вероятно защото си даде сметка, че и останалите не разбраха нищо от несвързаните приказки на Образования… — Има ли нещо друго, което трябва да изясняваме?
	Гласът на Гавинг прозвуча в настъпилата тишина:
	— Как можем да причиним наводнение?
	Чуха се смехове.
	— Образовани? — попита Клейв.
	— Зарежи тази работа.
	— Това би решило проблемите на всички. Дори и на Председателя.
	— Глупости!… Наводнения стават, когато езерце се блъсне някъде около средата на стеблото. Тогава руква много вода, гравитацията я тегли надолу. Обикновено ловните експедиции ни предупреждават навреме и всички се изнасяме по клоните, далеч от ствола. Помните последното голямо наводнение, беше преди десет години… Повечето от нас оцеляха, но водата отнесе колиби, клетките с пуйките и по-голямата част от реколтата. Мина цяла година, преди да хванем някоя пуйка. — И все пак бих искал да стане още едно наводнение — подхвърли Образования. — Истината ви казвам… Учения мисли, че цялото дърво е… Всъщност, това няма значение. Но улавянето на езерце е невъзможно. Просто защото се намираме твърде навътре в зоната на газовия тор…
	— Ето го там — каза Гавинг и посочи на изток към точка с метален цвят, заобиколена от розови въртопи облаци. — Мисля, че се е уголемило.
	— Е, и какво от това? Може да дойде, а може и да не дойде. Дори ако доплува до тук, какво ще направиш, ще хвърляш въжета и куки? Зарежи тази работа. Просто я зарежи.
	— Стига — каза Клейв. — Месото сигурно е готово. Да изкараме пушека и да влизаме…


	Гавинг се събуди посред нощ. Не можа да разбере къде се намира.
	Остана с впечатлението, че някой около него стене, но сега не чу нищо. Сред воя на вятъра се долавяше единствено дишането на спящите. Телата им излъчваха топлина, въздухът тежеше от миризмата на пушек и пот. Изпитваше болки навсякъде, сякаш някой го беше смазал от бой.
	Наблизо се разнесе приглушен женски глас:
	— И ти ли си буден?
	— Да — отвърна мъжки. — Остави ме да спя…
	Алфин?
	Настъпи тишина. Главата на Гавинг се проясни. След изхвърлянето на костите, в пещерата се отвори достатъчно място за деветте изтощени катерачи. В момента отпадъците положително вече са достигнали Туфата Куин и хранят дървото.
	Лежаха плътно притиснати един до друг. Гавинг нямаше как да не чуе тихия шепот на Алфин:
	— Не мога да спя. Всичко ме боли.
	— И мен — отвърна Глори.
	— Чу ли стоновете?
	— Клейв и Джаян… Предполагам, че не са стенели от болка.
	— Завеждам им… А ти защо разговаряш с мен, Глори?
	— Мисля, че можем да бъдем приятели.
	— Само _не се катери_ близо до мен, става ли?
	— Добре.
	— Страх ме е, да не ме бутнеш.
	— А теб не те ли е страх, че сме толкова нависоко?
	— Не.
	— Мен ме е страх.
	Настъпи пауза.
	— Страхувам се да не падна… — промърмори след известно време Алфин. — Трябва да съм луд да не се страхувам.
	Известно време цареше мълчание. Гавинг потъна в болката, която разкъсваше мускулите и ставите му. С раздразнение си помисли, че няма да го оставят да заспи. Алфин се обади отново, точно когато се унасяше:
	— Председателя знаеше…
	— Какво?
	— Знаеше, че се страхувам от падане и точно по тази причина ме изпращаше на лов под клона. Там, където не можеш да се уловиш за нищо стабилно, преди да хвърлиш харпуна… Все пак мисля, че сме квит.
	— Как така? — попита Глори.
	„Вероятно и председателя мисли така“, рече си Гавинг.
	— Няма значение. Ще легнеш ли с мен, Глори?
	— Не, Алфин — напрегнато прошепна жената. — Не сме сами…
	— Имаше ли любовник, там долу в туфата?
	— Не.
	— Повечето от нас нямат. Никой не възрази на тази гадна измислица на Председателя.
	Глори отвърна с колебливо мълчание.
	— Все пак не мога — въздъхна в крайна сметка тя. — Поне не тук…
	— Клейв! — изведнъж повиши глас Алфин. — Трябваше да вземем някоя масажистка!
	— Аз си имам, при това две — отвърна в тъмнината Клейв.
	— Фураж за дървото — промърмори беззлобно и развеселено Алфин, после настъпи тишина.


>	Глава четвърта
>	Щураци и ветрилна гъба

	На сутринта всички бяха повече или по-малко зле. Алфин направи опит да се раздвижи, но се сви на две и притисна длани в лицето си. Мерил беше бледа като платно. Раздвижи китките си и се изправи на ръце. Джаян и Джини се разтриваха с мрачни физиономии. Джиован изненадано установи, че не може да помръдне и хвърли поглед към Клейв.
	В широко отворените очи на Глори се четеше паника. Гавинг я потупа по рамото и се намръщи от пронизалата го агонизираща болка.
	— Всички сме като болни — промърмори той. — Няма от какво да се тревожиш… Никой няма да бъде изоставен.
	— Не мислех за това — прошепна тя, но в очите й се долови облекчение. — Предполагах, че само аз изпитвам болки… Това е нормално, нали?
	— Разбира се. Но нищо ти няма, всички сме така.
	— Благодаря за грижите вчера — усмихна се насила тя. — Много благодаря. Обещавам, че занапред ще се справям по-добре…
	Образования заговори, като се мъчеше да не мърда.
	— Ще се оправим. Колкото по-високо се изкачваме, толкова по-леки ще ставаме. Не след дълго ще се реем като прашинки в небето…
	Клейв се изправи и внимателно закуцука между хората си. Всички бяха будни, но не можеха дори да помръднат. Завист парна душата на Гавинг. Този тип очевидно не изпитва болка!
	— Време за закуска — обяви водачът на експедицията, избрал един добре опушен къс месо, по който личаха дупките от харпун. — Нахранете се добре. Когато са в стомаха, припасите се носят лесно…
	— А и вчера изразходвахме доста енергия — подхвърли Образования, след което се надигна и с цената на огромни усилия закуцука към Клейв. Протегна ръка и задърпа парче месо от ребрата на звяра, дължината му беше почти метър. Гавинг стори същото. Месото издаваше особена миризма, сякаш беше гранясало. Трябва да се свиква, рече си Гавинг. Още повече, че от това зависи живота ни…
	Захапал огромен къс месо, Клейв се намести между тях. Подаде храна и на Мерил, после се заслуша в думите на Джиован, който плачливо описваше симптомите на болките си. След това го прекъсна:
	— Всичко това означава, че започваш да идваш на себе си. Подаде му една сочна мръвка и добави: — А сега яж…
	Отряза две парчета за Джаян и Джини, после се зае да масажира раменете и бедрата им. Те потрепваха и стенеха.
	Накрая, когато всички се нахраниха, Клейв се надигна и огледа групата си.
	— Ще вървим на изток — обяви той. — Надявам се, че най-много след половин ден ще намерим вода. Тук тъй и тъй няма достатъчно място, затова трябва да се махаме. Вдигайте се, граждани. Налага се да „нахраним дървото“ на открито, а дали наистина ще го нахраним, зависи от вятъра и течението. Алфин, ти ще водиш.
	Алфин тръгна нагоре по спирала, движеше се в посока, обратна на часовниковата стрелка. Гавинг усети как болките намаляват. Отбеляза, че Алфин изобщо не поглежда надолу. Същевременно пет пари не даваше за тези, които вървяха след него.
	Самият Гавинг нямаше подобни скрупули и погледна надолу. И с изненада установи колко много път бяха изминали. Туфата Куин се беше превърнала в далечно петно, не по-голямо от човешка длан.
	Спряха само веднъж, за да почистят буквата Q в поредното обозначение. Когато тръгнаха пак, слънцето висеше над хоризонта на изток. А когато най-сетне стигнаха един гладък като стъкло участък от ствола, то вече се приближаваше до Вой.
	Бистро поточе ромолеше надолу. Този път естествена козирка липсваше. Деветимата жадни пътешественици забиха клиновете си в дървото и се укрепиха с въжетата. Така получиха възможност да пият до насита, да се измият и да почистят туниките си.
	Клейв каза нещо на Алфин. От мястото си над тях Гавинг не чу отговора на пазача. Виждаше само какво прави.


	— А ако откажа?
	— Тогава няма да го направиш и толкоз — сви рамене Клейв и посочи нагоре, към останалите: — Погледни ги. Не съм ги избирал аз. Какво мога да сторя, ако някой от членовете на експедицията излезе страхливец? Приемам го и толкоз… Но трябва да знам.
	Алфин побеля от гняв. Изпитвайки подобни чувства, хората обикновено се зачервяваха, но пазачът беше бял като платно. Изразът „побелял от гняв“ беше странен, тъй като белотата означава страх. Това бе научил преди години Клейв. Уплашеният човек може да стигне дори до убийство… Ръцете на Алфин здраво стискаха въжето, харпунът на Клейв висеше от рамото му, прекалено лесен за достъп.
	— Трябва да знам — повтори той. — Не мога да ти поверя водачеството, ако не поглеждаш надолу, за да видиш как вървят останалите. Разбираш ли? В противен случай трябва да те сложа на друго място, безопасно за останалите… Най-вероятно на опашката. Тогава, дори да се вцепениш от страх, че никой няма да…
	— Добре — прекъсна го Алфин и бръкна в торбата си. Извади клин и го зачука с камък до този, на който висеше.
	— Пробвай го добре — посъветва го Клейв. — Трябва да си сигурен, че можеш да разчиташ на него, защото от това зависи живота ти.
	Вторият клин беше забит по-дълбоко от първия. Алфин върза свободния край на въжето си към двата клина, след това направи още един възел.
	— Ако го направя, ще ми повярваш ли?
	— Твоя воля, но аз трябва _да знам_.


	Алфин скочи право напред, повличайки въжето след себе си. Нададе грозен вик и скри лице между дланите си.
	Падаше бавно. _Всички сме станали по-леки_, рече си Гавинг. Наистина е така. _Въобразявах си, че започвам да се оправям, но всъщност всичко се дължи на по-малкото тегло…_ Алфин продължаваше да пада, но вече беше открил лицето си. От усилията да се завърти, ръцете му се размахваха лудешки. Гавинг забеляза, че ръката на Клейв е върху клиновете, които придържат въжето на пазача. То рязко се изпъна и дръпна Алфин към дървото.
	Гавинг наблюдаваше изкачването с напрегнат интерес. Алфин подскачаше с изпънати крайници, сякаш се опитваше да полети. Падаше бавно и сякаш щеше да успее. Но сега гравитацията действаше срещу него и го теглеше отново надолу към дървото.
	— Това прилича на детска игра — обади се Джаян.
	— Тогава защо не опиташ и ти? — засече я Джини.
	Алфин се задоволи с този скок. Скоро се озова обратно при Клейв и двамата заедно се закатериха към останалите.
	— Може ли и ние да се пробваме? — извика Джини.
	Алфин й хвърли поглед, остър като харпун.
	— Не, време е да тръгваме — поклати глава Клейв. — Хайде, взимайте багажа.
	Водеше отново Алфин. Гавинг с учудване установи, че той често се спира и спокойно поглежда назад.
	По време на вчерашната битка Алфин се беше нахвърлил върху хобота-нос като побеснял викинг, влуден от миризмата на кръвта. Трудно беше да се повярва, че го е страх от Клейв, от височини, от каквото и да е.


	Слънцето завърши обиколката си в небето, скри се зад Вой и отново се насочи към зенита си. Едва тогава експедицията се добра до поредния завет. Тук изгладеното от водата дърво беше меко, достатъчно меко, за да могат да преминат с по един клин във всяка ръка. Забиваш, измъкваш, после отново забиваш… Променяха посоката на движението си, за да избегнат множеството птици, струпали се по дървото. Бяха с ярки алени опашки, останалата част от перата им беше сиво-кафява и се сливаше с цвета на дървото.
	Стигнаха до поточето и установиха, че е по-малко от предишното, но все пак достатъчно. Нахвърлиха се на водата с огромна наслада, оставиха я да се стича в устата и по лицата им. Клейв извади парче пушено месо и Гавинг изведнъж изпита вълчи глад.
	Образования мълчаливо се хранеше, очите му не се откъсваха от птиците. После изведнъж се разсмя.
	— Вижте, те са в период на брачни танци…
	— Какво от това?
	— Ей сега ще разберете…
	След малко Гавинг разбра, а също и останалите, ако можеше да се съди по гръмогласния смях на Клейв и кикотенето на Джаян и Джини. Сиво-кафяв мъжкар се доближи до една женска и рязко разпери подобните си на наметало крила. Под сивото блесна яркожълто, сред което стърчеше дълга червеникава тръба.
	— На времето слушах за тези птици от Учения — усмихна се Образования. — Щураци… С какво ли се хранят?
	— Има ли някакво значение? — попита Алфин.
	— Може би не.
	Образования стана и се отправи нагоре към птиците. Те излетяха, след това се върнаха и пикираха към него, издавайки гневни крясъци. Но той не им обърна внимание, огледа мястото и се върна.
	— Е? — попита Алфин.
	— Дървото е цялото в дупки, като решето. Вътре е пълно с насекоми. Именно те са храната на птиците…
	— А ти помисли, че дървото загива, а? — подразни го Алфин.
	— Бих искал да вярвам, че не е така — поклати глава Образования, а Алфин само изсумтя.
	Отново се насочиха по спирала към западната страна. Слънцето се скри под Вой и започна да се издига отново. Вятърът вече не беше толкова силен, но и пътешествениците бяха изморени. Почивките им върху издатините на кората зачестиха, почти не говореха помежду си.
	По време на една от тези почивки Мерил извика:
	— Джини! Нещо ме хвана!
	Щипци колкото юмрука на Клейв се бяха вкопчили в полупразната й раница. Тя скочи на крака и рязко я дръпна. От цепнатината в кората изскочи същество, покрито с твърди кафяви плочки. Муцуната му представляваше квадратна броня с едно-единствено дълбоко потънало навътре око. Тялото назад като че ли беше меко.
	Джаян замахна и нанесе силен удар там, където тялото потъваше в кората. Животното беше разсечено на две, но упорито продължаваше да стиска торбата на Мерил. Джаян пъхна харпуна си между щипците, успя да ги разтвори, а после сръчно натика мъртвото зверче в торбата си.
	Не след дълго отново откриха вода. Клейв напълни малкия чайник и свари улова. За всеки имаше по една хапка.


	Наблъскаха се в широка пукнатина, вероятно издълбана от мълния. Закрепиха се с въжетата. Всеки лежеше до краката на съседа си. Заспаха дълбоко, съсипани от четиридневното катерене.
	Събудиха се и хапнаха от пушеното месо.
	— Да потърсим още някое от тези черупчести животинки — предложи Клейв. — Това не беше лошо.
	Никой не чакаше втора покана. Винаги е така, когато става въпрос за сигурен подслон, близо до вода, помисли си Гавинг.
	Този път водачеството пое Джиован. След половин ден преход в посока, обратна на часовниковата стрелка, откриха нов завет. И тук дървото беше меко и надупчено като сито, щураците отново гъмжаха под тях. Джиован забеляза несигурните стъпки на Алфин и Глори в подветрените зони и им подвикна да внимават. Алфин го възнагради с един особено злобен поглед.
	Работата беше там, че Алфин забиваше клиновете си много по-внимателно от останалите. Докато при Глори беше обратното и тя губеше време в постоянните си подхлъзвания…
	Закрепиха се до ручея, утолиха жаждата си и се измиха.
	Алфин обърна внимание на сивите буци, които стърчаха от кората над главите им от двете страни на поточето. Стана и започна да се катери към тях, забивайки клиновете внимателно и едновременно с това бързо. Върна се с ветрилна гъба, сивкава, с червена периферия. Беше голяма колкото половината му раница.
	— Може би става за ядене — рече той.
	— Тогава защо не я опиташ? — попита го Клейв.
	— Не искам — отвърна Алфин и понечи да изхвърли гъбата, но Мерил го спря.
	— Нали търсим начин да спасим племето от глад? — попита тя, след което отчупи едно голямо сиво-червено парче от края и го налапа. — Нищо особено, но става… Учения сигурно би я харесал. Няма нужда да се дъвче… — Протегна ръка и си отчупи ново парче.
	Алфин лапна късче от сиво-бялата сърцевина, погълна го сякаш беше отрова, после кимна:
	— Не е лошо.
	Клейв спря останалите доброволци. Изкачи се нагоре и набра няколко ветрилни гъби. Натика ги в раницата си, една остана да стърчи като чадър с размери метър на метър…
	Слънцето се издигаше на изток. Намираше се точно под Вой — проблясваше долу, под ствола и зеленината, опасваща Туфата Куин. Западният вятър се беше превърнал в нежен бриз. До слуха на Гавинг изведнъж долетя викът на Мерил:
	— Че на кого са му потрябвали крака?
	Беше увиснала на една ръка от клина, забит в кората на дървото.
	— Мерил, добре ли си? — изкрещя Гавинг.
	— Чувствам се _отлично_! — отвърна тя и пръстите й се разтвориха. Започна да пада, лека като перце. Лесно се улови за следващия клин. — Образования е прав, ние можем _да летим_!
	Гавинг запълзя натам. Джини вече беше под Мерил и забиваше нов клин. Към тях се присъедини и Джаян с готово въже в ръка. С общи усилия издърпаха Мерил обратно към дървото.
	Тя не оказа съпротива, на лицето й грееше тържествуваща усмивка.
	— Защо живеем в туфата, Гавинг? — изграчи тя. — Тук има храна и вода, краката са напълно излишни. Нека останем. Ще си изкопаем свои дупки, вместо да се крием в хралупите на животните. Имаме месо от онзи звяр с хобота, имаме и тези черупчести животинки и ветрилните гъби. До гуша ми дойде от сладката зеленина! Кой е луд да се върне там долу, където трябва да върви с краката си?!
	С тази гъба трябва да се внимава, помисли си Гавинг, докато забиваше клинове в кората. Джиован правеше същото от другата страна на Мерил. Но къде изчезна Клейв?
	Вдигна глава и видя водача на експедицията високо горе на ствола. До него висеше Алфин, двамата ожесточено спореха.
	— Хайде, тръгваме! — извика Мерил, после учудено добави: — Хей, какво правите? — Гавинг и Джиован мълчаливо я привързваха към кората. — Слушайте, имам чудесна идея. Намерихме каквото ни трябва, дайте да се връщаме у дома… Ще убием още един звяр с хобот и ще засадим туфата с ветрилни гъби. А част от племето спокойно може да се засели тук… — Забеляза Клейв и Алфин, които се спускаха по ствола: — Клейв, как ме виждаш като Председател?
	— Ще бъдеш страхотна — отвърна водачът, после огледа членовете на експедицията и добави: — За известно време ще останем тук. Моля всички да се вържат. И никакви опити за летене!
	— Не бях сънувала, че мога да се чувствам толкова добре! — усмихнато рече Мерил. — Родителите ми не ме обичаха и просто чакаха да умра. Но не дочакаха да ме пъхнат в устата на дървото. По едно време бях решила сама да си отида… Сега съм щастлива, че не го сторих. Понякога ми се струваше, че съм нещо като пример, от който се нуждаят хората за да бъдат щастливи. Защото имат крака… — Извърна се към Джиован и шепнешком добави: — Дори само един крак… — После отново повиши глас: — Крака! За какво са ни крака?
	— Докога трябва да търпим това? — изръмжа Джиован, обръщайки се към Клейв.
	— Не се налага да търпиш нищо — успокои го водачът. — Тръгвай с Образования, намерете подходящо място за спане.
	— Какво по-точно? — огледа се Джиован.
	— Пещера, пукнатина в кората, издатина… Всичко ще влезе в работа, крайно време е да престанем да висим тук като месо за опушване.
	— И аз отивам — каза Алфин.
	— Ти ще останеш.
	— Не се отнасяй с мен като с дете, Клейв! Хапнах съвсем мъничко от сърцевината на проклетата гъба, чувствам се добре!
	— Така се чувства и Мерил.
	— Какво?
	— Няма значение. Кисел си, това не е лошо… Мерил се чувства добре, но…
	— Алфин, на теб дължа всичко! — прекъсна ги Мерил с лъчезарна усмивка на уста. Гавинг с учудване установи, че тази жена е станала дори красива. — Благодаря ти, че се съгласи да ме включат в експедицията… — Прозя се, промърмори едно „Колко ми се спи“ и потъна в мъртвешки сън.
	Видял въпросителните погледи на околните, Алфин въздъхна и неохотно започна:
	— Аз… Е, добре, реших да обърна внимание на Председателя… Да изпратиш жена без крака нагоре по ствола си е истинска лудост! Клейв, аз _наистина_ се чувствам добре. Буден. Гладен. Бих опитал още малко.
	Клейв извади едно ветрило от торбата си. Откъсна няколко алени ресни, след това подаде на Алфин голямо колкото длан парче от бялата вътрешност. Алфин го прие без да трепне и започна да яде с такова театрално задоволство, че Клейв се захили. Откъсна останалите червени ресни и да ги сложи отделно в торбата.
	Появиха се Джиован и Образования. Бяха открили още една маркировка DQ, обрасла с гъби.
	— Заразени са — рече Образования. — Ще трябва да ги изгорим.
	— Ами ако огънят се разрасне? — погледна го изпитателно Клейв. — Тук няма никаква вода… Всъщност, нека идем да хвърлим едно око… Джаян, Джини, останете при Мерил. Ако се събуди, една от вас да дойде да ме повика.
	Изследваха обраслото място с безкрайно внимание. Очевидно изскубването на цялата тази сива козина щеше да е трудна задача. Клейв измъкна парче плат и го запали. То гореше бавно.
	— Нека да пробваме. Изпразнете няколко торби и бъдете готови за гасене…
	Обраслото с гъби място гореше бавно. На тази височина западният вятър не беше така силен, пушекът очевидно оставаше в „козината“ на гъбите и по този начин задушаваше огъня. Гъбите просто тлееха. Вонята беше толкова противна, че пътешествениците бяха принудени да се отдръпнат.
	Димът се разнасяше. Гавинг се приближи и забеляза, че по-голямата част от гъбите бяха изчезнали. На мястото им се виждаха черни въглени, а буквата Q зееше отчетливо, дълбока цели два метра.
	Клейв си направи факла от парче кора и изгори последните остатъци от гъбите.
	— Ще почистим ямата и ще спим тук — обяви той. — Гавинг, Джини, идете за Мерил.
	Мерил се събуди почти веднага — щастлива, бодра и пълна с планове. Наложи се да я залъгват през цялото време, докато се движеха по кората. Очакваха всичко и бяха доволни, когато най-сетне я положиха да легне в дъното на маркировката Q.
	И те се настаниха в буквата.


	Мерил заспа като бебе, но останалите се въртяха неспокойно, започваха и спираха несвързани разговори. По едно време Клейв попита:
	— Джиован, как си?
	— Какво имаш предвид?
	— Имам предвид цялото пътешествие. Как се чувстваш?
	— Гладен съм — изръмжа Джиован. — Имам и болки, но с тях съм свикнал. Мога да се катеря. Може би питаш как сме _всички_, а? Отговор на този въпрос няма да получим преди да се върнем у дома. Ето, погледни Мерил… В момента явно не е на себе си, никой не знае дали ще се оправи…
	— Нима предлагаш да останем тук? — погледна го изненадано Клейв.
	— Не, това би било чиста лудост. По-добре да се връщаме. Ще убием нещо и ще го опушим, ще наберем още ветрилни гъби и ще се приберем в къщи. Ще бъдем герои, както всяка ловна експедиция, която се връща у дома с месо… Няма смисъл да ти казвам, че съм готов за това. До гуша ми е дошло да съм един от инвалидите. На времето бях сред хората, които _изхранваха_ племето… А ако се окаже, че ветрилните гъби могат да растат в туфата…
	Вече цялата група слушаше и Клейв очевидно си даваше сметка за това.
	— Има опасност от рязко влошаване на състоянието на Мерил — предпазливо подхвърли той.
	— Тя е много добре.
	— О, нека изчакаме разсейването на наркозата… Пък после може и аз да опитам — ухили се Клейв.
	Надяваше се разговорът да спре дотук. Но такъв шанс не съществуваше, тъй като и Алфин слушаше.
	— Какво ще кажеш за връщането у дома? — обърна се към Клейв. — Открихме това, за което бяхме тръгнали.
	— Не мисля така. Със сигурност не сме почистили всички маркировки на племето… Нали така, Образовани?
	— Те са навсякъде по стеблото.
	— Тогава нека стигнем поне до средата. Вече знаем, че можем да се изхранваме. Кой знае още какво можем да открием? Онова с хобота имаше отличен вкус, но второ така и не намерихме… Вероятно не можем да го отглеждаме в туфата. На връщане можем да наберем ветрилни гъби. Какво друго? Все още не знаем дали щураците стават за ядене… Бихме могли да опитаме отглеждането и на онези зверчета с черупките…
	— Тях можем да ги отглеждаме точно над туфата — отвърна разпалено Образования. — Сигурно ще се получи. Но аз искам да продължа. Интересно е да се знае състоянието ни, когато не действа никаква сила на привличане.
	— Вече знаем какво би казала Мерил. Някой нещо да добави?
	Алфин изсумтя. Никой не се обади.
	— Тогава продължаваме — обяви решението си Клейв.


>	Глава пета
>	Спомени

	Ето я, отново се появи! Светлина с особена честота — онази, която Шарлс Дейвис Кенди търсеше в продължение на петстотин години. За пръв път я засече преди петдесет и две години, след това преди четиридесет и осем, преди двадесет. Общо шест пъти със сигурност и други десет вероятни. Петното се местеше. Този път беше на запад спрямо него, едва забележимо през филтъра от прах, газ и замърсявания от растителен произход. Светлина, която се получава при горенето на водород и кислород.
	Кенди съсредоточи вниманието си върху една неясна точка, мигаща колебливо във вътрешността на Мъгливия пръстен. КАРМ рядко потвърждаваше дали сигналите му преминават през ураганната стихия, но той никога не се отказваше.
	— Говори Кенди от името на Държавата. Кенди от името на Държавата.
	Главният двигател на оцелелия КАРМ работеше вече няколко часа наред. Ускорението му беше бавно. Така става, когато се тегли или тласка нещо с голяма маса. Какво ли правят те там?
	Дали отдавна са забравили „Дисциплина“ и Шарлс Дейвис Кенди?
	Самият Кенди беше забравил много неща. Но това, което помнеше, беше толкова ярко, като че ли се е случило току-що. Безплодните опити за връзка не отнемаха цялото му внимание. Кенди търсеше пристан в спомените си.


	Целта беше жълто-бяла звезда със спектър, твърде близък до този на Слънцето, която обикаляше около невидимо тяло. При маса 1,2 пъти по-голяма от тази на Слънцето, T3 беше малко по-ярка и синя от него — приблизително G0 или G1. Другото тяло беше с маса около половината от тази на Слънцето и трябваше да е звезда, а не планета. Освен това трябваше да се вижда.
	Телескопичните наблюдения, направени от предишни експедиции до други звезди, предлагаха на Държавата напълно достатъчна информация. Системата имаше още най-малко едно тяло с размерите на планета. А това би могло да е планета, наподобяваща Земята в най-ранните етапи на развитие. В такъв случай мисията на „Дисциплина“ би приключила съвсем бързо и лесно. Достатъчно беше да разпръсне в атмосферата водорасли, произвеждащи кислород, а след това да поеме по обратния път. После, в някой далечен ден, Държавата щеше да се върне и да открие един напълно готов за колонизиране свят.
	Междувременно обаче бяха необходими периодични проверки.
	Основната задача на „Дисциплина“ беше да разпръсква семена. Главна цел — пръстенът от жълти звезди, около които вероятно се въртяха подобни на Земята планети. Втората му мисия беше секретна, известна единствено на Кенди. Чисто изследователските задачи идваха едва на трето място. Тук спиране не се предвиждаше. Кенди възнамеряваше да прелети с „Дисциплина“ покрай T3, да я заснеме и да изчезне в пустошта. Скоростта на кораба беше изчислена така, че в един момент можеше да се изстреля ракетата със специална глава, в която се намираха подбрани водорасли.
	В командния модул имаше четирима членове на екипажа. Бяха впили очи в широкия екран, върху който грееше размазаният образ на жълто-бялата звезда, а наблизо сияеше синкаво-бяла точица. Очите на Сам Голдблат бяха насочени към един по-малък страничен екран, върху който беше фиксиран спектъра на T3.
	Шарън Левой говореше за записващото устройство, никой от останалите не слушаше.
	— Това решава нещата. Левой е стара неутронна звезда, между половин и един милиард години след фазата на пулсар. Все още е гореща като ада, диаметърът й е едва двадесет километра. Излъчващата площ е почти несъществена. Вероятно през цялото това време е намалявала скоростта си на въртене и е губила от първоначалната си топлина. Не я виждахме досега, защото излъчва прекалено малко светлина.
	— Около жълтата звезда-джудже положително се въртят планети, но те едва ли имат атмосферна обвивка. Би трябвало да очакваме, че подобна обвивка се е изпарила в момента, в който Левой се е превърнала в свръхнова.
	— Предполага се, че ние сме първата експедиция тук! — изръмжа Голдблат. — Обади се, Кенди!
	Екипажът не биваше да подозира, че корабният компютър е способен да го подслушва. Затова Кенди каза:
	— Здравей, Сам. Какво става?
	Сам Голдблат беше едър, закръглен мъж с гъсти, грижливо поддържани мустаци. Откакто Левой откри неутронната звезда и й даде името си, тези мустаци бяха обект на ожесточено дъвчене. Най-накрая можеше да даде воля на злобата, натрупала се в душата му.
	— Кенди, имаш ли записи от предишна експедиция?
	— Не.
	— Е, добре, коригирай ме, ако сбъркам някъде… Тези абсорбционни линии тук са от кислород и вода, нали? Което означава, че някъде в тази система има органичен живот. Какъв е изводът? Държавата очевидно е изпратила кораб-сеялка!
	— Забелязах спектъра. Но органичен живот може да се развие и по естествен начин, Сам… Не забравяй примера със Земята. Същевременно тези линии едва ли свидетелстват за наличието на живот от земен тип. Подчертани са прекалено ярко, което говори за наличието на твърде много кислород и още повече вода.
	— Добре де, Кенди — промърмори примирително Сам. — Но ако това не е планета, тогава какво е?
	— Ще разберем, едва след като се приближим значително повече.
	— Хм… Не и при тази скорост, Кенди. Налага се да намалим… Слез на минимума, допустим за двигателя на Бусард. Ще използваме минимално количество гориво, ще се поогледаме, а после ще хванем слънчевия вятър да ни движи…
	— Това е опасно — обяви Кенди. — Препоръчвам да не се прави.
	Тук нещата би трябвало да приключат.


	В продължение на петстотин и дванадесет години Кенди се занимаваше с редакция. Изтриваше от паметта си всичко онова, което вече не вършеше работа. По тази причина не знаеше дали е приел предложението на Голдблат. Най-вероятно е станало друго — Голдблат е убедил капитан Куин и останалите от екипажа, а Кенди се е подчинил. На тях? Или на собственото си любопитство?
	Сега си припомняше съхраненото.
	Левой и T3 обикаляха около обща точка по ексцентрични орбити, като средното разстояние беше 2,5 x 10{sup}8{/sup} километра, период на една обиколка — 2,77 земни години. Когато „Дисциплина“ влезе в системата, неутронната звезда се намираше зад жълтото джудже. Сега тя вече влизаше в обсега на корабните телескопи.
	Видя пръстен от бяло-зелен облак с ярко петно в центъра. Именно в това петно забелязаха спектралните абсорбционни линии, обозначаващи наличието на вода и кислород. Размерите му бяха нищожни по астрономическите стандарти — областта с най-голяма плътност обикаляше около неутронната звезда на 26 000 километра — около четири земни радиуса.
	— Прилича ми на коледно венче — въздъхна Клер Далтън.
	Красива жена с дълги бедра, но имаше стари спомени на „трупоносец“. Всъщност, какво търси тя в командния модул? Стоеше редом с капитан Денис Куин, вероятно именно той я беше поканил. Признак за влошаване на дисциплината, отсъди Кенди. Налага се повишено внимание…
	Екипажът на „Дисциплина“ продължаваше да изучава този „коледен венец“. После Сам Голдблат вдигна глава и изрева:
	— „Светът на Голдблат“! Кенди, слушай заповедта ми! Да се направи официален запис: там има планета и тя ще се нарича „Светът на Голдблат“!
	— Не сме достатъчно близо за проверка, Сам.
	— Трябва да е там. Знаеш ли как функционира газовият тор?
	Това беше записано в паметта на Кенди.
	— Да. По всяка вероятност имаш право. Все пак ще огледам с радара този въртоп от урагани, когато минем край тях.
	— Какво означава „да минем край тях“, по дяволите? Трябва да спрем и да изследваме този невероятен феномен! — Очите на Голдблат потърсиха подкрепа от присъстващите: — Планета няма, но живот има! Трябва да проучим всичко! Клер, Денис, разбирате това, нали?
	Екипажът се състоеше от дванадесет граждани и осем „трупоносци“, които имаха думата при обсъждане, но не притежаваха граждански права. А правата на гражданите бяха далеч по-малки, отколкото си мислеха. Кенди обаче предпочиташе да поддържа илюзията им, че управляват, главно по морални съображения.
	Не си струваше дори да обсъжда предложението на Голдблат.
	— Помислете — каза Кенди. — Разполагаме с гориво само за едно снижение на скоростта. Без него не можем да се върнем на Земята.
	— Там има вода — обади се замислено Денис Куин. — Ще можем да презаредим. Готов съм да се обзаложа, че тя е богата на деутерий и тритий. Другояче не може да бъде — нали обикаля в праха на свръхнова звезда!
	Клер Далтън се взираше в идеалния пръстен от пушек с миниатюрна гореща точка в центъра, който пулсираше върху екрана.
	— След като изстине, неутронната звезда губи значителна част от скоростта на въртеливото си движение, почти всичката си топлина, а и по-голямата част от убийственото магнитно поле на пулсарите — промълви замислено тя. — Продължава да е ярка, но вече е твърде малка, за да изпуска значими количества топлина. Може би наистина ще можем да живеем там… — Огледа лицата на останалите и добави: — Не дойдохме ли за това? Да търсим странностите на Вселената… Нима ще се върнем точно когато открихме нещо наистина интересно?
	В гласа й прозвуча презрение.
	Паметта на Кенди се насочи към този момент. Естествено. Началото на бунта.
	Той си припомняше как обновяваше файловете с информация относно механиката на газовите торове.
	Две планети обикалят около двойна звезда — газови гиганти от типа на Юпитер без спътници. Могъща Свръхнова, звездата с положителност е изхвърлила надалеч всичко по-дребно.
	Едната страна на Мъгливия пръстен е деформирана — страховит въртоп от урагани. В нея е скрито скално-метално ядро с 2,5 пъти по-голяма маса от земната. В плътната и гореща атмосфера се съдържа известно количество кислород и водни па`ри. Светът на Голдблат се подчинява на въздушните течения, следователно е негоден за обитаване. Би могъл да възприеме земните форми на живот само ако се премахне атмосферата. Това обаче е невъзможно, тъй като огромната по обем атмосфера постепенно се прелива в самия Мъглив пръстен.
	Силните и ясно изразени спектрални линии кислород и вода се дължат на газовия тор.
	Газов тор се получава, когато леко небесно тяло се върти в постоянна орбита около тежка маса. Такъв е случаят с Титан, обикалящ около Сатурн. В някои случаи леката маса е толкова малка, че не може да задържи атмосфера. Молекулите на въздуха преодоляват гравитацията на лекото небесно тяло и започват да кръжат около тежкото. Така Титан обикаля около Сатурн в пръстен от собствената си атмосфера, отскубнала се от него. По същия начин около Юпитер кръжи и Йо — в пръстен от сяра, йонизиран от гигантското магнитно поле на Юпитер.
	Газовият тор е тънък, самият газ трябва да е достатъчно разреден, за да позволи самостоятелна орбита за всяка молекула. По този начин се очаква, че дадена молекула ще извърши приблизително половин обиколка около тежката маса, преди да се сблъска с друга молекула. При такива условия газовият тор е стабилен. Случайни фотони изтласкват отделни молекули в междузвездното пространство, но те бързо се връщат към сателита.
	Голям приблизително колкото Ганимед и значително по-малък от Марс, Титан притежава атмосфера с налягане, което е един и половина пъти по-голямо от земното, измерено на морското равнище. Той непрекъснато губи част от атмосферата си, едновременно с това обаче от газовия тор се връща друга…
	Звездата на Левой представляваше изключение не само в това отношение. На нея се наблюдаваха и други съществени разлики.
	Мъгливият пръстен беше най-плътната част от газовия тор около Звездата на Левой. При медианата й плътността беше точно като на земната атмосфера на километър и половина над морското равнище — твърде плътна, за да е стабилна. Просмукването към газовия тор беше постоянен и непрекъснат процес. Същевременно обаче газовият тор си оставаше стабилен, с голям гравитационен градиент*. Молекулите се връщаха от газовия тор към Мъгливия пръстен в стабилен поток, а оттам се прехвърляха към ураганите, заобикалящи Света на Голдблат.
	[* Степента на изменение с оглед на разстоянието на някаква променлива величина — в случая гравитация. — Бел.прев.]
	— Светът на Голдблат вероятно се е родил като гигантска газова планета, от типа на Сатурн. — Гласът на Шарън Левой звучеше в паметта на Кенди със забележителна яснота. — Попада в полето на пулсара, след като той е загубил значителна част от въртеливата скорост и топлината си… След това е била уловена от силни течения на Рош и губи водата и почвата си, тъй като се е озовала твърде близо до звездата. В продължение на около един милиард години Светът на Голдблат е изпускал газове в Мъгливия пръстен, той от своя страна е вършил същото в междузвездното пространство. Не е стабилна в истинския смисъл на думата, но коя планета е вечно стабилна, дявол да го вземе?
	— Няма да е стабилна още кой знае колко — прекъсна я Денис Куин. — По-голямата част от Света на Голдблат вече я няма. След десет или сто милиона години Мъгливият пръстен ще започне да се разрежда.
	Кенди помнеше това. Записите бяха направени едновременно с показанията на приборите на „Дисциплина“, които изследваха Мъгливия пръстен отблизо. Част от екипажа вече прибягваха до услугите на КАРМ. Докладите им бяха възторжени. Има живот, базиращ се на ДНК*… Въздухът е не само напълно годен за дишане, но има и приятен аромат…
	[* Дезоксирибонуклеинова киселина. — Бел.прев.]
	Кенди не си спомняше да е вкарвал „Дисциплина“ в орбита около Звездата на Левой. По всяка вероятност е изхабил наличното гориво и е отложил с години планираното посещение и на други планети и звезди. Защо?
	— Трябва да се измъкнем от тази кутия — прозвуча гласът на Клер Далтън. — Тя вече се скапва, губим дори онова, което успеем да рециклираме. Там има повече от вода — има въздух, а вероятно и пресен тор за хидропонните резервоари.
	На практика „Дисциплина“ се управляваше от Шарлс Дейвис Кенди, корабът едва ли се нуждаеше от двадесет души екипаж. Държавата ги беше програмирала като човешки резерв — едно миниатюрно копие на самата Държава, минус бедствията, които я заплашват на местна почва. Само една планета и една слънчева система бяха твърде малко, за да осигурят съществуването на Държавата и на цялото човечество. На всеки кораб във вселената имаше достатъчно голям екипаж, за да даде отново живот на човешката раса — това беше втората част на тяхната мисия, ако някога разбира се, се стигнеше до това. Държавата не очакваше да загине от катаклизъм, но разходите бяха нищожни в сравнение с печалбата.
	Кога беше загубил управлението? Може би са заплашили да го изключат, минавайки на ръчно управление. Не биха могли. Духът им би паднал страшно много, ако разберат колко малко всъщност зависи от техните решения. Вероятно Кенди бе отстъпил, за да не се издаде.
	Не си спомняше нищо, което би могло да се нарече бунт. Вероятно е предпочел да се престори на глупак, след което е изтрил всякакъв спомен от паметта си. Екипажът беше потеглил с осем от десетте КАРМ, при това отмъквайки и хидропонните резервоари. Подобно нещо Кенди в никакъв случай не би позволил!
	Беше почти сигурен, че седем от осемте КАРМ-а отдавна са извън строя. А последният беше скрит в облак от водни пари. Кенди спря да излъчва съобщението. Мъгливият пръстен под него блестеше с разсеяна светлина.
	Някой ден ще разбере всичко. Дали те изобщо си спомняха за него?
	Кенди чакаше.


>	Глава шеста
>	Средната земя

	Кичурът „старческа коса“ сигурно беше тук от много отдавна. Беше се разпрострял на разстояние петдесет или шестдесет метра и се беше вкопал на половин метър в живата тъкан на дървото. Растения чадъри бяха пуснали корени в образувалата се почва и сега вече узрели, бяха разперили ярките си цветове, за да привлекат преминаващите насекоми.
	Миния наблюдаваше как огънят се разпространява из пресичащите се криволици и пътеки на петното от гъби. Бризът тласкаше облаците пушек във всевъзможни посоки. Това принуждаваше цели облаци червейчета да бягат от гъбата и да търсят спасение във въздуха. Искаше й се тройката на Таня да е вече тук с водата.
	Сега на стеблото бяха три тройки от Триединния взвод. Миния, Сал и Смита бяха най-близо до медианата. Тройката на Джийл скиташе нагоре-надолу по стеблото и носеше провизии от туфата, а хората на Таня пренасяха вода от подветрената страна.
	Обикновено огънят не създаваше проблеми, но ставаха и грешки.
	— Обичам тези изкачвания — каза Смита.
	Рееше се почти свободно, пръстите на краката й леко захващаха издатините по кората. Толкова близо до медианата това беше достатъчно да я задържи от слабото притегляне.
	— Обичам да се рея… А и къде другаде можеш да видиш целия Мъглив пръстен?
	Миния кимна. Не й се говореше. Нима можеш да правиш друго, освен да бягаш, когато един проблем не може да бъде решен и не отминава от само себе си? Тя беше избягала толкова далеч, колкото едно човешко същество можеше да отиде. И това помогна — тук, между двете безкрайности се чувстваше спокойна.
	Като че ли и дървото стигаше до безкрайността. Тъмната Туфа, осветена от Вой и от Слънцето, представляваше един зелен пухкав ореол с черна сърцевина. Към външната страна се виждаше малко по-голямата Туфа на Далтън-Куин. Отвъд нея оставаха няколко реещи се облака, зелените горски петна и спиралите на ураганите. На изток се виждаше една блестяща точка, заобиколена от тъмна рамка — малко езерце, което се рееше тангенциално и вече няколко дни бавно се приближаваше към тях.
	Може би ще стигне дотук. Те не говореха за това, просто от суеверие.
	Триединният взвод беше освободен от задължения към дървото отдавна, още от времето на сушата и последните политически вълнения. Членовете му бяха необходими като полицаи, които използваха за екзекуции и потушаване на размириците. Сега обаче тройките се занимаваха с търсене на паразити и кичури „старческа коса“ по стеблото. Днес се бяха заели да опожарят _цяло поле_ от това ужасно нещо.
	Погледът на Миния беше привлечен от някакво движение навън, по посока на вятъра. В лазурното небе се рееше нещо синьо и голямо. Слънцето блестеше ослепително и пречеше да се види какво е то. Тя постави ръка под очите си и каза:
	— Триединни.
	Смита бързо скочи на крака.
	— Интересуват се от нас? _Сал!_
	Сал изскочи иззад облака от дим.
	— Виждам ги.
	— Интересуват се, при това са много близо — каза Миния.
	Смита се придърпа към ствола и започна да приготвя оръжието си.
	— Веднъж се бих с триединни. По-умни са от птиците-саби. Можем да ги изплашим. Но помнете, убием ли една, ще трябва да убием и трите.
	Предметът с форма на торпедо вече беше съвсем близо и бавно се въртеше в синьото небе. Туловището се придвижваше с помощта на три големи прозрачни перки, от него надничаха шест големи очи. Едната от перките беше с по-малки размери — вероятно принадлежаща на бебе…
	— Какво ни трябва? — прошепна Миния.
	— Лъкове и стрели. Към върховете трябва да прикрепим по малко запалена „старческа коса“. Имаме щастие, че огънят е до нас… Не забравяйте и за летящите шушулки, може да ви потрябват…
	Сърцето на Миния биеше до пръсване. Това беше нейното второ пътешествие нагоре по ствола, но Смита и Сал се бяха изкачвали много пъти, бяха опитни и твърди. Едрата червенокоса Сал наближаваше четиридесетте, в Триединния взвод служеше от дванадесетгодишна. Смита се бе родила мъж, но обичаят позволяваше да я смятат за жена.
	_Дръж се по-далеч от Смита_, напомни си Миния. Смита не се ядосваше лесно, но понякога, при извънредни обстоятелства, нещо й ставаше. В такива случаи тя се биеше като бясна и единственият начин да я озаптят беше много наведнъж да се нахвърлят върху нея.
	Миния опъна тетивата на лъка си от твърдо дърво и с върха на една стрела изрови малко от горящата гъба.
	Готови…
	Торпедото се раздели на три. Три по-тънки въздушни кораба бавно се понесоха към тях, показвайки малки странични перки и ярки оранжеви кореми. Мъжки и женска, свързани завинаги, плюс едно малко, което отначало расте много бързо, но на даден етап растежът му рязко се забавя. Разделят се само при бой или лов. Женският взвод носеше името на тези зверове именно заради взаимовръзката между своите членове.
	Малкото леко изоставаше. Двете възрастни се насочиха напред.
	— Цели се в мъжкия — каза Смита и пусна стрелата си, зад която започна да се развива тънко въже.
	Кой ли е мъжкия? Миния изчака за момент, за да прецени целта на Смита, след това изстреля стрелата си. Оказа се, че нападателите все още са извън обсега на оръжията им. Мъжкият се дръпна встрани от стрелите, а женската усили скоростта си. Едва сега се намеси Сал. Прицели се внимателно, тетивата тихо звънна. Нападателката беше наказана за прекомерната си смелост. Стрела попадна в перката й.
	От устата на звяра излетя рев на болка и изненада. Направи рязко движение с тялото си и стрелата се освободи. Сал изскочи от облака пушек, издърпана в небето. Навиваше въжето спокойно, металният лък на рамото й даваше увереност. Димящата „старческа коса“ се беше лепнала вляво на опашката на нападателката, която бясно се размахваше.
	Смита се прицели в малкото и пусна тетивата.
	Двете възрастни животни изпищяха едновременно. Женската направи опит да препречи пътя на стрелата, но не й стигна бързина. Малкото като че ли не виждаше идващата към него стрела. Смита опъна въжето и стрелата спря на метър от целта.
	Женската зяпна.
	Двете жени трескаво събираха въжетата, но това вече не беше необходимо. Възрастните се доближиха от двете страни на малкото и като че ли бяха безкрайно благодарни. От оранжевите кореми изскочиха малки крайници, наподобяващи ръце, които ловко придърпаха едрите туловища. Миг по-късно те се превърнаха в едно и бързо се понесоха в небето. Приличаха на огромен синкав призрак.
	— Видяхте ли? — извика Смита. — Притежават разум, с тях човек може да се разбере…
	Сал бръкна в един от многобройните джобове на туниката си. В ръцете й се появи летяща шушулка с капковидна форма. Завъртя горната част. Изригналият облак от влажни семена я върна обратно към кората.
	Започна да навива въжето и да прибира оръжията си, включително скъпоценния лък. Изработен от еластичен метал, той вече две столетия се предаваше от поколение на поколение.
	— Добра работа, отряд! — рече доволно тя. — Но огънят се разгаря и всеки момент ще се добере до дървото. Много бих искала и Таня да е тук… Не може да ни е отминала, нали?
	Миния не можеше да прецени дали огънят е стигнал до дървото или не. Трудно беше да се каже, тъй като „старческата коса“ покриваше изцяло прояденото стебло.
	— Още не е чак толкова зле — каза тя.
	— Не обичам да изразходвам летящи шушулки, но… О, фураж за дървото! Ще отида да хвърля едно око…
	След тези думи Сал сви крака под себе си и се оттласна от кората. Размаха ръце и успя да се извърти с лице към ствола. Останалите наблюдаваха как тялото й се рее в синевата и се насочва навън, към Туфата Далтън-Куин.
	— Прекалено много се тревожи — отбеляза Смита.


	Седемдесет дни бяха изминали, откакто експедицията на Клейв напусна Туфата Куин.
	Дървото изхранваше безброй паразити, те пък изхранваха екипа на Клейв. Успяха да убият още едно животно с хобот. Този път се справиха по-лесно. Отсякоха носа и намушкаха звяра, докато още беше в дупката. После се настаниха в хралупата му и легнаха да спят. Наоколо беше пълно с ветрилни гъби. Опитала червените ресни на това странно растение, Мерил беше спала цели осем дни. Последвалото главоболие не се отрази кой знае колко на способността й да се катери, освен това бързо премина. Стана ясно, че ветрилната гъба също може да служи за храна. Бяха убили и други от дребните черупчести зверчета, никой не можеше да се оплаче от глад…
	Според Образования всичко това беше доказателство за стареенето и упадъка на дървото.
	Откриха и един храст с летящи шушулки, който се беше залепил за кората като купчина мехурчета. Клейв пресметливо набра около дузина узрели семенника и ги събра в одраната кожа на дългоноското.
	Разполагаха се за нощувка до местата, изгладени до съвършенство от водата. Клейв с усмивка призна, че още отначало е трябвало да правят това. Прекараха последната нощ в хралупата на хоботника, два пъти преди това спаха в дълбоки пукнатини на дървото. Пукнатини, които бяха така обрасли с мъх, че трябваше първо да ги изгорят. Дрехите им бяха черни от саждите.
	В крайна сметка разбраха, че водата не бива да се вари. Просто защото мехурчетата незабавно я превръщаха в гореща пяна, разширяваща се бързо и доста неприятно.
	Приливната гравитация продължаваше да се снижава и това превръщаше катеренето им в детска игра, в нещо като свободно реене. Мерил беше във възторг и след като дойде на себе си. Човек _не можеше_ да падне. Изпусне ли се от ствола, той просто трябва да извика за помощ и някой наблизо му подхвърля въже… На Глори също й беше приятно, дори Алфин се усмихваше понякога.
	Но ситуацията имаше и лошите си страни. Водата стана оскъдна. На такава голяма височина нямаше вятър, потокът от подветрената страна също липсваше. Понякога намираха влажно дърво, достатъчно влажно, за да го оближат. Сърцевината на ветрилната гъба също съдържаше вода.
	Джини откри поредната маркировка DQ. Беше в отлично състояние — сякаш издълбана току-що. Половин километър по-нататък по ствола стърчеше нещо като бяла ръка с ветрило. Огромна бяла ръка. Пръв я забеляза Образования.
	— Това май ще е вечерята ни — рече той.
	— Наоколо трябва да има и по-малки — добави Клейв.
	— С такова нещо завръщането ни в Трапезарията ще бъде триумфално, нали? — попита Мерил.
	Образования предпазливо тръгна напред, следвайки племенната маркировка.
	— Почакай — спря го Клейв.
	— Какво има?
	— Не е ли странно, че тази маркировка не е обрасла като останалите? Сякаш са се _грижили_ за нея?
	— Има малко поникнал мъх, но не е достатъчно — Образования вече беше достатъчно близо, за да може да огледа всичко подробно: — Липсват следи от почистване. Приятели, трябва да ви съобщя, че това вече не е територия на Куин.
	Оставиха Гавинг и Джиован да наблюдават огъня.
	Уроците, които усвояваха с цената на много трудности, започваха да дават резултат. За гориво им служеше кора, откъсната от места, обрасли с мъх. Кората от голо място отказваше да гори. На ветровитите места заобикаляха месото за печене с пръстен от въглени. На завет огънят не гореше, тъй като димът отказваше да се издигне и пречеше на горенето. Дори тук на открито димът кръжеше във въздуха в задушлив облак. Топлината на огъня се запазваше в пушека, така че нямаше нужда от голям огън. Гавинг и Джиован се бяха дръпнали доста встрани. Промяна в посоката на вятъра можеше да опърли непредпазливия.
	Месото скоро трябваше да бъде обърнато. Този път беше ред на Гавинг, но той прецени, че все още е рано.
	— Джиован?
	— Какво?
	Не му беше удобно да пита Джиован как си е загубил крака. Никой не задаваше въпроси, вероятно в тази история имаше нещо скрито. Зададе друг въпрос, който от години не му даваше покой:
	— Защо в онзи ден си отишъл на лов сам? Това никой не го прави…
	— С изключение на мен.
	— Ясно.
	Темата беше изчерпана. Гавинг вдигна харпуна, напълни дробовете си с въздух и се гмурна в дима. Слепешком насочи върха на харпуна към въглените, върху които цвъртеше месото на хоботника. Обърна бутовете, после започна да се изтегля обратно с помощта на въжето. Изскочи на чист въздух и размаха ръце, за да отстрани вълмата дим, които продължаваха да го обвиват.
	Джиован гледаше към малката зелена туфа, която доскоро беше целият му живот. Главата му се извърна и Гавинг забеляза убийствените проблясъци в очите му.
	— Не обичам да говоря на тази тема, не позволявам и на другите да го правят!
	Гавинг мълчеше и чакаше.
	— Е, добре. Някога притежавах… Притежавах истинска дарба за подигравки. Бях водач на ловни експедиции… Момчетата идваха да се учат… От мен. Не прощавах на никого, наказвах сурово всяка грешка…
	Гавинг само кимна.
	— Стана така, че започнаха да ми изпращат само некадърници. Отказах да се примиря с този факт и започнах да ловувам сам.
	— Извинявай, че те попитах, но тази мисъл не ми даваше покой…
	— Няма нищо. Забрави го.
	Гавинг се опитваше да забрави и нещо друго. По време на последния период на сън се беше събудил посред нощ, вероятно от някакъв шум. Веднага забеляза, че трима от членовете на експедицията липсват. После чу гласове и тръгна към тях. Оказа се, че Клейв, Джини и Джаян закрепват въжета към кората. Намеренията им бяха очевидни — да отскачат в свободен полет и да правят деца…
	Не можеше да разбере как в главата му се уравновесяват похотта и завистта със страх от гнева на Клейв и презрението на Джини (беше решил, че Джини все пак е по-красива от Джаян). Не му оставаше нищо друго, освен да се отдаде на блянове. Сериозните връзки можеха да бъдат осъществени само там, в Туфата Куин. Освен това Гавинг нямаше какво да предложи на евентуалната си избраница — нито богатство, нито необходимата възраст.
	Естествено, това щеше да се промени. Той ще се завърне (разбира се) като герой (разбира се!). А що се отнася до гнева на Председателя… Е, той не посмя да изпрати Харп. Може би и Клейв би могъл да му се противопостави. Но ако успеят да ликвидират глада, Председателя няма да може да направи нищо — те ще бъдат герои.
	А Гавинг ще получи привилегията да си избира партньорки…
	— И тъй — продължи Джиован, — в деня, в който Глори падна и разби клетката на пуйките, аз ловувах сам…
	В първия момент Гавинг го погледна с недоумение, после тръсна глава и се усмихна:
	— Харп ми разказа тази история.
	— Сигурно… Този ден бях надолу по клона, с едно въже се бях вързал, другото беше свободно. Бях се скрил в зеленината, само главата ми стърчеше в небето. Седях и чаках. Беше нощта преди Нова година. Голямото ярко петно на Слънцето светеше точно над мен, а Вой тъкмо го пресичаше. И ето, идва една пуйка, пляска с криле срещу вятъра, движи се доста бързо назад. Аз закрепих мрежа на свободното си въже и я хвърлих. Пуйката се хвана. Веднага след нея се появи втора. Разполагах с достатъчно мрежи и скоро краищата на въжетата натежаха от улов. Пуйките обаче продължаваха да прииждат. Две, после още четири… Едва тогава разбрах, че идват отгоре и се сетих, че това са нашите пуйки. Хвърлих края на въжето с което се бях захванал и улових три парчета наведнъж…
	— Добро замятане — каза Гавинг.
	— О, да, биваше си го замятането ми този ден, но небето беше пълно с пуйки и повечето от тях щяха да се измъкнат… Имах чувството, че някой си прави майтап с мен.
	— Разбирам.
	— Това е причината, поради която не обичам да разказвам тази история.
	Гавинг изведнаж разбра какво ще последва.
	— Ако искаш, не я довършвай, бих те разбрал… — промърмори той.
	— Не, искам да чуеш всичко — поклати глава Джиован. — Беше доста забавно — небето беше пълно с пуйки… Появи се семейство триединни и се захвана с тях. Разделиха се и полетяха след заблудените пуйки. Не можех да направя нищо друго, освен да дръпна надолу моите три.
	Старият ловец вече не се усмихваше.
	— Мъжкарят на триединните се понесе към една от моите пуйки. Нагълта я цяла и направи опит да се отдалечи. Оказа се обаче, че глътнал прекалено едро парче. Можеш да си представиш картинката: единият край на въжето вързан за клин, забит дълбоко в клона, на другия се е хванал онзи огромен звяр, а аз съм вързан в примка по средата. Веднага разбрах какво става, опитах се да разхлабя примката и да се измъкна от нея, но въжето рязко се стегна и отсече крака ми почти като с нож… Започнах да падам в небето…
	— Фураж за дървото, а?
	— Точно така. Бях сигурен, че ще се превърна във фураж за дървото. Нали си спомняш, че държах още едно въже? Но на двата му края имаше по една пуйка. Махаха с криле като луди, но аз продължаваха да _падам_. Успях да изхвърля едната… Надявах се, че ще се оплете в клонаците, но не стана. В същото време мъжкарят усети, че е хванат от нещо, което го дърпа към въжето. Това го накара да повърне погълнатата пуйка, поне аз мисля така… В следващия момент в лицето ми се блъсна нещо тежко и лепкаво — мъртвата пуйка. Сграбчих я и я притиснах здраво към гърдите си. След което започнах да се катеря по въжето обратно към туфата.
	Гавинг с мъка се сдържа да не избухне в смях.
	— След това успях да развържа това, което беше останало от крака ми. Наложи се да отрежа частта, която стърчеше… Е, хлапе, чувал ли си нещо подобно от устата на Харп?
	— Не… фураж за дървото, това положително ще му хареса!
	— Ще ме направи прочут, макар че нямам особено желание да ставам прочут точно с тази история…
	Гавинг замислено го погледна:
	— Защо ми я разказа?
	— Не знам — поклати глава Джиован, после промърмори едно „сега е мой ред“ и се гмурна в пушека.
	Гавинг се почувства обременен. Не можа да се отучи от навика да задава прекалено много въпроси. Представи си как Джиован хвърля въже с две пуйки по краищата и неволно се усмихна. Може би вече съжалява за словоохтливостта си…
	Клейв изскочи иззад близката издатина точно когато Джиован се показа, плътно увит в дим. Гавинг задържа дъха си и изчака прочистването на въздуха.
	— Беше отдавна — подхвърли Джиован и се закашля. — Вече не ме боли толкова. Вероятно съм имал скрито желание да разкажа всичко… Очевидно е било крайно време за това.
	— Връщат се — отбеляза Гавинг. — Защо ли са толкова възбудени?
	— Няма да се прибера у дома, без да науча нещо за тях! — изрева Клейв.
	— Аз знам това-онова… — отговори Образования. — На времето всички сме живели в далечната туфа и сме били част от племето на Далтън-Куин… После настъпил раздор и хората на Куин напуснали.
	— Значи са ни роднини.
	Спорът между двамата очевидно затихваше, но това не можеше да се каже за останалата част от групата зад гърба им и най-вече за Алфин.
	— Ти не ме слушаш! — извика той. — Те ни изхвърлиха и все още си мислят, че воюваме с тях!
	Образования каза на Клейв:
	— Племенната им маркировка е поддържана, ветрилните гъби и черупчестите животинки рязко намаляха. Според мен са някъде наблизо и нарочно почистват тази част от стеблото. Което означава, че ние трябва да се махаме оттук!
	— Нима ще избягаш от нещо, което дори не си видял?
	— Видяхме знака на племето — каза Образования — DQ. Двете букви са слети, което означава, че вероятно все още се наричат Далтън-Куин. А ние? Какви сме ние? Нашественици на _тяхното_ дърво! След пресичането на меридиана се намираме на тяхна територия. Да се връщаме у дома, Клейв. Ще убием още някой хоботник, ще наберем ветрилни гъби и ще се приберем с много храна. Ще отведем водата от стеблото и ще спасим племето от жажда…
	Клейв поклати глава и махна с ръка.
	— Водата тъй и тъй ще стигне до туфата. А аз искам да се срещна с хората от Далтън. Минали са стотици години, ние не знаем как изглеждат те. Може би познават по-добри начини за поддържане на живота… Може би отглеждат растения, за които ние не сме чували. Или нещо друго… Здрасти, Джиован.
	— Здрасти. Какво става?
	— Намерихме племенна маркировка, която не е наша. И възниква въпроса дали да поздравим домакините преди да си тръгнем, или просто да изчезваме…
	— Нима не съзнаваш, че нито можем да влезем в бой, нито да започнем преговори? — намеси се Образования. — Разполагаме само с един добър боец, другото са инвалиди, жени и пазачът на устата… Нямаме право на преговори, тъй като в момента сме изгнаници от Туфата Куин.
	Клейв го прекъсна:
	— Алфин, ти също ли искаш да си тръгваме?
	— Да.
	— Джиован?
	— От какво бягаме?
	— Може би от нищо. За тази маркировка тук отдавна никой не се е грижил… Може би сушата отдавна ги е ликвидирала и пред нас е шансът да _завладеем_ далечната туфа…
	— О, не! — простена Мерил, все още задъхана от катеренето: — Вероятно там всички са мъртви… Не трябва да ходим там, не трябва дори да се доближаваме… Защото ще станем жертва на ужасна болест.
	— Връщаш ли се, или продължаваш?
	— Не ми се прибира, но… Големите ветрилни гъби ще направят впечатление… Също и месото на опушен хоботник… Вече знаем, че по стеблото има месо. Председателя трябва да бъде уведомен…
	— Джаян? Джини?
	— В думите на Мерил има логика — каза Джини, а Джаян кимна с глава.
	— Гавинг?
	— Нямам мнение.
	— Фураж за дървото. Глори?
	— Да се връщаме — въздъхна Глори. — Отдавна не съм хапвала сладка зеленина.
	— Ако бях сигурен, че съм прав, щяхме да продължим — поклати глава Клейв, после гласът му укрепна: — Е, хубаво… Поне няма да се върнем с празни ръце. Имам предвид гигантското ветрило, плюс месото, което намерим. Граждани, изпълнихме задачата отлично — както по отношение на нас самите, така и за Туфата Куин. Ще се върнем у дома като герои. Едно предупреждение: не разчитайте на течението, за да не се изгуби някой по пътя надолу… То ще става все по-силно, а въжетата ще ни трябват за месото и ветрилните гъби…
	Клейв без колебание прие общото мнение. Гавинг забеляза това и го запомни.


	Щураците се върнаха. Миния с интерес наблюдаваше сватбеният им танц. Двама мъжкари се перчеха пред една женска, разперили широко крилата-наметала. Главата на женската се движеше с такава скорост напред-назад, че почти не се виждаше. Очевидно не знаеше кого да предпочете. _Решения, решения…_
	— Какво те тревожи? — обади се Смита.
	Нима това е нейна работа?, запита се Миния, после направи своя избор. _Трябваше_ да говори с някого, да облекчи душата си.
	— Напоследък се питам дали… Дали съм подходяща за Триединния взвод — прошепна тя.
	— Така ли? — учудено я изгледа Смита. — Преди осем години изгаряше от желание. Какво се е променило?
	— Не знам.
	Знаеше и Смита веднага усети това.
	— Не казвай на Сал — промърмори тя. — Едва ли ще те разбере.
	— Бях само на четиринадесет години.
	— Но изглеждаше по-възрастна и по-зряла. Може би най-красивото попълнение, което някога сме имали.
	Миния направи гримаса.
	— Всеки мъж в туфата искаше да ми направи бебе. Получавах предложения по всевъзможни начини. Но аз просто не исках да го правя с никого. Нали това е основното във всеки Триединен взвод?
	— Така е. Какво бих била без Триединния взвод? Жена родена за мъж, мъж, който иска да бъде жена…
	— Никога ли не си искала да… — Затрудни се да намери подходящата дума. Пред Смита някак не вървеше да споменава за правене на бебета…
	— Искала съм — кимна Смита — Навремето харесвах Ришер, беше много красив… Напоследък предпочитах Мик — момчето на Ловния предводител. Но всеки, който постъпи тук, трябва да забрави тези неща. Да ги държи дълбоко в себе си. Знаеш това, нали?
	Миния потръпна и това не убягна от внимателния поглед на Смита.
	— Някой някога…
	— Какво? Да ни е изоставил? Да ни е измамил? Алеи скочи в небето, малко след като се присъединих към взвода, но никой не разбра защо наистина го направи. Това е единственият начин да напуснеш… Ако бъдеш хваната в измама, няколко жени ще са готови да те разкъсат. Сал е една от тях.
	Миния стисна устни, за да не издаде тайната си. Смита забеляза и това.
	— Не бива да те разкриват в никакъв случай — промълви тя. — Защото добре знаеш отношението на гражданите към нас. Те просто ни понасят. Не даваме бебета на племето, но за сметка на това вършим най-опасната работа и по този начин си плащаме дълга. Няма как… Нито един мъж не може да ти помогне да бъдеш едновременно в двата свята.
	Миния кимна. Устните й бяха стиснати, зъбите й скърцаха. Единственото й желание беше да държи устата си затворена, особено когато мисли за Мик! Преди осем години беше ужасен, преследваше я непрекъснато. Нима сега се е променил? _Дали ще си държи езика зад зъбите?_
	— Смита…
	— Стига. Сал се връща.
	Миния сведе поглед. Четири женски фигури се носеха нагоре, тласкани от газовите струи. Не се виждаше да носят вода. Сал извика нещо, но гласът й потъна във воя на вятъра.
	— Използват шушулки — отбеляза Смита.
	Фигурите стремително се приближаваха и гласът на Сал прозвуча по-ясно.
	— Нашественици! — възбудено крещеше тя.


>	Глава седма
>	Ръката на проверяващия

	Двете тройки предпазливо се движеха нагоре, използвайки за прикритие всяка пукнатина в кората. Денис, висока чернокоса жена от тройката на Таня, час по час надничаше за оглед на обстановката.
	— Преброихме шестима до маркировката на племето — каза Таня. — Носят тъмни дрехи, вероятно са от Тъмната Туфа.
	— Нашественици на дървото! — Гласът на Сал беше весел и леко нетърпелив. — Никога не сме влизали в бой с нашественици! Преди много години част от племето се е разбунтувала и била прогонена. Неколцина заговорници убили Председателя, други просто тръгнали с тях. Вероятно са се заселили в Тъмната Туфа. Какво оръжия имат бунтовниците, Таня?
	— Нямаше как да ги попитаме — поклати глава Таня. — Денис каза, че забелязала нещо, което наподобява огромни стрели. Не успяла да определи дори пола им, но един от тях със сигурност няма крака…
	Смениха посоката, за да избегнат пукнатина, в която се полюшваше „старческа коса“.
	— Ние също сме шест, но те може да са и повече — обади се Смита. — Дали не е по-разумно да повикаме и тройката на Джийл?
	— Не! — троснато отвърна Сал.
	— Не — обади се от името на своята тройка и Таня.
	Миния замълча, тъй като водачката на нейната тройка вече беше изразила становището си. В душата й нахлу неописуема радост. В момента имаше нужда от битка и нищо повече.
	Денис се спусна в дъното на пукнатината и спокойно обяви:
	— Наистина са нашественици. Намират се на около триста метра навътре и сто метра вляво от нас, движат се навън. На брой са поне шестима.
	— Да ги разпитаме — внезапно предложи Таня. — Все още не знаем какво търсят тук.
	— Какво значение има? Това, което търсят не е тяхно.
	Таня се засмя.
	— Ние не сме клуб за дискусии, а бойни групи. Да погледнем.
	Тръгнаха нагоре по кората. Денис подаде глава, огледа се и докладва:
	— Нашествениците стигнаха до Ръката на проверяващия.
	Сред задълженията на Триединния взвод фигурираше и почистването на ствола от паразити. Ветрилните гъби бяха такива паразити: опасни за дървото, но годни за ядене. Една от тях — огромно ветрило с идеална форма — беше обект на специално внимание. Бяха я открили преди двадесетина години и я оставиха да расте. Любопитна да зърне любимката на взвода, Миния подаде глава над кората…
	Нашествениците бяха там — мъже и жени, които съвсем приличаха на хора.
	— Бройката им е по-голяма — обяви тя. — Осем или девет, облечени като мръсни цивилни. Носят червени дрехи без джобове, изпоцапани със сажди… Господи, започват да секат стеблото! Убиват Ръката на проверяващия!
	Смита изпищя и изскочи навън. Вече нямаше спиране.
	— Напред, в името на Голд! — изкрещя Сал и Триединният взвод се понесе към нашествениците.


	Ветрилната гъба се подаваше над ствола като огромна ръка, бяла с червени нокти. Отдалеч стеблото й изглеждаше необичайно крехко и тясно, но се оказа по-дебело от тялото на Гавинг. Той се приближи и заби ножа си в него. Джиован мина от другата страна и стори същото.
	— Ще я спуснем надолу по ствола — изсумтя той. — Само не зная как ще я прекараме през туфата до Трапезарията…
	— Можем да направим обратното — обади се Клейв. — Да закараме племето при гъбата. Така всеки ще си отреже колкото иска.
	— Първо трябва да махнем ресните — каза Мерил.
	— Учения вероятно ще пожелае да ги изследва — предупреди Образования.
	— Не виждам кого ще убеди да играе ролята на опитно зайче… Е, хубаво, оставете му малко от червените ресни… Няколко стръка, не повече.
	Напредваха бавно, тъй като стеблото беше необичайно твърдо. Ръцете на Гавинг се измориха и той отстъпи мястото си на Клейв. Очите му замислено гледаха как цепнатината се увеличава.
	Дали не беше достатъчно?
	Гавинг заби един клин в кората и привърза въжето си към него. После протегна крака и натисна стеблото с цялата си сила.
	Гигантската, наподобяваща ръка гъба се огъна като лък, после се изправи и го изстреля в небето. Запази самообладание и започна бавно да набира въжето. После зърна това, което другите не можеха, тъй като бяха прекалено близо до ствола.
	— Пожар!
	— Какво? Къде?
	— Навън, може би на половин километър оттук. Не ми се струва особено силен…
	Слънцето се скри зад външната туфа и стволът остана в сянка. Гавинг виждаше само оранжево сияние, над което се издигаше облак дим.
	Видя и още нещо, инстинктивно, с крайчеца на окото си. Дръпна въжето без да мисли, но точно навреме. Един миниатюрен харпун профуча край бедрото му и се заби в кората.
	— По дяволите! — изкрещя той. — Харпуни!
	Джиован залитна, от гърба му стърчеше стрела. Клейв буташе останалите, за да се прикрият. В далечината се появи мускулеста червенокоса жена, облечена в алена дреха. Предната й част беше отрупана с широки джобове и й придаваше вид на бременна. Летеше в небето с висока скорост, ръцете й разпъваха нещо, което блестеше като слънчев лъч.
	Очите им се срещнаха и Гавинг инстинктивно усети, че в ръцете на жената има опасно оръжие. Сви се на топка и започна да се търкаля по стеблото. Очите му уловиха блясъка на миниатюрен харпун, който миг по-късно се заби в кората над главата му със зловещ тътен. Задният му край беше окичен с жълто-сиви пера от птица-щурак. Продължи да се търкаля и успя да се скрие зад ствола на ветрилната гъба.
	Клейв не се виждаше никъде. Облечените в алени дрехи врагове се носеха над кората, крещяха и сееха смърт. Червенокосата получи харпун в крака си, но бързо го измъкна и се заоглежда за нова цел. Избра най-лесната — Джиован, който дори не се опитваше да се скрие. Вторият мини-харпун се заби точно в гърдите му.
	Използваха летящи шушулки. Един слаб, облечен в червено противник забеляза Гавинг. Опъна оръжието си, нещо се скъса и врагът кресна от ярост. Скочи напред с шушулка. В другата му ръка блесна нож, дълг цял метър.
	Гавинг пъргаво се дръпна от пътя му, придърпа се към кората с помощта на въжето и измъкна ножа си. Нападателят се блъсна в ствола. Гавинг не му даде време да се опомни, мина зад гърба му и вдигна ножа. Ръката му обаче беше блокирана от нечовешки силни пръсти, сякаш го беше сграбчила птица-сабя. Гавинг промени посоката на удара и вместо в гърлото, ножът се заби в тялото на противника му. Желязната хватка се разхлаби.
	Дървото започна да се тресе.
	Възбуден до крайност, Гавинг не го усети веднага. После забеляза помръдването на гигантската стена от кора, но в момента това беше последната му грижа. Очите му напрегнато търсеха други врагове.
	Червенокосата летеше напред, без да обръща внимание на кръвта, която струеше от панталона й. Очите й бяха заковани в тресящото се дърво. Дали е в обсега ми?, запита се Гавинг, хвърли харпуна и побърза да се мушне зад гигантското ветрило. Оказа се, че това е излишно. Пронизана в гърдите, червенокосата му хвърли втренчен, изпълнен с омраза поглед, после умря.
	Нападателите в алени дрехи крещяха нещо, но виковете им потъваха в нарастващия тътен. От мъртвия Джиован стърчаха две стрели с пера в краищата си. Джини беше вдигнала малка ветрилна гъба пред гърдите си, в другата си ръка стискаше харпун. Образования се измъкна от някаква цепнатина и последва примера й. Един мини-харпун се заби в щита на Джини. Оголила зъби, тя се впусна срещу нападателя, следвана по петите от Образования и Джаян.
	Гавинг се залови да навива въжето на харпуна си. Мъртвата жена се понесе към него, крайниците й потрепваха като живи. Призля му. Освободи харпуна. Много искаше да разбере какво е това лъскаво оръжие, което мъртвите пръсти продължаваха да стискат, но време за подобни волности нямаше.
	Дървото отново се разтресе. Тътенът беше оглушителен, сякаш предвещаваше края на света. Кората зад гърба на Гавинг се разцепи; Червенокосият труп започна да пада. Протегна крака да се закрепи по-добре, в същия миг някой го нападна отстрани.
	Видя черна коса, красиво бледо лице и пурпурни дрехи. Той замахна с харпуна срещу блестящите тъмни очи.


	— Огънят! — изкрещя Таня. — Ще ни отреже от туфата! Трябва да минем покрай него!
	Отвори една шушулка и се понесе над кората.
	Миния я чу, но не спря. Смита беше мъртва, Сал също… Уби ги някакъв хлапак. Насочи се предпазливо към него.
	Хлапакът носеше алени дрехи — облекло на гражданин. Русата му коса беше плътно прилепнала, а брадата — едва набола. Лицето му беше разкривено в гримаса, издаваща както страх, така и жажда да убива. Той пъргаво отскочи встрани, избягвайки острието на сабята й. Тялото му се отдели от кората. В първия момент Миния понечи да го последва. Трябваше да го убие, за да спаси честа на тройката си…
	Но Таня беше права, времето им свърши. Огънят заплашваше да ги отдели от Туфата на Далтън-Куин завинаги, а и лъкът на Сал трябваше да бъде прибран. Миния се извъртя, отвори една шушулка и бързо се отдалечи.
	Трупът на Сал се рееше свободно, пръстите на мъртвата й ръка стискаха здраво съкровището на племето. Русият хлапак се закрепи на кората и изстреля дълга стрела. Миния рязко ритна с крака и успя да промени посоката си. Стрелата свирна край нея. В следващия миг нещо й препречи пътя и тя рязко намали скоростта. Нещо грозно и страшно, нещо нечовешко. Душата й се смрази. Тежък юмрук потъна в лицето й, още преди да успее да реагира.


	Гавинг не чуваше крясъците на облечените в пурпур жени. Две от тях се бързо се отдалечаваха, използвайки тягата на летящи шушулки. Трета се движеше на зигзаг покрай кората. А чернокосата — онази, която се опита да го убие, изведнъж свърна обратно и се насочи към безжизнения труп на червенокосата, която продължаваше да стиска извитата пръчка сребрист метал.
	Пътят й препречи Мерил, изскочила от някаква пукнатина. Юмрукът на Мерил потъна в челюстта на нападателката с глух тътен, звукът от който заглуши дори странния грохот, на който Гавинг все още не бе имал време да обърне внимание. Сякаш небето се цепеше… От устата на Образования излитаха странни цвъртящи звуци, издаващи паниката му. Думите се губеха в грохота.
	Но Гавинг ги разбра.


	— _Клейв, Клейв!_
	— Тук съм — подаде се от някаква цепнатина водачът на експедицията. — Какво искаш?
	— Трябва да скачаме! — изкрещя Образования. — Всички!
	— Какви ги дрънкаш?
	— Само така можем да оцелеем, защото дървото се разпада!
	— Какво!?
	— Издай заповед за скачане!
	Клейв се огледа. Тялото на Джиован безжизнено се полюшваше на края на въжето. Беше мъртъв. Образования вече беше в небето. Въжето беше с него, но навито на руло! Гавинг… Гавинг се придвижи по тресящата се кора, издърпа нещо от ръката на труп, облечен в пурпурни дрехи и продължи напред. Джаян и Джини не се виждаха никъде. Алфин триумфиращо ръмжеше, очите му следяха бягащите към димния облак врагове. Глори и Мерил също гледаха след тях и сякаш не вярваха на очите си.
	_Трябва да вземеш решение, рече си той. Веднага. Въпреки, че не знаеш достатъчно… Ти си водач на тези хора, решението трябва да е твое._
	Гавинг… Той е стар приятел с Образования. Дали не е научил нещо повече? Вече беше взел оръжието на нападателите и бързо се отдалечаваше по кората. Очевидно искаше да прибере месото, за което всички бяха забравили. Правилно, след отделянето от дървото ще им трябва храна…
	Образования май беше превъртял. Но въпреки това Гавинг продължаваше да му вярва. Всичко се случи някак изведнъж: огънят се разгаряше по ствола, карайки го да се тресе… странниците, които искаха да ги избият, бягаха през глава… Клейв си спомни за летящите шушулки в раницата си. С тяхна помощ лесно би настигнал всеки от подчинените си.
	— Хей, Образовани! — подвикна той. — Да се привържем ли към дървото?
	— Не, по дяволите! В никакъв случай!
	— Добре.
	Изду гърди и направи опит да надвика грохота, който сякаш предвещаваше края на света:
	— _Джаян! Джини! Глори! Алфин! Мерил! Скачайте! Без закрепване, по-далеч от дървото!_
	Реакциите бяха различни. Мерил се втренчи в него, помисли малко, след това се отблъсна. Глори само се втренчи. Джаян и Джини изскочиха от скривалището си, като две птици, размахали криле. Алфин се вкопчи в кората в смъртна хватка. А Гавинг? Той се опитваше да измъкне един дебел бут от хоботника.
	Кората продължаваше да се тресе, звукът изпълваше дървото и небето. Убийци с пурпурни дрехи не се виждаха никъде. Ветрилната гъба стърчеше самотна, забравена от всички. Клейв се хвърли към стеблото й.
	Ветрилото се огъна под тежестта му, но все пак поддаде. Пръстите му се забиха в бялата сърцевина. Кората се тресеше. Вкопчен в гъбата, той не разбра кога падна, понесен от силен порив на вятъра.
	Не, това е невъзможно! С разширени от смайване очи Клейв проследи огнените точици, които бързо се отдалечаваха в двете посоки. Дърво вече нямаше, хората се рееха в небето. Дори Алфин се беше сетил да скочи. Но дървото, къде беше дървото? Нямаше го. Ръцете му инстинктивно се свиха в юмруци. Сърцевината на гъбата се превърна в пихтиеста каша. Нададе крясък на ужас и страх, после се притисна в стъблото й. Бяха загубени в небето.


>	Глава осма
>	Племето Куин

	Дървото сякаш експлодира. Обсипан с трески и отломки, Гавинг скочи над разкъсаната кора. От зейналата пукнатина излитаха милиони насекоми, до дъното й в сърцевината на дървото сигурно имаше километър. Той извика и размаха ръце в жужащия облак.
	Дървото загиваше. Гавинг несъмнено би бил поразен от този факт, но в момента просто нямаше време да мисли. В главата му се въртеше само една мисъл: _Вземи месото и изчезвай по-надалеч!_
	Бутовете на хоботника се валяха сред жаравата. Гавинг издърпа по-близкия от тях, изтръска го от въглените и го метна на рамо. Гореща мазнина обля врата му, той изкрещя и се оттласна от кората.
	Ами сега? Не беше в състояние да събере мислите си сред ужасния грохот, предвещаващ края на света. Свали раницата си, привърза я към бута, после прегърна пакета и се отблъсна към небето.
	Боботещото дърво беше скрито в облаци насекоми и летящи трески, някои от които бяха с размерите на голям нож.
	Измъкна реактивна шушулка, намести я между себе си и пакета и завъртя върха. Семената и ледения газ профучаха край него, семенникът се отскубна от ръцете му и изчезна.
	Ръцете му трепереха, лицето и шията му се покриха със ситни капчици кръв. Извади последната си шушулка и опита отново, прехапал език от напрежение. Този път семенникът беше нормален и заработи както трябва.
	Светът се разпадаше.
	Гавинг гледаше всичко това и постепенно ужасът му се смени със страхопочитание. Свиреп порив на вятъра го отнесе в открито небе. Двете огнени топки се бързо се смаляваха — едната навън, другата навътре. Родното дърво се превърна в две пухкави парчета, съединени от безкрайна лента дим.
	Величествено! Никой не можеше да очаква, че ще надживее подобен катаклизъм. Сигурно всички от Племето Куин са мъртви. Тази мисъл беше непосилна за разума му. Всички, освен хората на Клейв, без да се брои загубата на Джиован, разбира се. Кой ли беше останал? Той се огледа.
	_Никой?_
	Забеляза няколко петънца далеч навън.
	Нямаше повече шушулки и беше загубен в небето. Добре, че поне има храна…


	Образования размаха ръце, но не спря да се върти. Пестеше шушулките и никак не му се искаше да ги включва само заради въртенето. Сети се да разпери крайници и това намали въртеливото движение до поносими граници, позволявайки му да се огледа.
	Протегна ръка и опипа лявата страна на лицето си. Там мокрееше дълбока кървяща рана, спускаща се от слепоочието до брадичката. Но болка нямаше. Шок? В момента го безпокояха други неща.
	В близост се премятаха три тела, облечени в пурпурни дрехи. Стомахът му се сви. Това беше тяхна игра — той не беше тук, за да убива.
	Гигантската ветрилна гъба се рееше свободно в пространството. Клейв се беше вкопчил в стеблото й. Добре. На гърба му стоеше раницата — много добре. Вътре бяха всичките им запаси от пресни шушулки. Но защо той не прави нищо за спасението на експедицията?
	Сплели ръце, Джаян и Джини бавно се рееха с крака навън. Сякаш танцуваха. Но така бяха успели да снижат въртеливото си движение до поносими граници. Действаха разумно, без следа от паника.
	Мерил беше доста по-навътре. Не беше успяла да се оттласне достатъчно надалеч и вятърът я беше подхванал.
	Апокалиптичният грохот постихна, вече се доловяха и други звуци. В близост се разнесе тихо стенание и Образования се извъртя. Оказа се, че Алфин все пак беше успял да скочи. Въртеше се през глава, стенеше и крещеше, но беше в безопасност.
	Гавинг, Глори и Джиован не се виждаха никъде. Вероятно тялото на Джиован беше пропаднало заедно с дървото, но къде са другите? И защо Клейв не прави нищо? Вкопчен в ствола на ветрилото, той продължаваше да се отдалечава.
	Образования въздъхна, развърза раницата и измъкна шушулките. Бяха стари, още от Туфата Куин. Дали ще се задействат?
	Не му се беше налагало да работи с подобни неща. А и не познаваше човек, който да го е правил. Ловците носеха семенници като предпазна мярка, в случай, че паднат в небето. Но нито един от нещастниците, сполетени от подобна участ, не се беше върнал… Действаше с изключително внимание. Завърза раницата, после стисна шушулката с две ръце и я залепи за корема си. Прецени местоположението на Клейв зад гърба си и бавно завъртя върха.
	Струята го блъсна в корема. Той изръмжа и промени позицията, надявайки се въртенето да спре. Тласъкът намаля, ръцете му се разтвориха и семенникът отлетя в пространството.
	Един поглед през рамо го увери, че ветрилната гъба се носи към него. Клейв все още не вършеше нищо, дори не даваше вид, че е забелязал действията на Образования.
	Димният облак от катастрофата разделяше небето, раздвоен на светли и тъмни петна. Насекомите, които бяха прояли дървото, вече се измъкваха на свобода, за да търсят нова жертва.
	Наоколо летяха най-различни отломки. Образования разпозна огромни парчета дърво и кора, цяло ято щураци, които панически махаха с крила, някакъв хоботник беше изскочил от дупката си и не знаеше какво да прави. Сред тази суматоха се рееха труповете на убитите противници, които бавно се отдалечаваха.
	Гавинг маневрираше далеч навътре, по посока на Вой. Образования съобрази, че младежът бе отишъл да спасява месото и вятърът го беше подхванал.
	В същия миг ветрилото се блъсна в него, той протегна ръце и се вкопчи в еластичната материя. Клейв го гледаше стъписано.
	— Какво стана?
	Беше в безопасност.
	— Дървото се разпадна, Клейв. Ще бръкна в раницата ти. Трябва да започнем да спасяваме гражданите.
	Клейв нито помогна, нито се противопостави, когато Образования започна да тършува в торбата му. Можеха да използват голямото ветрило като база за своята спасителна операция. Първо Алфин, защото той беше най-близко… Взе половин дузина шушулки. С пълзене отиде близо до центъра на тежестта на ветрилото и задейства един семенник, след това още един.
	— _Дървото_ се разпадна?
	— Видя го.
	— Как? Защо?
	Образования прецени разстоянието и хвърли едно въже по посока на Алфин. Онзи го докопа и замръзна на място, без да направи опит да се издърпа. Наложи се това да стори Образования, а Алфин го гледаше с побелели от ужас очи. Размърда се едва на метър от стеблото, ръцете му потънаха дълбоко в бялата гъба.
	В следващия миг около шията на Образования се стегнаха стоманени пръсти, дъхът на Клейв го парна в ухото:
	— Ще ми кажеш сега!
	Образования замръзна. Клейв беше полудял.
	— Казвай какво стана!
	— Дървото се разпадна.
	— Защо?
	— Вероятно от огъня, но причината е другаде. Всичко живо в Мъгливия пръстен се подчинява на определени закони, Клейв. Основният от които е придържане към медианата на всяка цена… До средата, където има вода и въздух. Нали затова са се оформили тези летящи шушулки?
	Хватката на Клейв леко се разхлаби и Образования побърза да продължи:
	— Това е начинът на живот за всички растения. Но ако се разрасне и отиде далеч от медианата, твърде навътре в зоната на газовия тор…
	— Кое?
	— Какво става тук, за Бога? — обади се Алфин.
	— Клейв иска да знае какво се случи. Алфин, ще успееш ли да се справиш с това нещо? Трябва да го насочим по някакъв начин, за да приберем и останалите… — После тикна в ръцете му останалите семенници.
	Алфин ги пое и започна да разсъждава как да ги използва. Образования продължи лекцията си.
	— Мъгливият пръстен преминава през медианата на много по-голяма зона. Това е газовият тор, където молекулите… частиците въздух изминават много по-големи разстояния без да се сблъскват. Там въздухът е много рядък, но все пак става за дишане. Плътността му се увеличава около медианата. Там е съсредоточена всичката вода, почва и растения. Това е то Мъгливия пръстен — най-дебелата част на газовия тор, подходяща за всяко живо същество.
	— Защото може да се диша. Добре, продължавай.
	— Всичко в Мъгливия пръстен се движи. Повечето животни имат криле, а някои растения разполагат с летящи шушулки. Семената се изстрелват обратно към медианата, където имат условия за растеж. Реактивният импулс по посока на газовия тор непрестанно ги отблъсква обратно към медианата. Има и растения с корени, които се захващат за всичко наоколо. Има и хвърчила…
	— Какво ще кажеш за джунглите?
	— По този въпрос не зная нищо… Учения никога…
	— Добре, остави. Ами за дърветата?
	— Тук нещата наистина са интересни. Учения има една теория, но не може да я докаже…
	Хватката се стегна и Образования се задъха.
	— Ако едно дърво-интеграл отиде твърде далеч отвъд медианата, то е обречено на гибел. Умира по средата, проядено от насекомите. Те не са паразити, а по-скоро живеят в симбиоза. Когато средата прогние, дървото се разпада. Ето виж — едната част се отдалечава, а другата се спуска към медианата. Половината живее, половината умира, по-добре е от нищо.
	— Коя половина? — озадачено попита Клейв.
	— Източната те отнася навън, външната — на запад, а западната…
	— Какви ги дрънкаш?
	— Опитвам се да си обясня нещата. Намираме се прекалено навътре към Вой, затова нашата половина…
	Изведнъж всичко му стана ясно, откритието накара гърлото му да се свие. Миг по-късно и пръстите на Клейв сториха същото.
	— Продължавай! — изръмжа ръководителят на експедицията. — Дотук разбрах всичко, но имам чувството, че казваш само част от истината.
	Образования изпъна рамене и тържествено обяви:
	— Господин Председател, вече можете да ме наричате Учен!
	Пръстите около гърлото му изненадано се разтвориха.
	— Племето е мъртво. Сега ние сме Племето Куин.


	Алфин пръв наруши тежкото мълчание, последвало тази ужасяваща декларация.
	— Доволен ли си, Образовани? — попита той. — Ти излезе прав — дървото наистина е загивало.
	— Млъкни — рече Клейв и пусна гърлото на Образования. Не беше сигурен дали стори грешка, а сега трябваше да се извини. Тръгна към ръба на ветрилото, а Джаян и Джини не отделяха поглед то него, продължавайки да се въртят. Никога не беше се чувствал така безпомощен, особено сега — пред лицето на важни решения. Допълнително се притесняваше, че Алфин и Образования го бяха видели в това състояние. Прочисти гърло и с лека изненада откри, че гласът му е нормален.
	— Браво, Алфин, добре свършена работа… Джаян и Джини вече са тук, сега отиваме за Мерил. А и Глори не се вижда никъде…
	— Лично аз не съм я виждал от… — започна Образования, после млъкна и потърка шията си.
	— Може би не е скочила. Седем сме…
	Хвърли едно въже. Джини го хвана с пръстите на краката си и Клейв ги придърпа.
	— Добре дошли при останките на Племето Куин — поздрави ги той.
	Близначките се притиснаха към него повече от отчаяние, отколкото от привързаност. После Джини се дръпна назад и го погледна в очите:
	— Мъртви ли са останалите?
	От тона й личеше, че вече се досеща.
	— Защо Учения не предвиди това? — добави Алфин.
	— Предвиди го — поклати глава Образования.
	— Но защо тогава остана, по дяволите?
	— Беше твърде стар. Нямаше начин да изкачи петдесет километра нагоре по дървото.
	— Но!… — Алфин се задави от възмущение: — Означава ли това, че трябва да умрат всички, които _можеха_ да се катерят!
	Преценил, че момента не е подходящ, Клейв предупредително присви очи:
	— Внимавай какво правиш, Алфин!
	Алфин изстреля две шушулки, след това още една. Ветрилото се носеше към Мерил, която чакаше със стоическо търпение.
	— Ами децата! — промърмори той.
	Някъде отстрани се долови движение.
	Това, което Клейв беше взел за поредния труп с пурпурни дрехи, изведнъж се замята във въздуха.
	— Един убиец все пак е останал жив… — промърмори той.
	Всички извърнаха очи към чужденката. Тя престана да се мята, заета да прикрепя въже към дългия си нож. Хвърли го към мъртвата си другарка и се придърпа към нея. Прерови джобовете й, след това се отблъсна по посока на следващата.
	Не откри много неща, но като че ли все пак беше намерила това, което търсеше. Изстреля последователно две шушулки. Струята я понесе към Вой.
	— Няма да дойде насам — отбеляза Алфин. — Но няма и да се прибере у дома… Какво ли е намислила?
	— Това не е наша грижа.
	Мерил хвана въжето на Алфин и се придърпа към ветрилото. Но място вече нямаше.
	— Да си виждала Глори? — попита Клейв.
	— За последен път я зърнах вкопчена в кората. Съвсем накрая… Но Гавинг беше доста навътре.
	— Ще се отправим към него. Надявам се да стигнем навреме.
	Вече за всички беше ясно, че жената в пурпурни дрехи се беше насочила именно към Гавинг.


	Гавинг я наблюдаваше как се приближава. Не му оставаше нищо друго. Тя също го гледаше. Вече без омразата, която беше забелязал преди. Тъмната й коса беше подстригана късо, овалното лице с необичайно тясна брадичка имаше замислено и сякаш преценяващо изражение.
	Очевидно щеше да мине съвсем близо до Гавинг.
	В душата му нахлуха противоречиви чувства. Съвсем не искаше да умре сам, но перспективата да се види набучен с онези миниатюрни харпуни също не изглеждаше розова. Тя се приближи още повече и започна да сваля един харпун от гърба си. Гледаше го в очите докато опъваше странното си оръжие, а той просто вдигна печеното месо пред себе си. Гледаше го в очите и когато пусна харпуна.
	Острото желязо с пера в задната част изсъска и се заби в горещото месо.
	Гавинг трескаво измъкна ножа си, готов да пререже въжето.
	Тя проговори. Думите й прозвучаха странно, но той ги разбра.
	— Недей, остави ме да живея! Аз имам вода, имам и летящи шушулки… Моля те!
	Може би наистина е така, помисли си той, а на глас извика:
	— Остани на мястото си и не се притегляй към мен! Трябва да помисля.
	— Добре — отвърна жената и увисна в пространството.
	— Ти имаш вода, а аз имам храна — изгледа я преценяващо Гавинг. — Но има опасност да ме убиеш и да заграбиш и двете…
	— Ето ти сабята ми — отговори тя и му хвърли дългия си нож.
	Гавинг беше изненадан, но все пак успя да го хване.
	— Ето и лъка — каза жената и този път му даде достатъчно време, за да улови разпъващото се оръжие.
	Дотук добре, рече си той. А после? Тя стоеше и просто чакаше.
	— Какво искаш?
	— Да се присъединя към племето ви. Само ние сме живи… Други няма.
	Той можеше да се накичи с всички оръжия, но каква полза? Допусне ли я до себе си, между тях няма да има нищо друго, освен четиридесет килограма пушено месо. Което означава, че всеки по всяко време може да се докопа до някакво оръжие и да види сметката на другия. Нали все някога щеше да му се наложи и да поспи? Тя продължаваше да чака.
	„Защо не? — изведнъж си каза той. — Така и така сме обречени.“
	— Ела насам.
	Тя започна да навива въжето, Гавинг мълчаливо я наблюдаваше. Няколко минути по-късно тялото й вече се притисна към месото, без никаква мисъл за красивите пурпурни дрехи. В ръцете й се появи шушулка, измъкната от един от многобройните джобове, които придаваха безформен вид на тялото й. Сръчно я нагласи и завъртя края. Скоростта им се промени. Повтори операцията още няколко пъти.
	— Защо са ти толкова много семенници? — попита Гавинг.
	— Прибрах ги от приятелките си.
	По-скоро от трупове им, рече си Гавинг и се извърна. Върху ветрилната гъба Племето Куин изглеждаше малко и беззащитно.
	— Ръката на проверяващия — каза жената.
	Той трудно разбираше странното й произношение.
	— Всички са върху Ръката на проверяващия — поясни тя. — И това е добре. Гъбите стават за храна. Както и месото на тъпчовците.
	— Чувал съм тази дума: Проверяващия. Учения често я използваше, но така и не обясни какво означава.
	— Не трябваше да нападате Ръката на проверяващия. Ние се грижехме за нея.
	— Затова ли убихте Джиован? За една ветрилна гъба?
	— Да. Както и за това, че се върнахте от заточение. Вие сте били изхвърлени за убийство на Председател.
	— Това е нещо ново за мен. Живеем в Туфата Куин вече повече от сто години.
	Тя безразлично кимна с глава, като че ли това нямаше значение. Беше странна… беше непонятна. Гавинг познаваше всеки мъж, жена и дете в Туфата Куин. Но тези жени с червени доспехи се бяха изсипали от небето изненадващо, напълно непознати. Не знаеше дори дали трябва да я мрази.
	— Жаден съм — рече той.
	Тя му подаде един мях, наполовина пълен с вода. Той пи.
	Купчинката, която представляваше Племето Куин, май започваше да се приближава, но Гавинг не беше сигурен в това.
	— Какво ще правим сега? — попита той. — Като гледам как си служиш с летящите шушулки, май ще се оправиш в небето по-добре от нас. Имаш ли представа какво ще правим оттук нататък? Туфата Далтън…
	— Туфата Далтън-Куин — поправи го тя.
	— Вашата половина от дървото вероятно е в безопасност, но е отместена от течението. Не мога да си представя по какъв начин можем да стигнем до нея. Ние сме загубени… — След това изведнаж го обзе непреодолимо любопитство: — Коя си ти?
	— Миния Далтън-Куин.
	— Аз съм Гавинг Куин — каза той за втори път през живота си. Първият път беше по време на церемонията за посвещението му в зрелост.
	— Какви сте, защо искахте да ни избиете?
	— Смита беше… Лесно се възбуждаше. Някои от нас в Триединния взвод са такива, а и вие убивахте Ръката.
	— Триединен взвод. Предимно жени?
	— Само жени. Дори и Смита, със специално разрешение. Ние служим на туфата като бойци.
	— Защо си станала боец?
	Тя гневно тръсна глава.
	— Не искам да говоря за това. Ще ме приемат ли твоите хора, или ще ме убият?
	— Ние не сме… — започна Гавинг, после изведнъж млъкна. Думата „убийци“ остана на върха на езика му. Сети си, че той самият беше убил две от жените-нападателки. Спомни си предупрежденията на Образования преди време, според които за подобни разговори Учения положително би ги пребил от бой. Секторът на дървото, върху което живее племето на Миния, пада навън от Вой. А това означава, че се измъква и от сушата.
	— Мога да им предложа сделка — подхвърли той. — Ние ще те върнем до далечната туфа, а ти ще се погрижиш да ни приемат за членове на твоето племе. Какво ще кажеш?
	Тя помълча, после въздъхна и каза:
	— Трябва да си помисля.


	Месото и ветрилото се разминаваха с доста голяма скорост и Клейв се принуди да хвърли едно въже с тежест накрая. Искаше да спести последния си семенник. Може би това беше поредната грешка. Сега можеха само да чакат и да се надяват на ловкостта на мургавата странница. За щастие тя успя да хване въжето.
	— Това е Миния от Племето Далтън-Куин — извика отдалеч Гавинг. — Има желание да се присъедини към нас.
	— Не се придърпвай — предупредително се обади Клейв. — Въоръжена ли е?
	— Вече не.
	— Искам оръжията й.
	Клейв хвърли още едно въже и ловко изтегли вързопа с респектиращ обем. Приведе се над него и се зае да изучава съдържанието му: нож, дълъг колкото цялата му ръка, по-малък нож, сноп миниатюрни харпуни и две от разтеглящите се оръжия — едното от дърво, другото от метал. Дървеното му хареса повече. Металното изглеждаше странно, изработено от непозната сплав. Досети се как работят и на лицето му се появи усмивка.
	— Тя се опита да ни избие! — обади се навъсено Алфин.
	— Това е вярно — кимна Клейв и подаде последната летяща шушулка на Образования: — Спри въртенето ни… Всъщност не, почакай… Виждаш ли онова парче кора, недалеч от нас? Да, това, което се движи бавно… Опитай да ни приближиш към него.
	Алфин очевидно не харесваше идеите му.
	— Какво мислиш да правиш? — попита той.
	— Ще я приберем, след като желае… — сви рамене Клейв. — Племе от седем души звучи смешно, не мислиш ли?
	— Няма къде да я държим затворена.
	— А ти къде искаш да изкараш остатъка от живота си?
	Семенникът в ръцете на Образования изригна газ и семена. Той огледа резултата и мрачно поклати глава:
	— Няма да стигнем до кората, липсва ни тяга.
	Клейв сви рамене и се извърна към Алфин, който още чакаше отговор:
	— Предполагам, че не си падаш по реенето в небето и искаш да живееш на дърво-интеграл, сред някоя добра туфа… Нашата нова пленница живее именно в такава туфа. Ще й сторим добро и по такъв начин ще спечелим благодарността й. — Извърна се към останалите и нареди: — Доведете я тук.


>	Глава девета
>	Салът

	Езерцето представляваше малка сфера с безупречна форма, която се рееше на двадесетина километра от Ръката на проверяващия. Гигантска водна капка, влачеща след себе си опашка от мъгла, която сочеше навън от слънцето. Осветена отзад, както в момента, повърхността й беше изпълнена с тъмни подвижни сенки.
	Миния прецени, че езерцето ще се размине с тях.
	Двата противоположни края на дървото продължаваха да се раздалечават. Туфата Далтън-Куин се носеше навън и на запад, а Тъмната Туфа навътре и на изток. Димният облак между тях все повече изтъняваше, запълнен с рояци насекоми.
	В средата на езерцето изскочи нещо странно, след него остана пенлива следа. Беше огромен звяр — това личеше дори от разстояние. Размерите му не можеха да се определят, като че ли се състоеше само от уста с перки. Миния напрегнато го наблюдаваше. Звярът очевидно не им обръщаше внимание, перките му го тласкаха към димната следа.
	Част от племето кръжеше около Ръката на проверяващия. Нямаше достатъчно място, а и гъбата не беше толкова здрава. Всички се бяха привързали с въжета и клинове, никой не проявяваше особено желание да бъде близо до Миния.
	Старият, Алфин, се беше вкопчил в стеблото. Ужасеното изражение на лицето му беше изчезнало, но той очевидно не желаеше нито да говори, нито да се движи.
	Образования я наблюдаваше.
	— Мин Я — произнесе отчетливо той. — Правилно ли го казах?
	— Доста добре — кимна тя. — Името ми е _Миния_.
	— Е, добре тогава, Минеея… Ще ни помогнеш ли да се присъединим към твоето племе, ако успеем да стигнем до вашия край на дървото?
	Очите на всички се насочиха към нея. В погледа на стареца се четеше отчаяние. Е, това рано или късно трябва да стане, въздъхна тя, а на глас каза:
	— При нас цари суша. Имаме твърде много гърла за изхранване.
	— Суша е на път да свърши — отвърна Образования. — Скоро ще имате вода.
	— Ти да не си чирак на Учения от Племето Куин?
	— Точно така.
	— Вярвам на думите ти. Но за новата реколта е нужно време, нали? Във всеки случай поне…
	— Сега вятърът ще донесе и птици…
	Тя помълча, после поклати глава и отсече:
	— Не искам да се връщам!
	— Да не си извършила престъпление? — присви очи Клейв.
	— Бях на път да го сторя — призна Миния. — Просто _нямаше_ друг начин… Моля ви!
	— Остави това. Останем ли тук, едва ли ще живеем дълго. Всяко прелитащо семейство триединни ще ни вземе за някаква пикантна добавка към гъбата. А също и онази летяща уста, която преди малко изскочи от езерцето…
	— Не можем ли да стигнем до друго дърво, още незаселено? Зная, че в момента не сме състояние да го сторим, но след като се надяваме да се доберем до Туфата Далтън-Куин, значи бихме могли да стигнем и до друго дърво… Не е ли така?
	Видяла, че аргументите й не се приемат, Миния реши да прибегне до обходни маневри.
	— Както и да е — въздъхна тя. — По-добро да се заемем с по-полезни неща. Трябва да ядем Ръката, а не да висим на нея. Веднъж откъсната, тя скоро ще започне да гние. Което означава, че ни трябва нещо друго, за което да се закрепим… — Ръката й се насочи напред: — Като това…
	Имаше предвид едно сравнително голямо парче кора, откъснало се при експлозията. Размерите му бяха десет на пет метра, рееше се само на около двеста метра от тях. Съпротивлението на въздуха беше намалило значително въртеливото му движение. Клейв тръсна глава и побърза да влезе в ролята си на Председател.
	— Наблюдавам го цял ден — промърмори той. — Не се приближава. По дяволите, ако можехме да се движим, бих предпочел да се насочим към езерцето!
	— Може би съществува частичен вакуум, който би могъл да притегли тази кора — обади се Образования.
	— И сами можем да я притеглим — рече Миния и протегна ръка към пакета с оръжията си.
	Железни пръсти се стегнаха около китката й.
	— Хей, какво си намислила? — процеди Клейв.
	Дълги и силни пръсти, които докосват друг гражданин без никакво притеснение, помисли си Миния, И в Туфата Далтън-Куин имаше мъже като този Клейв. Именно те я бяха принудили да постъпи в Триединния взвод… Главата й тъжно се поклати. Беше пленница на този мъж, който продължаваше да я счита за убиец.
	— Мисля, че ще успея да забия привързана стрела в това дърво — търпеливо поясни тя.
	Клейв се поколеба, после разбра какво иска да каже и кимна:
	— Добре, опитай.
	Тя избра металния лък на Сал. Но стрелата не достигна целта, снижи скоростта си и започна да се рее. Тя опита още веднъж. Сега вече в пространството се носеха две стрели, вързани за краищата на хлабави въжета. Младокът Гавинг започна да навива въжетата, останалите замърмориха.
	— Нека и аз да опитам — рече Клейв и протегна ръка към лъка. Тетивата обаче одра лакътя му и той изруга. Изстрелът се оказа къс.
	Миния нямаше навика да се колебае. Вземаше решенията си бързо, независимо дали са важни или не. Едно от качествата, които й помогнаха при постъпването в Триединния взвод.
	— Протегни напред лявата си ръка и хубаво я изпъни — започна наставленията си тя. — Опъвай тетивата с всички сили. Извърти я леко надясно, така няма да се удари в ръката ти. Гледай напред, успоредно със стрелата. Стой така, без да мърдаш!
	Грабна намотаното въже и с всички сили го хвърли по посока на парчето кора. Така облекчаваше полета на стрелата, която нямаше да влачи толкова голяма тежест.
	— Когато си готов, стреляй!
	Стрелата се понесе, чукна крайчето на кората и остана там. Клейв започна да изпъва въжето, бавно, с безкрайно внимание. Кората започна да се приближава… После стрелата пропука и се измъкна.
	Повтори операцията, без да показва признаци на нетърпение. Кората вече се беше приближила с няколко метра. Стрелата се заби, ръцете му задърпаха въжето. Сякаш се биеше с някаква огромна птица.
	Кората бавно доплува до тях. За всеки случай Клейв изстреля още една стрела и тя се заби здраво. Започнаха да се прехвърлят по въжето. Всичко мина добре, ако не се брои учестеното дишане на Алфин, рече си Миния.
	Не пропусна да отбележи и похвалата на Клейв, който й хвърли одобрителен поглед и каза:
	— Добре работа, Миния.
	Лъкът обаче остана в ръцете му.


	— За естествени нужди ще използваме обратната страна на кората — обяви Клейв. — Сега тя е всичко, което имаме, налага се да я пазим чиста. Ще храните дървото така, че екскрементите да отиват навън.
	— Едва ли ще стане — обади се Алфин. Това бяха първите му думи от часове насам и всички изненадано го погледнаха. — Ако направим това, екскрементите ще останат да се въртят около нас. Но аз имам по-добра идея. Ще храним дървото от ръба. По този начин ще се възползваме от въртеливото движение и проблеми няма да има… Прав ли съм, Образовани?
	— Да. Идеята ти наистина е добра.
	Миния откъсна парче ветрилна гъба и го хвърли в устата си. Беше влакнесто и почти безвкусно, но съдържаше влага. А влагата е деликатес. Очите й се насочиха към езерцето, което не се приближаваше.
	Разделиха си пушеното месо от тъпчо и го изядоха, за да не се развали. Но май сбъркаха, тъй като на пълен корем жаждата стана още по-непоносима. Тук спокойно можеха да пукнат от жажда…
	Всичко останало изглеждаше наред.
	Миния беше доволна, че направи правилен избор с това златокосо момче Гавинг. Вероятно си мисли, че й дължи живота си. На външен вид изглеждаше безобиден, но тя го видя да убива на два пъти, без никакво колебание. По-добре е да го имам за съюзник, отколкото за враг, помисли си тя.
	За Алфин не можеше да си състави мнение. Ако действително се страхува от падане, май няма да изкара дълго…
	Докато Мерил беше нещо друго. Нямаше крака, но удряше с юмрук силно — както друга жена с крак. Сигурно е твърда като кремък, особено след всичко, което е преживяла. Но имаше и друго: инвалид като нея отдавна би бил мъртъв, ако му липсват верни приятели. Следователно за нея се грижат добре. Миния стигна до заключението, че няма да е зле, ако се сприятели с Мерил.
	Образования беше мечтател, едва ли щеше да усети липсата й, ако вземе да умре…
	Доминиращият мъжкар безспорно беше Клейв, който по всяка вероятност продължаваше да я счита за враг. Но тя умно му преотстъпи заслугата за прехвърлянето на този сал, убедена, че това ще й бъде от полза. Сега най-важното е Клейв да изпитва нужда от нея, а дали й вярва или не беше без значение.
	Но какво друго би могъл да иска от нея той?
	Джаян и Джини се държаха така, сякаш Клейв им принадлежи. Или обратното. В това нямаше нищо необичайно — често се случва две жени да делят един мъж. Близначките изглеждаха покорни, но вероятно няма да приемат друга съперница. По тази причина Миния реши да се държи по-далеч от Клейв.
	Проблемът изглеждаше напълно решим…
	Мерил се прозя широко и попита:
	— Не ви ли се струва, че е време за спане? Аз лично се чувствам като ударена по главата.
	— Искам по един човек да стои буден от двете страни на дървото през цялото време — вдигна глава Клейв. — На някой да не му се спи?
	— На мене — обади се Алфин.
	И тъй, първата смяна за деня поеха Алфин и Джаян, след тях беше ред на Гавинг и Мерил. Изтощена както физически, така и емоционално, Миния не беше в състояние да мисли за останалите. Свита като ембрион, тя се приготви за сън.
	Слънцето се намираше северно от Вой. Миния усещаше как гражданите се изреждат към ръба на кората, за да нахранят дървото. Седнали един срещу друг, Клейв и Джини взаимно се пощеха. Джаян се беше скрила зад ръба. А Алфин? Той се придърпа към тях.
	— Минеея? — повика я той.
	— Какво? — надигна се тя.
	— Искам да ми станеш жена.
	Сънят окончателно отлетя, очите на Миния широко се разтвориха. Сега най-важното беше да не си създава врагове.
	— Не съм мислила за брак — внимателно отвърна тя, установила с учудване, че _Алфин не беше разпознал униформата й_.
	— Би било глупаво да ме отблъснеш. Нима има по-добър начин да станеш една от нас?
	— Ще си помисля — отвърна тя и затвори очи.
	— Аз съм уважаван човек, в Туфата Куин ми бяха поверили грижите за устата на дървото.
	Тя неволно се сви на кълбо и обхвана коленете си с ръце.
	Ръката на Алфин разтърси рамото й.
	— Минеея, не разполагаш с кой знае какъв избор на това жалко парче кора. А и много от нас все още те считат за убиец…
	Очевидно нямаше намерение да я остави на мира. Е, добре. Гласът й прозвуча спокойно, но малко глухо, тъй като не намери сили да се изправи.
	— Имаше право… Аз действително трябва да се омъжа за един от вас. Клейв вече е зает, нали?
	— Три пъти — засмя се Алфин.
	— Това ме учудва… А Образования?
	— Ти шегуваш ли се? Предлагам ти сериозно да си помислиш върху предложението ми…
	Видя сълзите в очите й и млъкна. Миния беше толкова уплашена, че не успя да се сдържи. Тялото й се разтърси от хлипове, от устата й излитаха тихи стенания. Да, мъж наистина й трябваше, но нима Алфин?! Всъщност, избор май нямаше… Може би ще бъде принудена да се чифтоса с този отвратително грозен старец, само за да не я убие Племето Куин. Другата възможност беше да признае за дадената: клетва за безбрачие, която е задължителна за всички членки на триединни взводове. Изведнъж усети, че не може да издържа повече. Беше й се събрало твърде много.
	— Аз… Ще се върна, като се почувстваш по-добре — гузно промърмори Алфин. Тя с усилие отвори очи и го видя да се промъква между спящите към далечния край на кората. Изгубила дом, семейство и приятели, тя се беше оказала запратена в небето, сред напълно непознати хора. Гаден трупоносец, по дяволите! Защо й налага подобно решение точно сега?
	Сълзите пресъхнаха. Добре, че ги няма другарките й от взвода, от тях наистина би се срамувала. Същевременно си даваше сметка, че именно сълзите й бяха принудили Алфин да се оттегли. Това й беше познато, тъй като редовно използваше номера със сълзите като средство за отбрана, особено когато беше млада, на четиринадесет години…
	Но как другояче би могла да постъпи? Съзнаваше, че отношението й към стария мъж не беше справедливо. В думите му се съдържаше много истина и тя вече размишляваше върху тях. Бракът действително беше единственото средство да бъде приета в Племето Куин.
	Не след дълго решението беше взето.
	Поколеба се, но после реши да си доспи. Слънцето задминаваше Вой. Въздъхна и в следващия миг вече спеше дълбок сън.
	Събуди се, когато слънцето отново наближи Вой. Обикновено нямаше проблеми нито със заспиването, нито със събуждането — вършеше го с просто усилие на волята. Но този път се събуди от нещо, което се клатеше в близост до нея.
	Протегна се леко, мускулите й приятно се отпуснаха. Гърлото й беше пресъхнало. Клатенето продължаваше. Очевидно сънят на Образования беше измъчван от кошмари. Тя го погледа известно време, изчака го да се успокои и отмести очи.
	Появи се Алфин, който разтърси Гавинг и Мерил. Младежът се отправи към поста на далечната страна, а старецът зае мястото му. Миния го изчака да заспи.
	Старецът се вкопчи в кората със зъби и нокти, или поне така се стори на Миния. Лицето му беше извърнато надолу, като че ли се страхуваше да погледне към небето. Никога не беше спал по този начин.
	Стана, разкърши рамене и се насочи към ръба на кората. Усетила погледа на Мерил, тя се обърна и й махна с ръка. После се плъзна по гладката повърхност, водеща към ръба.
	Гавинг я забеляза и понечи да се оттегли зад ъгъла, но тя го спря:
	— Почакай малко, Гавинг!
	Той въпросително я погледна.
	— Искам да поговоря с теб.
	— Добре — предпазливо рече той.
	— Нямам оръжие — усмихна се тя. — Ако искаш, мога да ти го докажа…
	— Няма нужда — поклати глава той, но тя вече беше съблякла блузата си. Насочи се към него. Искаше да върви изправена, но кората беше прекалено гладка за подобно начинание. В пълзенето липсваше онова достойнство, което в момента държеше да покаже. Все пак, без униформата на Триединния взвод, вече не изглеждаше като бременна…
	— Сам виждаш, че панталоните ми нямат джобове — добави тя. — Искам да ти обясня защо не мога да се върна на Туфата Далтън-Куин…
	— Защо наистина? — попита Гавинг, като напразно се опитваше да отмести поглед от гърдите й. — Искам да кажа, че желая да го чуя. Известен съм с това, че обичам да задавам досадни въпроси… — Направи опит да се усмихне, но смехът заседна в гърлото му — Всъщност, защо не разкажеш историята си пред всички?
	Тя поклати глава.
	— Гавинг, ако не ми помогнеш, вероятно ще ме убият… Нека ти разкажа за Триединния взвод.
	— Нали вече го стори? Всички сте бойци и жени… Дори и мъжете.
	— Точно така. Ако на някой мъж му се прииска да бъде жена, той постъпва в Триединен взвод. Същото върши и жена, която не желае да забременее. Така изпълнява дълга си към племето, без да прави деца…
	Гавинг направи опит да проумее нещата:
	— Значи те карат да се биеш, след като не искаш деца, така ли?
	— Точно така. Не само да се биеш, но и всичко останало, което е свързано с опасност. Ето виж това… — Панталонът й се смъкна към глезените, а Гавинг засрамено отмести очи. Въпреки това забеляза огромния белег, който се спускаше на половин метър от ребрата към бедрото — … Това е спомен от опашката на една птица-сабя. Спасих се благодарение на летящата шушулка. Ако не беше се задействал навреме, със сигурност щях да бъда изхвърлена в небето.
	Замълча, изведнъж несигурна дали трябва да се гордее с подобни неща. Но вече беше късно. Всъщност, по-добре да види белега още сега, вместо при друг случай…
	— Неотдавна и ние се бихме с птица-сабя — рече Гавинг. — Бяхме трима, върнахме се двама…
	— Тези птици са изключително опасни.
	— Вярно. А ти не харесваш мъжете, така ли?
	— Наистина не ги харесвах, особено когато бях на четиринадесет…
	— Но нима някой може да се налага на едно четиринадесетгодишно момиче? — учуди се той.
	До този момент тя мислеше, че никога вече няма да се усмихне. Оказа се обаче, че не е така.
	— Вероятно съм им се струвала привлекателна. Те всички… всички ми досаждаха и единственият начин да се отърва беше да постъпя в Триединния.
	Той чакаше.
	— Сега обаче съм на двадесет и две и искам да променя живота си. Трудно е, защото в Триединния взвод си изработваш определен начин на мислене… Само загатване за желание като моето се наказва със смърт… — Усети, че повишава глас и си наложи да шепне: — Той ми каза, че трябва да се срамувам от себе си. Може би щеше да ме издаде… Но това вече е без значение, тъй като нямам намерение да се връщам обратно.
	Той понечи да я докосне по рамото, но навреме се овладя.
	— Не бива да се притесняваш за това. Така или иначе сме заковани тук и не можем да мръднем никъде. Ако можехме, най-доброто решение би било да намерим свободно дърво.
	— Аз пък искам да правя бебета — каза тя и зачака.
	Вероятно най-сетне беше разбрал, тъй като не помръдваше.
	— С мен? — Гласът му беше шепот: — Защо точно с мен?
	— О, по дяволите! Защо просто не… Е, добре, с кой друг? Образования живее само с фантазиите си. Алфин го е страх да не падне. Клейв? Доволна съм, че е тук, той е добър водач. Но такива като Клейв ме принудиха да постъпя в Триединния! Той ме плаши, Гавинг. Докато с теб не е така, въпреки че те видях да убиваш Сал и Смита… — Разбра, че е сбъркала, още докато думите излитаха от устата й.
	Той видимо се разтрепери.
	— Аз не ги мразех, Миния! Но те ни нападнаха, без да кажат дума. Бяха твои приятелки, нали?
	Тя кимна:
	— Денят започна лошо, много лошо… Но аз няма да се върна.
	— И всичко стана заради една ветрилна гъба!
	— Не ме отблъсквай, Гавинг. Не бих могла да го понесла…
	— Не те отблъсквам. Просто никога преди това не съм го правил.
	— Аз също.
	Тя свали панталоните си, но нямаше въже, за да ги привърже. Забелязал това, Гавинг се ухили. После заби един клин в кората и върза две въжета за него. С едното прикрепи панталоните на Миния, към тях добави своите дрехи. Другото въже върза около кръста си.
	— Гледал съм — призна с неохота той.
	— И това е нещо… Аз нищо не съм виждала.
	Ръката й докосна това, което доскоро беше скрито под панталоните му. Преди години някакъв мъж беше пъхнал насила члена си в ръката й, но той не изглеждаше така. Този тук се променяше пред очите й. Да. О, да…
	Беше се надявала, че нещата ще се получат от само себе си. Оказа се, че не е така. Свикнала да използва краката си като допълнителен чифт ръце, тя ги протегна и го придърпа към себе си. Очакваше болка — знаеше за нея от колежки, постъпили в Триединния, след като бяха изгубили девствеността си. Но Миния не се страхуваше от болката, отдавна беше свикнала с нея.
	Гавинг като че ли пощуря. Сякаш се опитваше да превърне двамата в едно същество. Тя го притискаше към себе си, единственото й желание беше нещата да следват естествения си ход. Но внезапно установи, че и на нея й става нещо! До решението за този акт стигна хладнокръвно, но сега всичко в нея се променяше… Да, искаше й се да останат слети завинаги, ръцете и краката й се вкопчиха в него с отчайваща сила. Но не, ето, вече се разделят!… След миг всичко свърши…
	Проговори едва след като успя да напълни дробовете си с въздух:
	— Никога не ми бяха разказали, че е _толкова_ хубаво…
	— На мен ми го казваха и се оказаха прави… — изпусна една дълбока въздишка Гавинг. — Хей, не те ли заболя? — Отдръпна се от нея и погледна надолу: — Има кръв… Не е много, но все пак има…
	— Заболя ме, но аз умея да търпя, Гавинг. Боях се, че така и ще си умра девствена.
	— Аз също — тъжно кимна той.


	Една ръка стисна глезена на Образования и го избави от кошмарите.
	— Какво има? — стреснато се надигна той.
	— Има ли причина Гавинг да не може да прави бебета? — попита Мерил.
	— Че какво да прави тогава, гъби ли? — промърмори Образования и замаяно се огледа: — С коя, с пленницата ли?
	— Да. Нямам причина да им преча, но искам да ги държа под око… В случай, че онази е намислила нещо друго… Но някой трябва да застане на пост.
	— Защо точно аз?
	— Ти се случи най-наблизо.
	— Добре — протегна се Образования. — Ти върви на пост, а пленницата остави на мен.
	— И така става — засмя се Мерил.
	Дочул гласове, Образования предпазливо надникна зад ръба на кората. Голи както майка ги е родила, Гавинг и Миния се рееха в небето, вързани за някакво въже.
	— Ние сме сто седемдесет и двама — каза Миния. — Което означава, че сме два пъти повече от вас, така ли?
	— Горе-долу.
	— Щяхме да пренаселим туфата. Службата в Триединния взвод е по-скоро начин за спасение, отколкото наказание. _Не трябваше_ да имаме толкова много деца. А мен ме биваше, знаеш… Умея да се бия като дявол.
	— Търсила си спасение от… Ъ-ъ-ъ… От това?
	— От това и от бременността — засмя се тя. — Майка ми умря при четвъртото раждане, а това бях аз…
	— Още ли те е страх?
	— Разбира се, че ме е страх. Случайно да имаш желание да износиш едно бебе вместо мен?
	Телата им се сляха и Образования засрамено извърна глава. Очите му неволно се насочиха към небето. И изведнъж се вцепени. Точно над главите им зееше огромна уста.
	Гигантската паст бавно се затвори, после отново зейна. Въртеливото й движение беше почти незабележимо. Над горната челюст се виждаше чудовищно око, под долната имаше нещо като свита костелива ръка. Звярът беше на цял километър разстояние от тях и въпреки това изглеждаше огромен…
	Туловището тромаво се завъртя около оста си. Беше сравнително късо, но за сметка на това притежаваше широки и прозрачни криле. Илюзия нямаше — действително представляваше една уста, снабдена с перки. Достатъчно голяма, за да погълне наведнъж сала заедно с обитателите му. През тъканта на бузите прозираше мътна слънчева светлина.
	Рееше се сред облаците насекоми, изплували при катастрофата с дървото, и очевидно не беше хищник. Това е хубаво. Нямаше ли в записките на Учения описание на такова животно? Май го беше кръстил с някакво смешно име…
	Мерил докосна рамото му и той подскочи.
	— Притеснявам се от този бръмбароядец — промърмори тя. — Забелязваш ли, че сме обградени от насекоми?
	— Нима мога да го пропусна?
	В действителност вече беше успял да свикне с тях и не им обръщаше внимание. Не жилеха, но бяха навсякъде около сала — безброй крилати създания с най-различна големина — от дълги колкото пръст до миниатюрни точици, които едва се забелязваха.
	— Малко сме едрички, за да ни погълне без да иска…
	— Сигурно. Но какво ще стане с…?
	— Мисля, че опасност за Гавинг няма. Но за всеки случай ще го наглеждам.
	— Добре.


	— Гледат ни! — прошепна Миния и тялото й се стегна.
	— Спокойно — отвърна Гавинг, след като се озърна. — Това е Образования.
	Тя видимо се отпусна.
	— Дали няма да си помислят, че правим нещо нередно?
	— Едва ли. Освен това, аз мога да се оженя за теб.
	— Сигурен ли си, че го желаеш? — неуверено заекна тя.
	Не беше. В главата му се блъскаха безразборни мисли. Първият любовен акт го разтърси далеч по-силно от гибелта на дървото. Сега той обичаше Миния и вече се страхуваше от нея. Защото стана твърде зависим от удоволствието, което тя можеше да му дари, но и да откаже… Дали вече не си въобразява, че го притежава? Все още помнеше урока от несполучливия брак на Клейв… Или по-скоро това, което знаеше за него… Подобно на Мейрин, и Миния беше по-възрастна от партньора си…
	Но всичко това няма значение. Племето Куин разполагаше едва с четири жени. Джаян и Джини принадлежаха на Клейв, оставаха Мерил и Миния…
	— Сигурен съм — отвърна на глас той. — Искаш ли да го обявим?
	— Остави ги да спят — каза тя и се притисна към него.
	В следващия момент забеляза как огромната жвакаща уста се измъква от облаците насекоми. Сега беше значително по-близко и се виждаше, че няма зъби, а само устни и тесен змийски език. Бавното въртене позволяваше на звяра да наблюдава цялото небе и бързо да открие евентуалната опасност.
	— Дали става за ядене? — обади се Гавинг.
	— Аз съм жадна.
	— Трябва да има начин да се доберем до това езерце!
	— Гавинг, скъпи… Ние също имаме нужда от сън. Смяната ти вече свършва, нали?
	Чертите му се разкривиха от гигантска прозявка, последвана от широка усмивка.
	— Все пак трябва да кажем на някого.
	Свит на две, Образования тихо похъркваше. Гавинг опъна въжето му и подвикна:
	— Ние ще се женим.
	Очите на Образования се отвориха.
	— Добра идея — кимна невъзмутимо той. — Сега ли?
	— Не, първо ще изчакаме да се събудят и другите. Хайде, ред ти е да поемаш дежурството.
	— Добре.


>	Глава десета
>	Моби*
	[* Моби Дик е гигантски бял кит от едноименния роман на американския писател Херман Мелвил (1819–1891). — Бел.прев.]

	_Събуди се от приглушени гласове, жадна и нервна._
	_Той беше млад. Беше му дала това, което той искаше. На практика го беше принудила. И той едва ли ще прояви особен интерес към нея. Имал е достатъчно време за размисъл, положително ще си спомни, че тя се опита да го убие._
	Гласовете бяха на известно разстояние, но се чуваха ясно.
	— По-възрастна от теб е с десет години, а и ти нямаш откуп… Но не това е важното. Само преди седмица тя беше враг и се опитваше да ни избие!
	— Би могла да избере всеки от нас — продължи гласът на Клейв — Без мен, разбира се… Защото това нямаше да ви хареса, нали милички?
	— Според мен това е чудесно — каза Джаян или Джини. — И обнадеждаващо — добави другата близначка.
	— Гавинг не е достатъчно зрял и едва ли знае какво прави — обади се гласът на Алфин.
	— О, я върви по дяволите!
	Гавинг забеляза тялото на Миния, започнало да се придърпва към кората.
	— Здравей — извика той. — Готова ли си?
	— Да! — пламенно отвърна тя, забравила да се прави на срамежлива. — Каква церемония ще използваме? Не моята, тъй като нашият Учен остана в Туфата…
	_И сигурно би ме убил, ако беше тук_, добави мислено тя.
	— А, ето още един проблем — обади се Алфин. — Учения…
	— Сега аз съм Учен — каза Образования.
	После, без да обръща внимание на пренебрежителното сумтене на Алфин, започна да вади съдържанието на раницата си. Четири малки плоски кутийки от онова звездно вещество — пластмаса — бяха внимателно увити в парчета мек плат. Петата също беше плоска, но повърхността й беше блестяща и излъскана — почти като огледалото на Председателя. Само дето не отразяваше.
	Членовете на племето Куин изглеждаха не по-малко изненадани от Миния.
	— През цялото време си мъкнал тези неща? — попита с недоверие в гласа Гавинг.
	— Не, материализирах ги от въздуха — усмихна се Образования. — Ние, Учените, си имаме своите странности…
	— О, да, разбира се.
	Размениха си широки усмивки, после Образования взе в ръка огледалото и закрепи една кутия в солидната му рамка.
	— Приказывать „меню“ — промърмори той.
	Непонятните думи бяха казани със странно, някак архаично произношение. Понякога и Учения на Далтън-Куин говореше така, спомни си Миния. Огледалото изведнъж светна като мъгляво нощно слънце, а след това се изпълни с малки черни букви.
	Миния не беше в състояние да ги прочете, но Образования очевидно нямаше този проблем. Ръцете му издърпаха кутията и сръчно я смениха с друга.
	— Приказывать „меню“ — повтори, той и кимна с глава: — Много добре… Приказывать „запис“… — Гласът му стана ясен и отчетлив: — Днес е първият ден след съня — първият сън след разпадането на дървото, година триста и седемдесета. Джефър говори като Учен. Племето Куин наброява осем члена. Приказывать „пауза“…
	В продължение на няколко дълги секунди не се случи нищо.
	— Нещо не е наред? — не издържа Миния.
	Образования вдигна глава, в очите му се четеше болка. В гърлото му заклокочи стенание, кристалните лещи се размазаха пред погледа му. Тук липсваше достатъчно налягане и сълзите не можеха да текат.
	— Почини си — успокоително го докосна Клейв. — Почини си колкото е необходимо.
	— Опитвах се да не мисля за това… — глухо промълви онзи. — Но Учения е знаел… Той ми даде тези неща. Питам се за какво, след като и ние ще измрем…
	— Няма! — твърдо рече Клейв. — Измъчва ни жажда, но това е всичко…
	— Само ние оцеляхме, всички останали загинаха… Имам чувството, че това става факт едва сега, докато го записвам!
	Клейв забеляза, че настроението на Образования се предава и на останалите. Джаян и Джини вече подсмърчаха. А Миния направи опит да си напомни, че Туфата Далтън-Куин все още е жива, макар и някъде далеч…
	— Хайде, Учен! — изръмжа Клейв. — Започвай брачния ритуал!
	Образования преглътна и кимна с глава. Сълзите най-сетне се откъснаха от очите му и отплуваха, едри като боровинки. Прокашля се и започна, гласът му беше изненадващо ясен:
	— Приказывать „запис“. Дървото се разцепи на две. Оживяха седмина от нашите, плюс един беглец от външната туфа. В момента се сключва брак между Миния Далтън-Куин и Гавинг Куин. Двамата все още нямат деца. Край. — Ръцете му издърпаха кутията от рамката, главата му се вдигна: — Това е. Вече сте женени.
	— Това е всичко, така ли? — попита Миния, дълбоко потресена.
	— Да. Първият ми ритуал като Учен. Съгласно традицията, бракът ви трябва де консумира при първа възможност…
	— Само това ли носиш? — попита Алфин.
	— Имам всичко, от което се нуждая — отвърна Образования. — В тази касета се пазят последните записи. Била е предимно с медицински данни, но на Учения не му стигнало мястото, затова ги изтрил. Тъй или иначе, тези неща бяха неизползваеми за нас. Звездните хора са страдали от непознати болести и са ги лекували с лекарства, за които никой не е чувал… Втората касета съдържа информация за различните форми на живот, третата е космология, а тази последната, съхранява стари записи. Естествено, всички са поверителни…
	— Поверителни?
	— Тайни — поясни Образования и се зае да увива апаратурата.
	— Я почакай малко — рече Клейв. — Тези твои поверителни данни съдържат ли нещо, което би ни помогнало да оцелеем? — Изчака малко, не получи отговор и продължи: — Ако отговорът е отрицателен, вероятно е излишно да ги мъкнеш със себе си и да бавиш всички… — Нова пауза: — Но ако отговорът е положителен, значи ти укриваш важна информация. И възниква въпроса дали трябва да те защитаваме…
	Образования зяпна от изненада.
	— Ти си ценен за нас — продължи Клейв. — Племето ни се състои едва от осем члена и не можем да се позволим да изгубим когото и да било. Сега е момента обаче да ни убедиш, че в твое лице се нуждаем не толкова от ловец-чирак, колкото от Учен…
	Образования беше вцепенен от смайване, със зяпнала уста. Известно време остана така, после рязко кимна и тикна една от касетите в металната рамка.
	— Приказывать — промърмори той. — Намери Моби! Повтарям буква по буква: м-о-б-и…
	Екранът светна и се изпълни с букви. Образования започна да чете:
	— Моби е създание с размери на кит, притежава огромна уста и вертикални прорези на бузите, които са порьозни и се използват като филтри. Храни се с летящи в облаците насекоми. Дължина — седемдесет метра. Маса — приблизително осемстотин метрични тона. Едно основно око. Две по-малки очи за близко гледане, защитени добре, разположени от двете страни на единствената му ръка. Обитава областите около езерцата и джунглите от сладък памук. Предпочита да се върти — това му дава по-голяма стабилност, както и възможност да се предпазва от евентуални нападатели. Известно е, че в среда на безтегловност няма безопасна посока. Китовете избягват по-големи създания от себе си, не обичат нашите КАРМ и се крият от тях. Но ако бъдат притиснати до стената, те се бият смело и самоотвержено, като Капитан Ахав. Единствената им ръка има четири пръста, съоръжени с огромни нокти.
	Клейв вдигна глава и хвърли кратък поглед през рамото си. Да, летящата уста се виждаше съвсем ясно. Държеше се настрана от сала, въпреки гъмжилото от насекоми наоколо.
	— Това ли е?
	— Мисля, че да.
	— А какво е това карм? Какво означава „с размерите на кит“, капитан Ахав?
	— Не зная.
	— Добре, това не е толкова важно. Значи звярът е боязлив и яде буболечки, а не хора… Което значи, че не представлява заплаха за нас.
	— Сега вероятно разбираш, че племето има нужда от Учен. Ако не бях разчел записа на касетите, нямаше да знаете нищо за това животно…
	— Не ми е приятно да го гледам как се разхожда около нас — обади се с леко запъване Гавинг.
	Никой не се засмя. Стиснал устни, Клейв продължаваше да оглежда огромния бръмбароядец…


	Клейв застана така, както го беше учила Миния. В лявата си ръка стискаше стоманения лък, изтеглил тетивата чак до бузата си. Чувстваше се странно. Вероятно защото беше поставил не стрела, а един от собствените си харпуни, който смешно стърчеше напред.
	Моби го наблюдаваше.
	Изчакал огромното око да се извърти от обратната страна на туловището, Клейв напрегнато подвикна:
	— Сега! Хвърляй въжето!
	Гавинг се подчини и рязко замахна с навитото на руло въже. Клейв му даде няколко секунди аванс, после пусна тетивата.
	Харпунът литна, опашката му леко потрепваше. После въжето се опъна и го стабилизира. Клейв използва цялата сила на мускулите си, масивното желязо би трябвало да стигне до Моби. Но не стигна. Дори не го приближи.
	— Събирай въжето! — заповяда на Алфин той, извърна се към другите и добави: — Хващайте стрелите. Забийте в звяра толкова, колкото успеете. Трябва да го подлудите и да отвличате вниманието му.
	Образования стреля пръв, но постижението му беше толкова слабо, че Клейв го спря. Стрелите трябваше да се пестят. Гавинг и Миния се прицелиха добре. Стрелите им се забиха в туловището на звяра и те отново опънаха тетивите.
	— Достатъчно — извика Клейв. — Искаме само да го ядосаме. Не е нужно да го плашим или нараняваме… Образовани, това нещо кротко ли е?
	— Наистина ти прочетох всичко.
	Поверителна информация!, скръцна със зъби Клейв. Реши при първа възможност да види какво още крият тези „касети“. Ще не ще, Образования ще трябва да му ги прочете!
	Прозрачната опашка на Моби се раздвижи. Очевидно беше усетил бодежа на стрелите и сега се опитваше да се измъкне. В същия момент го застигнаха и другите стрели. Една се заби в опашката, друга в бузата… Това предизвика няколко конвулсивни движения на перките, туловището започна да се извърта. Трета стрела го улучи на сантиметри от главното око и то бавно се извърна по посока на нападателите.
	— Алфин, нави ли въжето?
	— Още не.
	— Побързай, да те вземат мътните! Останалите да се привържат здраво!
	Гигантската уста се разтвори и започна да се приближава, сякаш изпълнила цялото небе. Ръката се протегна напред.
	— Не е ли време да го раним? — извика Алфин.
	Клейв остави металния лък и взе харпун.
	— По дяволите, дано това се забие в опашката му!
	Моби сякаш го чу, опашката му плесна и се завъртя към тях, предизвиквайки ураганно течение. Туловището започна да кръжи, сякаш звярът беше решил да огледа обстановката. Клейв изчака още малко и хвърли харпуна. Острието потъна дълбоко в месестата част, непосредствено пред прозрачната перка. Моби потръпна и се впусна в бяг.
	Но „ръката“ се протегна напред и встрани, огромните закривени нокти замалко не докопаха Гавинг, който изкрещя и се оттласна в небето. Въжето се изпъна и го завъртя около ръба на кората. Миния нададе боен вик и замахна към „ръката“.
	— Твърда е като камък — отбеляза тя и бързо отскочи назад.
	Вторият харпун на Клейв полетя към огромната муцуна и прободе устната на създанието миг преди въжето да го дръпне обратно. Големите костени пръсти застрашително се свиха над главата на ловеца. Сабята на Миния се заби в един от тях с огромна сила. Отсечената част бързо се отдалечи в небето, а Моби побърза да прибере ръката си. Устата му се затвори — очевиден признак на капитулация. Туловището започна да се изтегля назад, страничните му перки се завъртяха на високи обороти.
	Гавинг се набра по въжето и скоро отново стъпи на кората. Запъхтени и напрегнати, всички наблюдаваха отстъплението на Моби.
	Корковият сал рязко се разтърси. Моби спря и се обърна назад, сякаш да се увери, че парчето кора се движи след него. После се понесе напред.


	Над гладкото езерце проблесна слънчев лъч, лек ветрец накъдри повърхността. Под водата се движеха тъмни сенки. Самотен семенник беше пуснал мустачета по посока на езерцето, макар да се намираше на цял километър височина. Гавинг неволно облиза изпръхналите си устни, измъчван от жестока жажда.
	А в пространството наоколо се рееха десетки хиляди тонове вода.
	Клейв с усилие спря да ругае, поклати глава и каза:
	— Съжалявам. Надявах се, че Моби ще се насочи към водата, за да се гмурне в нея и да се спаси от нас.
	Гавинг отвори уста, поколеба се за миг, после каза:
	— Аз съм виновен, идеята беше моя…
	— Нищо подобно — поклати глава Клейв. — Аз съм Председател и отговорността не може да се прехвърля на друг… Все пак струваше си да опитаме!… Сега обаче много бих искал да знам накъде ни влачи проклетият звяр.
	Изчакаха малко и получиха отговор.
	Очите на Гавинг пробягаха по контурите на Мъгливия пръстен, които постепенно се губеха в гълъбовосивите водни па`ри на хоризонта. Сред тях се виждаше нещо като фигура от клечки за зъби — най-вероятно горичка от дървета-интеграли. Още по-нататък, на десетки хиляди километри разстояние, бушуваха бледите урагани на Голд. Далечната Туфа беше някъде по средата, между Голд и дъгата на Вой…
	Виждаше едновременно всички небесни тела, които го бяха смайвали като дете. Веднъж Харп подхвърли, че все някой ден ще ги види. Други, по-трезви граждани, бяха твърдо убедени, че подобно нещо не може да се случи… Те знаеха, че Дървото се движи по силата на природните закони и никой от обитателите му не може да го напусне.
	Но ето, че това се беше случило. Гавинг не само беше напуснал дървото, но и се беше оженил. И сега блуждаеше в пространството с устни, напукани от жажда…
	Племето Куин се беше струпало в предния край на корковия сал. По настояване на Клейв всички бяха с раници на гърба. Председателя беше прав — всичко можеше да се случи. За съжаление обаче не се случваше нищо, само мечтаното езерце продължаваше да се отдалечава в небето.
	— Толкова близо и едновременно с това толкова далеч — мрачно промърмори Образования. — Свършиха ли се шушулките?
	— Имаме още няколко, но няма да стигнат — въздъхна Клейв и огледа хората си: — Сега важното е, че не сме загубили никого. Движим се, при това _навън_. Това е добре, тъй като плътността на въздуха се увеличава… Нали така, Учен?
	— А заедно с нея върви и изобилието — кимна Образования: — Вода, растения, месо и хищници…
	Моби забави скоростта си и плавно започна да завива на изток. Очевидно изтощен, звярът прибра перки към тялото си и изведнъж заприлича на яйце, плъзгащо се във въздуха без почти никакво съпротивление. Продължаваше да пада навън, теглейки сала от кора след себе си. Езерцето се превърна в миниатюрен бисер, отразяващ синята светлина на Вой.
	— Ще прережем въжето в момента, в който забележим нещо интересно — обади се Клейв. — Дърво-интеграл, езерце, гора… Изобщо всичко, което съдържа вода. Но внимавайте, не трябва да се избързва…
	— Облак отпред — обади се Мерил.
	В далечината плуваше бяла мъглявина.
	— На какво разстояние? — изсмя се дрезгаво Клейв. — Шестдесет, седемдесет километра? Освен това, не е точно отпред и вероятно ще се разминем. Продължаваме да се движим на изток.
	— Не е точно така — възрази Образования. — Вече се насочваме навън от изток и се движим доста бързо. Помниш ли онази песничка, Гавинг? — „Изток те отнася навън и се насочваш на запад; запад те кара навътре, навътре — на изток… А тръгнеш ли наляво или надясно, ще се прибереш у дома“…
	— Какво беше това, по дяволите? — присви очи Клейв.
	Гавинг помнеше, но не каза нищо. Тези думи също бяха „поверителни“, но Образования никога не му обясни какво означават.
	— Всяко дете го знае — обади се Миния. — Така се движи всеки, който е паднал в небето и разполага с летящи шушулки.
	Образования доволно кимна с глава.
	— Нас ни влачат на изток. Движим се твърде бързо за тази орбита, което означава, че ще падаме навън и неизбежно ще забавим скоростта си. Готов съм да се обзаложа, че Моби ще се е насочи точно към този облак…
	Звярът отново извади перките си, въртеливото им движение беше бавно. Пред тях чак до дъгата на Мъгливия пръстен, нямаше абсолютно нищо. Миния премести въжето и се приближи към Гавинг. Легнаха на ръба на кората и се загледаха в облака. Жаждата ставаше нетърпима.
	Слънцето се скри зад Вой.
	Бяха изминали много километри навън и цикълът ден-нощ стана доста по-продължителен.
	Облакът нарастваше.
	— В мъглата ще направи опит да се отърве от нас — промълви Образования, но в думите му се долови по-скоро надежда, отколкото убеждение.
	От известно време насам Моби беше престанал да се движи. Клинът с въжето на харпуна се беше разхлабил. Клейв заби нов и прехвърли хлабавото въже към него. Облакът бавно запълваше небето.
	Започнаха да се виждат тъмните въртопи от вихри във вътрешността му, прорязвани от ослепителни светкавици.
	Джаян и Джини свалиха горните части на дрехите си и Алфин зяпна. После очарованието от гледката изведнъж премина и той скочи на крака:
	— Те са прави, по дяволите! Сваляйте ризите и се опитайте да уловите влагата!
	Слънцето надникна за миг иззад облака, тъмнината се разсея. После започнаха да потъват в рядката мъгла и енергично размахаха ризите си.
	— Чувствате ли влагата? — извика Гавинг.
	— Не само я чувствам, но дори я подушвам! — изръмжа Мерил. — Но не мога да пия!
	Далеч на запад проблесна светкавица. Ризата на Гавинг натежа от влага и той направи опит да я изстиска. Не стана. Очевидно беше рано. Размахва я още известно време, после опита отново. Засмука влажната материя и усети вкус на вода, примесена с пот.
	Всички вършеха това, а наоколо се спусна непрогледен мрак. Моби изчезна, някъде далеч напред. Присъствието му се усещаше единствено от подръпването на; въжето. Хората извиваха дрехите си, смучеха водата и се смееха.
	Скоро попаднаха в зона, наситена с огромни и тежки водни капки. Ставаше трудно да се диша. Гавинг покри уста с ризата си, пое въздух през нея и се задави от водата, която нахлу в гърлото му.
	Далеч напред започна да просветва. Дали не излизаха от облака?
	— Не е ли време да срежем въжето, Клейв? Тук ли ще останем?
	— Има ли някой още жаден? — извика в настъпилата тишина Клейв. — Пийте колкото можете, защото скоро ще се махнем оттук. Не можем вечно да дишаме през ризите си. Мисля да се доверим на Моби и да продължим с него.
	Зеленикавата светлина ставаше все по-силна, косматите вълна облаци бързо отстъпваха. Гавинг си помисли, че вижда небе… Зелено, примесено с нещо плътно… Вероятно това е оптическа измама, появила се след продължителния, абсолютно плътен мрак…
	— По дяволите! — ревна Клейв и бързо измъкна ножа си. Въжето с харпуна избръмча и увисна, салът се разтърси.
	В същия момент излязоха на открито. Гавинг зърна тържествено въртящите се перки на Моби да се отдалечават от тях. Най-сетне свободен, звярът спря и им хвърли прощален поглед. Вниманието на Гавинг беше привлечено от плътния слой зеленина, който стремително се приближаваше към тях. Салът се носеше към безкрайната джунгла и всеки миг щеше да се разбие сред дърветата.


>	Глава единадесета
>	Джунглата от сладък памук

	Във вселената едва ли имаше нещо, което да наподобява на КАРМ. Изграден с прави и строги линии, както отвън, така и във вътрешността си, той беше изцяло от метал и пластмаса — мъртва звездна материя. Струящата от стените бяла светлина не идваше нито от Вой, нито от слънцето. По пулта за управление и сводестия екран мигаха неземни лампички. КАРМ беше само средство за придвижване, докато Дървото Лондон беше нещо различно — живо и дишащо, населено с топлокръвни същества. Въпреки това Лори възприемаше КАРМ като някаква различна форма на живот.
	В качеството си на слуга КАРМ беше незаменим. Той служеше на Кланс — Учения, служеше и на Лори. Понякога го използваха за превоз на моряците в небето. Този път в него беше и Лори.
	Като обикновен пасажер, а не като командир. Този факт караше душата й да кипи от гняв.
	Гледана от огромния свод на панорамното стъкло, джунглата представляваше безкраен зелен килим, изпъстрен с точици във всички цветове на дъгата. Включително яркочервени — показващи наличието на топлинни гнезда.
	— Хайде — промърмори в микрофона морякът-пилот, небрежно натиснал с пръст бутона за вътрешна връзка.
	Лори направи няколко дълбоки вдишвания и издишвания и едва тогава чу очакваните думи:
	— Свободни сме.
	Пилотът докосна бутоните на панела за набиране на височина. Ускорението беше страхотно и Лори увисна на предпазния колан. Бойците натежаха в специалните си мрежи, които ги прикрепяха към външната част на корпуса. После КАРМ забави скоростта и фигурите им изплуваха на широкия прозорец-екран. Облак от небесни хора, облечени в синьо, бавно се понесе към полюшващата се долу зеленина.
	Пилотът преброи дванадесет вдишвания, после освободи клавиатурата. Очите й се насочиха към малкия дисплей на командния пулт, върху който мигаха цифри. Освободи своите бутони, когато дисплея показа нула. Стремителният бяг на джунглата срещу екрана-прозорец рязко се прекрати.
	— Диваците все още кротуват — обади се пилотът.
	Той правеше опити да не обръща внимание на Лори, но очите му час по час пробягваха по лицето й. Държеше да й покаже, че независимо от заповедта на Първия, мястото на едно 19-годишно момиче съвсем не е тук, в отсека на управление на КАРМ.
	— В момента се намират точно под зеленината — подхвърли той. — Сигурен ли си в това, което възнамеряваш да сториш?
	— Все още не знаем кои са те.
	Гласът на Водача на взвода беше дрезгав от архаичния микрофон.
	— Ако се окажат обикновени бойци, просто ще се изтеглим. Нямаме нужда от бойци. Но ако са хора, които се крият…
	— Точно така.
	— Има ли и други източници на топлина?
	— Не съм сигурен. Зеленината е добър отражател, човек трябва да се насочи точно в източника… Междувременно виждам няколко ята птици-сьомга, бихме могли да попълним запасите си от месо… Момент, Водач… Виждам нещо, което пада към джунглата…
	— Какво е то?
	— Някаква плоскост, върху която се придържат хора…
	— Да, виждам я. Но съществата върху нея може би са животни…
	— Не, приборите твърдят друго.
	Върху сводестия прозорец-екран се появиха купчина алени точици — доказателство за присъствието на човешки същества. По-топлите обекти — например птици-сьомга — се изобразяваха на дисплея в оранжево. А по-студените — като птиците-ленти — представляваха тъмночервени чертички… Пилотът се обърна и срещна погледа на Лори.
	— Научи ли нещо, скъпа?
	— Не ме наричай _скъпа_! — сопнато отвърна Лори.
	— Моля за извинение, за миг забравих, че си Чирак на Учения. Как мислиш, имаш ли вече достатъчно познания, за да управляваш сама този кораб?
	— Не смея да опитам — излъга Лори. — Но с твоя помощ положително ще се справя.
	На практика умираше от желание да седне зад командния пулт.
	— Това е забранено — отвърна равнодушно пилотът, извърна се към микрофона и добави: — Според мен засеченият обект изобщо не е превозно средство. Хората върху него вероятно са крушенци от някакво бедствие — такива, каквито ни трябват за трупоносци… Предполагам, че ще са доволни да ни видят.
	— Ще се присъединим към вас в първия удобен момент — прозвуча в репродуктора гласът на Водача. Интонацията му беше тревожна и екипажа на КАРМ веднага разбра причините за това.
	От зеления облак изскачаха пълчища едри диваци, възседнали жълто-зелени семенници, по-големи от самите тях. Дрехите им също бяха зелени и това ги правеше трудни за засичане.
	Армадите полетяха една срещу друга, небето почерня от стрели. Бойците от Дървото Лондон използваха дълги крачни лъкове. Използването им не беше сложно: краката просто застопоряват лъка, а тетивата се опъва с ръце. Стрелите на диваците летяха по-бавно, вероятно защото бяха с по-малък размер.
	— Арбалети — промърмори пилотът, включи двигателите и КАРМ бързо се отдалечи от бойното поле. Но облекчението на Лори беше кратко, тъй като корабът направи завой и започна да се връща обратно.
	— Поставяш КАРМ в опасност! — извика предупредително тя. — Тези диваци могат да се уловят за мрежите!
	— Спокойно, Чирак. Движим се прекалено бързо за тях и едва ли ще се озовем на една сабя разстояние…
	Учения беше твърд противник на идеята КАРМ да се използва за военни цели. Да включи своя Чирак в екипажа беше една от най-крупните му победи.
	— Единствената ти грижа трябва да е КАРМ и нищо друго — беше я инструктирал той. — Не мисли за войниците. КАРМ на всяка цена трябва да бъде далеч от опасните зони. Ако пилотът откаже да го стори, незабавно поемаш управлението!
	Само дето не й обясни как да накара един обучен боец да изпълнява заповедите й, нито пък как се управлява древната машина. Това вероятно се дължеше на факта, че Учения никога не беше летял.
	Диваците летяха право към прозореца-екран. Пилотът промени курса, миг преди телата да затропат по корпуса, Лори успя да зърне няколко чифта очи, изпълнени с ужас. Потръпна, разбрала че едва ли е в състояние да стори нещо. По всяка вероятност щеше да разбие КАРМ, вместо да го спаси… И след това, ако все пак успее да се завърне у дома, ще понесе жестоко наказание…
	Диваците се прегрупираха с очевидното намерение да нападнат отново. Пилотът невъзмутимо насочи машината право в центъра на най-голямата група от собствените им бойци.
	— Добра маневра, благодаря — обади се гласът по радиото.
	Лори наблюдаваше приближаващата се тълпа диваци.
	— Всички са на борда — съобщи след малко Водача.
	КАРМ чевръсто се извъртя и полетя над зеления памук, простиращ се в югозападна посока. Диваците нададоха тържествуващи крясъци. Но в момента важното беше, че нямат никакъв шанс да ги стигнат.


	Гавинг напразно се бореше с ужаса. Беше сигурен, че това вече е краят.
	Зелената стена стремително летеше срещу тях, нашарена с жълто-сини и алени петна в хиляди оттенъци. Сред тях тъмнееха облаци насекоми, прорязвани от крилата на птици с най-различни форми. Едни наподобяваха ленти и се придвижваха със странни полюшвания. Други имаха мембранни триъгълни опашки, а трети бяха идеални триъгълници, зад които плющяха опашки, подобни на камшик.
	Далеч на изток бавно се очерта падина с форма на фуния. Широчината й беше може би около половин километър, но салът беше твърде далеч за по-точна преценка. Дали и джунглата притежава отходна дупка, наподобяваща устата на дървото? Какви са тези сребристи цветя в краищата?
	Бурята беше прикривала този свят до последния момент. Гавинг никога не бе виждал джунгла, но какво друго би могло да бъде това? Добре ни подреди онзи звяр Моби, призна с въздишка той.
	Птиците забелязаха падащия сал, безброй крила и опашки се размахаха в панически бяг, сякаш понесени от ураганен вихър. От зеленината надникнаха главите на огромни същества с форма на торпедо и любопитно се вторачиха в падащата кора.
	— Проверете въжетата! — отсечено заповяда Клейв. — Всички да бъдат въоръжени! Тези зверове изглеждат гладни, а ние очевидно здравата ще се разтърсим при приземяването. Някой има ли да добави нещо?
	Гавинг се загледа в мястото, където щяха да се ударят. Зелен облак. Дали наистина е толкова мек, колкото изглежда? В далечината на североизток се забелязваха рояци тънки чертички… Хора?
	— Клейв, виждам хора — обади се той. — Тук е населено.
	— Не само е населено, но и доста напечено — изръмжа Клейв. — Те се бият, по дяволите! Само това ни липсва, още една битка… _Това_ пък какво е? Образовани, виждаш ли онова нещо там, което прилича на подвижна кутия?
	— Да.
	— Е?
	Гавинг също забеляза странния предмет — като тухла със заоблени ръбове. Той плавно се отдалечаваше от мястото на битката. Покрай външните му страни, изработени от блестящ метал, висяха хора. Това очевидно беше някакво непознато превозно средство…
	— Никога не съм виждал подобно нещо — поклати глава Образования. — Звездна работа.
	В задния край по ъглите на металната кутия имаше по четири конусообразни отвора, плюс един — далеч по-голям — в средата. От тях изригнаха тънки, синкаво-бели пламъци; като светлината на Вой. Непознатата машина спря, направи маневра и се насочи обратно към бойното поле.
	— Това би трябвало да свърши работа — промърмори зад гърба му Клейв.
	Гавинг се обърна и видя последната летяща шушулка в ръцете на новия Председател. Очевидно искаше да ориентира сала така, че да поеме удара от приземяването със задната си част. Правилно, каза си младежът, после затвори очи и зачака. Джунглата остана точно под тях…


	Гавинг отвори очи и видя птицата. Главата му се въртеше, остра болка пронизваше дясната му ръка, стомахът му правеше отчаяни опити да се избави от съдържанието си.
	Птицата имаше форма на торпедо, голяма колкото едър човек. Висеше над него с разперени криле, напълно неподвижна. Дълбоко хлътналите й очи внимателно го изучаваха. Над главата й стърчеше остър гребен, подобен на трион. Опашката й беше нещо като ветрило с ребра, от които стърчаха остри нокти.
	Гавинг се огледа за харпуна, изпуснат при падането. Откри го на няколко метра встрани. Отказа се да го използва, измъкна ножа и започна да разчиства зеленината, в която беше потънал до кръста.
	— Аз съм месо — прошепна на птицата той. — А ти? Надяваше се, че думите му прозвучаха заплашително.
	Птицата сякаш се двоумеше. Към нея се присъединиха още две мълчаливо го загледаха. Намеренията им бяха очевидни.
	От зеления облак изскочи още една птица, опашните й нокти замалко не отнесоха главата на Гавинг. Той успя да клекне в зеленината, наполовина скрит под сала. Стори му, че вижда ирония в очите на трите гадини, които продължаваха да го наблюдават.
	Идилията свърши, когато един харпун с въже се заби странично в тялото на нападателката.
	Тя нададе грозен писък, разкривайки странни, подобни на трион зъби под човката си. Започна да се мята като бясна, човката й напразно се опитваше да измъкне харпуна. Оказа се, че на тила й има трето око, точно зад гребена.
	Очевидно решили, че представлението става опасно, трите зрителки плеснаха с криле и отлетяха.
	Вкопчил пръстите на краката си в гъсталака, Алфин бързо събираше въжето и теглеше птицата към себе си, готов да я довърши с ножа. Това даде възможност на Гавинг да докопа собствения си харпун. Замахна и го заби в опашката на птицата, Алфин свърши останалото. Ръкавите му се напоиха с розова кръв, на лицето му изплува широка усмивка. Бръчките се стопиха, срещу Гавинг сякаш стоеше друг човек.
	— Обяд! — обяви той и замаяно тръсна глава: — Още не мога да повярвам, че оцеляхме!…
	В продължение на всичките тези години, прекарани в Туфата Куин, Гавинг нито веднъж не беше виждал усмивка върху лицето на Алфин. Нима е възможно човек да е нещастен у дома и напълно щастлив, когато е изгубен в небето?
	— Ако се бяхме ударили в нещо твърдо — каза Гавинг, — при тази скорост щяхме да се пребием. Имахме късмет.
	От зеленината започнаха да се измъкват и останалите крушенци. Мерил, Джаян, Джини, Образования… Зърнал фигурата на Миния, Гавинг извика от радост и скочи да я прегърне.
	— Къде е Клейв? — попита Алфин.
	Крушенците започнаха да се оглеждат. Образования се привърза с въже към ръба на сала, после се оттласна по посока на вятъра.
	— Не го виждам никъде — обяви миг по-късно той.
	Джаян и Джини започнаха да ровят в гъсталака.
	— Спрете, ще се изгубите! — извика Миния и понечи да ги последва.
	— Тук е, намерихме го!
	Оказа се, че Клейв се намира точно под сала. Отместиха с дружни усилия кората и го измъкнаха. Беше в безсъзнание, но от устата му излитаха тихи стенания. Кракът му беше жестоко счупен в бедрото, бялата кост стърчеше през дупката на ужасна рана.
	Образования потръпна от погнуса и понечи да се отдръпне. В следващия миг усети погледите на останалите върху себе си и разбра, че това е работа за Учения. Тръсна глава да се съсредоточи и започна да издава заповеди. Алфин и Джаян хванаха пострадалият за раменете, а Гавинг се зае да опъне глезена. Образования се наведе и започна да намества счупената кост. Работата беше бавна и болезнена. По едно време Клейв дойде на себе си, но после отново припадна.
	— Летящата кутия идва насам — предупреди Алфин.
	— Да върви по дяволите! — задъхано отвърна Образования. — Още не сме приключили с тази операция!
	Звездната кутия бързо се спускаше към тях. Край външните й стени се бяха струпали мъже, облечени в небесносини комбинезони. Остъклената предна част приличаше на гигантско око.
	Клейв отвори очи, но очевидно не възприемаше заобикалящата го действителност. Някой трябваше да поеме функциите на лидер…
	— Хей, Алфин! — извика Гавинг. — Дай да скрием кората, Миния и Джини ще ни помогнат!
	Обърнаха доскорошния си сал с ръб към зеленината и започнаха да го тикат. Гавинг се мушна в гъсталака, последван от Миния. Започнаха да си пробиват път през плътната маса на листата, заобиколени от полумрак. Оказа се, че зеленината е плътна само на повърхността. Отдолу имаше доста обширни пространства, сред преплитащи се жилави клончета.


	— Образовани? — повика Алфин.
	— Учен — поправи го намусено Образования.
	— Добре де, Учен… Имам нужда от помощта ти… Можеш ли да го оставиш за момент?
	Клейв беше в полусъзнание и скимтеше от болка. Двете жени до него бяха достатъчни.
	— Повикайте ме, ако започне да буйства — рече Образования и започна да се отдалечава, следван от Алфин.
	— Какъв е проблемът?
	— Не мога да заспя.
	Образования се засмя.
	— Денят беше доста напрегнат. Едва ли някой имаше време за сън.
	— Не съм спал откакто стигнахме до средата на дървото — поясни Алфин и на лицето му изплува налудничава усмивка: — Сега сме всред джунгла, имаме храна и вода, но пак продължаваме да падаме, Образовани!… Тоест Учен!
	Образования внимателно го огледа. Алфин не изглеждаше добре. Очите му бяха подпухнали, дишаше на пресекулки, беше неспокоен.
	— За безтегловността знаеш толкова, колкото и аз. Научил си го по същия начин. Да не се побъркваш?
	— Май да. Все още не съм съвсем безпомощен и успях да убия птицата, която нападна Гавинг — в гласа му звучеше гордост.
	Образования се замисли.
	— Имам още от онези ресни… — промърмори той. — Знаеш ги, от ветрилната гъба… Знаеш, че са опасни и едва ли искаш да заспиш точно от тях…
	Алфин се взря в небето. Звездната кутия още си беше там, но…
	— Не.
	— Ще ти дам малко, но по-късно, когато нещата тук се изяснят…
	Алфин кимна и се обърна, а Образования остана на мястото си. Искаше да бъде сам, главно защото стомахът му се бунтуваше неудържимо. Никога досега не беше виждал счупена кост, а преди малко му се наложи да намества такава, при това без помощта на Учения.
	Алфин се насочи към мястото, на което се бяха скупчили Джаян, Мерил и Клейв. По едно време се обърна и видя Образования да гледа към небето.
	Когато се обърна се отново, онзи беше изчезнал. Джаян изпищя.
	Бяха почти невидими в тъмнината и странните петнисти сенки, дори един за друг.
	— Тук мястото е добро за скривалище — рече Гавинг.
	— Ще се заровим дълбоко и няма да се разделяме — кимна Миния. — Но какво ще правим с Клейв?
	— Налага се да го издърпаме през гъсталака…
	— Лошо — въздъхна Джини. — Ще го заболи.
	Той избра едно място с гъсто преплетени клонки и кимна:
	— Сечи тук.
	Нямаше пространство да замахне и Миния беше принудена да използва сабята си като трион. Работеше бавно, с цената на стотици вдишвания. Най-сетне Гавинг натисна освободения край и клонаците поеха вкупом навън, като тапа. Той се измъкна на открито, огледа се и извика:
	— Мерил! Насам!
	— Идваме — отвърна Мерил.
	Двамата с Алфин повлякоха Клейв към отвора с трескава бързина. Еднооката кутия вече висеше почти над главите им, обитателите й вероятно ги наблюдаваха.
	Единствената им цел беше час по-скоро да се заровят в гъсталака. Но…
	— Къде е Джаян? Къде е Образования?
	— Изчезнаха — изпъшка Мерил. — Нещо ги засмука надолу, към ей онзи гъсталак…
	— Какво?
	— Мърдай, Гавинг!
	Успяха да издърпат Клейв навътре и се заеха да наместват тапата от храсталаци обратно. Гавинг забеляза, че счупения крак на Клейв е стегнат в шина от стрелите на Миния, увити с одеяло.
	— Хората от кутията — обади се Миния. — Сигурно ще ни последват.
	— Знам. Какво беше това, което отмъкна Образования, Мерил? Някакво животно?
	— Не видях. Той просто изкрещя и изчезна. Джаян грабна един харпун и се гмурна в гъсталака след някакви хора… Размотава въже след себе си… Не трябва ли да я спрем, Гавинг? Ще уловят и нея!
	Защо всичко става едновременно? Кракът на Клейв, неизвестните похитители, висящата над главите им кутия…
	— Е, хубаво… Войниците от кутията са глупаци, след като идват тук. Тази територия принадлежи на други…
	— Но и ние дойдохме…
	— Ние го сторихме от отчаяние, просто защото нямахме друг изход… Но иначе си права. По-добре _веднага_ да поемаме по следите на Джаян, това ще ни отдалечи от онази звездна реликва… — Замълча, обзет от съмнения. Дали Мерил няма да ги забави? Не, едва ли… Поне не тук, в този свят на безтегловност… — Е, добре. Мерил, аз и Миния тръгваме след Джаян. Може би ще успеем да освободим и Образования. Джини и Алфин ще ни следват с носилката на Клейв… Къде е въжето на Джаян, Мерил?
	— Някъде над нас. По дяволите, защо всичко това трябваше да се случи едновременно?
	— И аз това се питам…


>	Глава дванадесета
>	Ловците на трупоносци

	Птиците вдигаха невъобразима олелия. Невидими ръце теглеха Образования с главата напред в мрака и тежката миризма на непознатата зеленина. Клончетата престанаха да шибат лицето му — признак, че се намира на открито.
	Нещата се развиха бързо, без никакво предупреждение. Силни ръце сграбчиха глезените му и го придърпаха надолу, в един друг свят. Викът угасна в гърлото му, затиснат от нещо като мръсна кърпа, безцеремонно натикана в устата му. Силен удар по главата отне желанието му да се съпротивлява.
	Очите му започнаха да се нагаждат към здрача.
	Сред гъсталаците се виеше тунел. Тесен, позволяващ пълзенето на не повече от двама души един до друг, твърде нисък за ходене в изправен ръст. Това и без друго е излишно, рече си Образования. Не можеш да ходиш изправен, ако няма привличане.
	Похитителите му бяха хора, поне донякъде.
	Всички бяха жени, но човек трябваше да се вгледа внимателно, за да го разбере. Носеха кожени елеци и панталони, боядисани в зелено. Елеците бяха отворени отпред и разкриваха наличието на едри бюстове — пръв и последен атрибут на женствеността. Бяха пет, три от тях подстригани изключително късо. Изглеждаха слаби до изнемощяване, но в замяна на това бяха дълги — от два и половина до три метра — по-високи от всички мъже на Племето Куин.
	Оръжието им представляваше дървени лъкове върху някакви особени платформи, готови за стрелба.
	Придвижваха се изключително бързо. Многобройните извивки на тунела пречеха на ориентацията. Жените стигнаха до нещо като кръстопът. Пространството беше по-широко, някъде около двадесетина квадратни метра. Във всяка от страните зееше дупка на нов тунел. Групата спря, една от похитителките издърпа парцала от устата му.
	— По дяволите! — изръмжа Образования и изплю събралата се в гърлото му мръсотия.
	Към него пристъпи друга жена, с тъмна кожа и странно прошарена коса. Заговори на език, който бе по-странен дори от езика на Миния.
	— Защо ни нападнахте? — попита тя.
	— Глупачка! — изгуби самообладание Образования. — Нападнаха ви други — онези с летящата кутия, направена от звездно вещество. А _ние_ сме крушенци и стигнахме дотук върху едно жалко късче кора!
	Жената кимна, сякаш очакваше подобен отговор.
	— Доста странен начин за пътуване. Кои сте вие? Колко сте?
	Дали да премълчи? Не, Племето Куин все пак трябва да намери приятели. Образования реши да играе открито:
	— Осмина сме… — въздъхна той. — Единствените оцелели от племето Куин… плюс Миния от отсрещната туфа. Нашето дърво се разпадна и ние изпаднахме в небето.
	— Обитавали сте дърво? — смръщи се жената. — Ловците на трупоносци също живеят на дървета.
	— Че къде другаде? — учуди се Образования. — Само около дърветата съществува привличане. — Помълча, после попита: — А вие кои сте?
	Тя го изгледа хладно:
	— Държиш се прекалено нагло за пленник.
	— Нямам какво да губя — отвърна Образования и веднага си даде сметка колко е прав. Осем души, оцелели при ужасен катаклизъм, бяха направили всичко по възможностите си да се доберат до безопасно място… Успяха, но само за да видят края си. Друго не им оставаше.
	Пропусна думите на жената и объркано попита:
	— Моля?
	— Ние сме Щатите Картър — повтори нетърпеливо чернокосата жена. — Аз се казвам Кара Шарман. — Ръката й махна по посока на другите: — Лизет, Хилд…
	За несвикналото око на Образования споменатите жени изглеждаха еднакви като близначки — изключително високи, със светла кожа и червени, късо подстригани коси.
	— Илза — продължи представянето тъмнокосата.
	Панталоните и елека на Илза бяха широки. Издутият корем показваше, че е бременна. Косата й представляваше светъл мъх, под който проблясваше кожата на черепа. В този гъсталак дългите коси наистина биха създавали проблеми, съобрази Образования.
	— Деби.
	Последната жена от групата имаше кестенява коса. Чиста, мека и права, дълга поне половин метър. Как ли я поддържа толкова добре, запита се Образования, докато очите му с одобрение пробягаха по стегнатата опашка на гърба й.
	_Шарман_ вероятно означава „шаман“ — отдавна излязлото от употреба наименование на Учените. Би могла да означава и Председател, въпреки че насреща му стоеше жена… Но при тях всичко може би е различно, едва ли имат нещо общо с Туфата Куин. Нима Председателя може да има собствено име?
	— Не си се представил! — натъртено рече Кара.
	Образования усети как достойнството му се завръща, изпъна рамене и гордо обяви:
	— Аз съм Учения на Племето Куин.
	— Името ти?
	— Учените нямат име. Едно време ми викаха Джефър.
	— Какво правите в Щатите Картър?
	— За това би трябвало да попиташ едно огромно Моби…
	Лизет предупредително го чукна по темето с кокалчетата на дългите си пръсти.
	— Наистина е така! Умирахме от жажда, успяхме да забием харпуните си в едно Моби. Клейв се надяваше, че то ще ни завлече към някое езерце, но вместо това се озовахме тук…
	Лицето на Шарман остана безизразно.
	— Е, обяснението ти изглежда съвсем невинно — промърмори след известно време тя. — Сега ще хапнем, а после ще обсъдим твоето положение.
	Той обидено млъкна, обади се едва когато видя храната и разпозна харпуна:
	— Това е птицата на Алфин.
	— Тя принадлежи на Щатите Картър — поясни Лизет, но той не й обърна внимание, зает с проблемите на болезнено празния си стомах.
	— Зеленината е прекалено сочна, за да запалите огън…
	— Птиците-сьомга се ядат сурови. Гарнираме ги с падащ лук, ако успеем да намерим…
	Сурови… Ама че гадост!
	— Падащ лук?
	Показаха му едно паразитно растение, което растеше по чаталите на клоните. Приличаше на зелена тръба с китка розови цветове на върха. Симпатичната дългокоса Деби събра една шепа и оряза цъфналите върхове. През това време сабята на Илза вече режеше аленото месо на прозрачно тънки резени.
	Кара се наведе и сръчно върза дясната китка на Образования за глезена му, после предупредително рече:
	— Имаш свободни ръка и крак, не се опитвай да развързваш нищо друго!
	Сурово месо, помисли си Образования, но с изненада откри, че устата му се пълни със слюнка. Хилд му подаде няколко къса розово месо, увити около зелените тръбички на падащия лук. Той ги пое и заби зъби в тях.
	Главата му беше празна. Отдавна бе усвоил изкуството да не мисли за празния си стомах, но този път това определено не му се отдаваше. Месото беше със странна структура, като пореста гума. Но вкусът му беше страхотен, а лукът го правеше приятно пикантно.
	Жените любопитно го гледаха. _Трябва да им говоря, да ги убедя_, помисли с помътено съзнание той. _Това е последният ни шанс. Трябва да се присъединим към тях, нищо друго не ни остава… Иначе нападателите ще ни преследват, докато не скочим обратно в небето…_
	Птицата с размери на едър човек бързо намаляваше. На Лизет изглежда й харесваше да реже месото на тънки ивици и да храни останалите. Всъщност, от известно време насам жените бяха престанали да ядат и само го наблюдаваха. Дали пък не одобряват начина, по който се оригвам, запита се Образования, но това не му попречи да издаде поредния тръбен звук. Още докато се катереха нагоре по ствола разбра, че в света на безтегловността човек не бива да се оригва, тъй като липсва сила, която да изкара газ от стомаха.
	Помоли за вода и Лизет му подаде един мях. Напи се до насита. От падащия лук не остана нищо. Образования се чувстваше приятно заситен, шепа зеленина щеше да замести десерта.
	В момент на приятно блаженство като този, нищо не изглеждаше безнадеждно.
	— Едно поне е сигурно — обади се Кара. — Вие наистина сте бежанци. Аз поне никога не съм виждала ловец на трупоносци да умира от глад…
	Дали го проверяваше? Образования преглътна.
	— Правилно заключение — похвали я той. — Сега, след него, вече бихме могли да поговорим…
	— Говори.
	— Къде сме?
	— Никъде по-специално. Не бих те завела при останалата част от племето, преди да разбера кой си ти. Ловците на трупоносци могат да ни открият дори тук…
	— Какви са тези ловци?
	— Ловят трупоносци… Вие не използвате ли думата?
	— За нас тя е обидна дума — поясни той.
	— Но не и за нас, или за тях. Те ни вземат за трупоносци, за да им работим до края на живота си. Хей, какво правиш?
	Образования беше протегнал свободната ръка към раницата си.
	— Аз съм Учения на Племето Куин — каза той със смразяващ глас. — И мисля, че мога да намеря нещо за произхода на тази дума.
	— Продължавай.
	Той разви четящото устройство, привлякъл цялото внимание на жените от Щатите Картър. Бяха нащрек и разтревожени. Лизет стискаше копието си. Той откри касетата със записи, вкара я в четящото устройство и каза:
	— Приказывать, намери „трупоносец“.
	ТАКАВА ДУМА ЛИПСВА, отговори машината.
	Образования насочи четящото устройство към лицето на Кара и повтори командата. Шарманката се дръпна, но след това се реши и каза:
	— Трупоносец.
	— Приказывать „покажи“ — заповяда Образования.
	Екранът се изпълни с букви.
	— Можеш ли да го прочетеш? — извърна се към шаманката той.
	— Не — поклати глава Кара, очевидно от името на всички.
	— „“Трупоносец" е обиден термин, с който първоначално са давали описание на хора, замразени с медицинска цел. Векове преди да бъде основана Държавата, няколко десетки хиляди души са били замразени веднага след смъртта им с надежда, че един ден ще бъдат съживени и излекувани. Впоследствие става ясно, че това е невъзможно. Държавата намира начин да използва запазените личности. От замразения мозък се извличат запомнени образи, а също и РНК* от централната нервна система. По този начин всеки престъпник с изтрита памет може да получи нова личност. На такъв трупоносец не се дава гражданство. По-късно процедурата е усъвършенствана, такива личности се включват в екипажите на продължителни междузвездни пътешествия.
	[* РНК — рибонуклеинова киселина. — Бел.прев.]
	В екипажа на космическия кораб „Дисциплина“ бяха включени осем трупоносци. Паметта им бе заменена с памет на уважавани граждани в напреднала възраст, притежавали богат опит в междузвездните пътешествия. Всичко това беше сторено с надеждата, че те ще са благодарни да възкръснат в здрави и млади тела. Но това предположение се оказа…"
	— Нищо не мога да разбера от тая история — поклати глава Кара. — Но едно е ясно: трупоносецът не е гражданин. Той няма права, а е собственост.
	— Точно така — потвърди Деби, доловила раздразнението на Шарман.
	Значи шаманката не ми доверява, прецени Образования.
	— Но как ви откриват тук? — попита той. — Вие познавате всяко кътче от тази джунгла, а те не… Не разбирам защо изобщо се биете.
	— Откриват ни — горчиво отвърна Кара. — Вече два пъти ни засякоха сред гъсталаците. Техният Шарман е по-добър от мен. Може би усилват сетивата си с помощта на науката. Образовани, ние с радост ще приемем твоето знание.
	— А ще ни направите ли граждани като вас?
	Паузата продължи само няколко секунди.
	— Ако се биете — да — твърдо рече Кара.
	— При приземяването Клейв си счупи крака…
	— При нас граждани са само тези, които се бият. Всичките ни бойци участват в сражения, но никой не знае дали ще отблъснем агресорите… Ако успеем да раним няколко от тях, може би ще ги откажем да преследват безпомощните жени, деца и старци…
	— Ами Клейв и жените? Какво ще стане с тях?
	— Те могат да живеят с нас, но не като граждани — сви рамене Шарман.
	На по-добро разрешение едва ли можем да се надяваме, прецени светкавично Образования.
	— Нека поговоря с останалите, после ще ти дам отговор… О!
	— Какво има?
	— Току-що си спомних нещо. Кара, ние виждаме различни светлини. Едно време е имало машини, които са засичали топлината на тялото. Предполагам, че ви откриват именно с тях…
	Жените си размениха озадачени погледи.
	— Само труповете са студени — прошепна Деби.
	— И срещу това има противодействие — усмихна се Образования. — Ако запалите многобройни малки огньове из гората, агресорите ще трябва да проверяват всеки един поотделно.
	— Това е опасно, огънят може да… — Кара млъкна и тръсна глава: — Всъщност, това няма значение. Огньовете изискват постоянно течение, иначе гаснат. Пушекът ги задушава. Все пак това е възможен изход, особено ако ги палим близо до повърхността на джунглата.
	Образования кимна и се протегна за още зеленина. Нещата като че ли се оправяха. Ако някои успеят да станат граждани, те ще защитават и останалите. В крайна сметка може да се окаже, че Племето Куин е намерило дом.


	— Групите са три и потъват навътре — обади се глухо пилотът. — Ще ги преследваме ли?
	КАРМ висеше точно над Водача на ескадрона Патри, който държеше лъка си насочен към джунглата.
	— Колко големи са групите?
	— Двете се състоят от по трима души, третата е по-голяма. Тя тръгна първа и вероятно ще ви се изплъзне.
	Хората на Патри вдигнаха една купчина зеленина и я пуснаха да се рее.
	— Открихме посоката — докладва той и се присъедини към останалите: — Добре, тръгваме след тях… Марк да засече целта, а останалите да ме следват. Дръжте се по-далеч от жълтото растение, това е отровна папрат.
	Марк беше джудже, единственият мъж в Дървото Лондон, който можеше да носи древната броня и по тази причина единственият възможен пазител на хвърлящото оръжие. Преди десет години той се плашеше при всяка атака, докато не доби увереност в своята неуязвимост. Останалите започнаха да му викат Малчо, но Патри им вдигна страхотен скандал. Марк беше роден да носи бронята и се справяше добре.
	Патри се изкатери покрай няколко храста и се шмугна в тъмнината, пехотинците от Дървото Лондон го последваха.
	Огнището на страхотните болки беше някъде над коляното на Клейв, но изпращаше огнени вълни по цялото му тяло. Съзнанието му беше замъглено, имаше чувството, че останалите ту се появяват наоколо, ту изчезват. Влачеха го през някакъв тунел. Учения му даде екстракт от специално растение, което би трябвало да премахне болката. Всъщност, какво растение? Нали всичко изсъхна по време на продължителната суша? А и дървото загина… Учения вече го нямаше, а Образования изчезна заедно с оскъдните си лекарства. Жалките останки от племето бяха разпръснати, за ранения Клейв нямаше лекарства…
	Джини и Миния спряха рязко, кракът помръдна и болката експлодира в мозъка му. Миг по-късно жените изчезнаха в зелената стена на тунела, а тялото на Клейв безпомощно се прекатури.
	Сякаш сънуваше кошмар. Пред очите му се появи сребриста фигура без лице. В ръцете си държеше нещо метално, което се насочи напред. Нещо остро се заби в ребрата на Клейв. Той механично протегна ръка и го измъкна. Замъгленото му съзнание го възприе като тресчица, или трън. Призракът от стъкло и метал престана да му обръща внимание и се стопи в стената на зеления тунел. След него се появиха други. Силни мъже, натоварени с тежки и неудобни лъкове.
	Болката най-сетне изчезна, реалността започна да се топи. Оказа се, че лекарство все пак има…


	— Виждам, че сте настигнали първата група — обади се пилотът. — Най-предната група е спряла, средната се присъедини към нея. Може би трябва да се откажете.
	— Изпратих Тоби обратно. Води двама трупоносци, третият е със счупен крак и го оставихме. Почти всички сме на едно място, нека видим какво ще стане.
	— Нещо необичайно, Патри?
	Поверително… Всъщност, има ли някакво значение? „Хванете няколко пленника, убийте няколко птици, от различни видове. Вземете всичко, което може да има научна стойност.“ Последното изискване се поставяше винаги. Може би Първия Офицер искаше Учения да се чувства задължен. Патри не желаеше да коментира, още по-малко пък когато знаеше, че Чирака е там и слуша.
	— Добре. Хванал си трупоносци, какво друго? Нима очакваш да откриеш нещо с научна стойност?
	— Голямата група е пред нас. Ще отскоча да видя какво е положението.
	Патри изключи звука. Пилотите имаха склонност да спорят до смърт, а той се нуждаеше от тишина.


	Гавинг се беше заровил сравнително плитко и с лекота откри въжето на Джаян, което ги водеше до зеления тунел. Напредваха по-бързо.
	Зеленината имаше непознат аромат, но той беше толкова гладен, че се престраши да я опита. Оказа се добра.
	В действителност се чувстваше почти като у дома. Пръстите на краката му се отблъскваха от клончетата и го тласкаха надолу по тунела с един позабравен ритъм. Писукания и грачене излитаха от хиляди невидими гърла. Нима птиците проникват толкова навътре в гъсталака? Звуците му напомниха за детството, когато сушата все още не беше унищожила дребните животинки в туфата.
	С усилие си напомни, че това не е Туфата Куин и че преследва врагове, които познават този гъсталак така, както той познаваше своето дърво.
	Миния като че ли нямаше подобни проблеми. Тя спокойно поглъщаше пълни шепи зеленина, но нито за миг не изпусна лъка и стрелите от ръцете си.
	Движеха се по-бързо отколкото въжето, което се размотаваше пред тях. Мерил го навиваше сръчно, въпреки че беше принудена да използва за придвижване и двете си ръце.
	— Дай на мен — пристъпи да й помогне Гавинг. — А ти хапни.
	— Ръцете ти трябва да са свободни! — остро отвърна тя, после, вероятно преценила, че това не е необходимо, поясни: — Аз се нуждая от ръцете си, за да се движа. Но твоите трябва да са готови за бой. Къде е харпунът ти?
	— На гърба ми. Докато Джаян отпред продължава да развива въжето, всичко е наред… — В същия момент забеляза, че въжето е изчезнало.
	Бяла ръка изскочи от стената на тунела и им махна. Закован на място, Гавинг внимателно се протегна за харпуна си.
	През плетеницата от клони надникна уплашеното лице на Джаян, гласът й беше дрезгав и уплашен шепот:
	— Те са пред нас!
	— Къде?
	— Близо. Не бива да продължаваме по тунела. Пред нас е широка и права отсечка, положително ще ни видят. Вървете по моите стъпки, иначе ще чуят чупенето на клонките…
	Последваха я в гъсталака.
	Джаян проправяше пътека, на два пъти й се наложи да сече по-дебели гръбначни клони. Бавно приближиха края на малка полянка и надникнаха през гъсталаците. Образования разговаряше със странните жени.
	Слаби и високи, те приличаха на карикатура от комикс за идеалната жена, но по всяка вероятност бяха следващата стъпка в човешката еволюция. Бяха спокойни и отпуснати, Образования също не изглеждаше напрегнат. Краката и едната му ръка бяха увити с дебело въже, но той спокойно говореше и хрупаше зеленина. От птицата бяха останали кажи-речи само костите.
	Топлият дъх на Миния докосна рамото на Гавинг.
	— Образования май ги е омаял — прошепна тя. — Но не чувам какво приказва… А ти?
	— Аз също.
	Гръмогласната птича песен поглъщаше всичко, включително и пропукването на клончетата под краката им. Шумът беше ужасен, но Гавинг го приемаше с облекчение.
	Изведнъж Миния се отдели от него, втурна се към полянката и се озова в средата на групата жени.
	— Звездното чудовище! — изпищя тя. — Ето го там!
	Гавинг полетя след нея, готов за битка. Все пак би трябвало да го предупреди!…
	Странните жени реагираха светкавично. Понесоха се към отворите на тунелите и моментално изчезнаха. Но една се забави и тупна по гръб непосредствено пред входа на тунела, към който се беше устремила. Нима я ударих толкова силно, замаяно се запита Гавинг.
	Образования се опитваше да освободи ръцете си. Гавинг се устреми към него, но нещо го парна по крака и той се извърна, готов за бой.
	Но с _какво_? Нима можеше да се бие с проклетата кутия, изработена от стъкло и метал? В дъното на тунела се появиха няколко мъже. Съвсем обикновени на външен вид мъже, които се бавно се рееха, а в ръцете им имаше огромни, готови за стрелба лъкове. Механичната кутия насочи металната си тръба първо към Миния, а после и към Образования. Харпунът на Гавинг отскочи от огледалната й повърхност. Тя се извъртя към него и отново го жилна.
	_Не можеш да се биеш с науката_, помисли Гавинг, изтегли дългия си нож и скочи срещу чудовището. После съзнанието му се замъгли.

	* * *

	— Намирате се твърде надълбоко и не съм в състояние да ви засичам поотделно — обади се пилотът. — Виждам едно голямо горещо петно и около дузина по-малки. Трупоносците около вас ли са?
	— Да. Пипнахме шест парчета, съвсем подходящи за нас. Единият даже беше вързан… Една женска е без крака, нея ще я оставим… Няколко успяха да се спасят в тунелите. Можеш ли да ги локализираш?
	— Да. Като че ли отново са се събрали. На изток от вас, виждам ги като по-светло петно. Няма смисъл да ги преследвате. Време е да се връщате, по пътя можете да убиете някоя и друга птица…
	— Тук има нещо… Много е научно, за пръв път срещам такова…
	Водачът на Ескадрона вдигна правоъгълното огледало, което светеше със собствена светлина. Протегна ръка и внимателно натисна един клавиш. За негово огромно облекчение светлината угасна.
	— Имаш право — промърмори в микрофона той. — Заловихме достатъчно, време е да излизаме…


>	Глава тринадесета
>	Чирака на Учения

	Усещаше приятна отпадналост, сякаш кръвта му ври… Нещо стягаше китките и глезените му, спомените му се подреждаха полека. Образования изчака още малко и предпазливо отвори очи.
	Оказа се, че отново е вързан. С късо въже, което майсторски изпъваше крайниците и принуждаваше тялото му да стои изправено. _Това май започна да ми става навик_, рече си той и леко напрегна мускули. Въжето поддаде с изненадваща лекота. Беше завързан към някаква решетка, с лице към твърда и хладна стена, боядисана в сиво. Вгледа се по-внимателно и откри, че това не е боя, а някаква полупрозрачна маса с дебелина около милиметър.
	Никога преди не беше виждал подобно нещо. От разстояние положително би го взел за метал.
	Намираше се в летящата кутия, беше пленник на нейните собственици. Изви глава наляво и видя останалите: Миния, Гавинг, Джини и Джаян (която упорито продължаваше да се преструва, че спи). От дясната му страна бяха подредени няколко мъртви птици-сьомги и птици-ленти. Отвъд тях спеше Алфин с щастлива усмивка на лице. До него се беше проснала бременната Илза от Племето Картър. В широко отворените й очи се четеше отчаяние.
	— Виждам, че някои от вас вече са будни — обади се приветлив глас над главите им.
	Образования изви глава. Ловецът на трупоносци беше едър, мускулест и весел. Ръцете му здраво стискаха решетката до прозореца.
	— Не правете опити за освобождение — продължи той. — Ако някой падне в небето, ще си остане завинаги там. Нямаме намерение да се връщаме за никого, просто защото не ни трябват глупаци.
	— Можем ли да разговаряме помежду си? — попита Миния.
	— Разбира се, но предлагам първо да ме изслушате, по възможност без да ме прекъсвате… Естествено, в момента се чудите какво ще стане с вас. Отговорът е кратък и ясен: водим ви на Дървото Лондон. Там има притегляне, което означава, че ще трябва да свикнете да се държите за разни неща, да пазите равновесие на крака и разни други неща. Убеден съм, че ще ви хареса. Ще получите възможност да подгрявате вода, без да се тревожите накъде ще потегли. В нея ще си приготвяте храна, каквато никога досега не сте вкусвали. Винаги ще знаете къде сте, благодарение на многобройните ориентири. Изхвърленият боклук няма да се връща обратно в краката ви… — Гласът на ловеца се извиси, тъй като някъде отдолу се разнесе остро свистене и пленниците разтревожено се спогледаха.
	След малко млъкна. Никой не го слушаше, окованите хора се разпищяха.
	Образования усети как нещо го тегли надолу, към краката. Небето, започна да се извърта, на лазурния му фон се мерна част от гората, после изчезна, отстъпвайки място на бели вихри. Зеленината долу бързо се смаляваше.
	Подухна влажен ветрец, мъглата наоколо ставаше все по-гъста. Паническите писъци постепенно стихнаха, превръщайки се в скимтене. Сред тях се разнесе гласът на Алфин:
	— По дяволите! Кой глупак реши, че трябва де се насочим отново към гадния облак?… — Не каза нищо повече, очевидно съобразил, че няма кой да го чуе.
	Пазачът им търпеливо чакаше.
	— Неучтиво е трупоносец да прекъсва гражданин — каза той когато тишината най-сетне се възстанови. — Аз съм гражданин. Сега ще ви простя, но това трябва да го имате предвид. Има ли въпроси?
	— Кой ви дава право на подобно отношение? — гневно извика Миния.
	— Съветвам те никога да не повтаряш този въпрос — хладно отвърна ловецът. — Нещо друго?
	Миния моментално смени тона:
	— А децата ни? И те ли ще бъдат трупоносци?
	— Те ще получат шанс да станат граждани. За това е създаден специален ритуал. Някои предпочитат да не рискуват, други просто се провалят…
	Мъглата ги обгърна изцяло, ловецът почти се скри в нея. Връхлетя вълна едри водни капки, всички се измокриха до кости.
	Преценил, че никой от събратята му няма да се обади, Образования вдигна глава и попита:
	— Дървото Лондон в този буреносен облак ли се намира?
	— Не, разбира се — засмя се ловецът. — Влязохме в облака да попълним запасите си от вода. Надявам се, че ще излезем от него веднага след това…
	— Как?
	— Това е тайна.
	Гавинг бавно дойде на себе си. Очите му замаяно прецениха обстановката и се спряха върху лицето на Образования.
	— Какво стана? — попита той.
	— Единствената добра новина е, че ще живеем на дърво — отвърна онзи.
	Докато осмисляше това, Гавинг изпробва здравината на въжетата си.
	— Като какви?
	— Трупоносци. Слуги. Роби…
	— Хм… Все пак е по-добре, отколкото да умреш от жажда… Къде сме? В летящата кутия?
	— Точно така.
	— Не виждам Клейв. Нито Мерил.
	— Отново позна.
	— Чувствам се прекрасно — въздъхна Гавинг. — Защо се чувствам толкова добре? Сигурно онези игли са намазани с нещо… Като червените ресни на ветрилната гъба.
	— Може би.
	— Май нямаш настроение за разговор…
	— Просто внимавам, не искам да пропусна нищо — поясни Образования. — Ако разбера как ще стигнем до Дървото Лондон, може би ще успея да ни измъкна. Междувременно убедих представителите на Племето Картър да ни приемат сред себе си…
	Гавинг се обърна към Миния. Говориха дълго. Образования не направи опит да ги подслушва, просто защото наоколо беше прекалено шумно. Свистящият грохот намаля, но за сметка на това се усили воят на вятъра.


	— Новините са много — каза Миния.
	— Знам.
	— Като че ли не чувствам нищо. Искам да се ядосам, но не мога.
	— Упоени сме.
	— Не е това. Аз бях Миния от Триединния Взвод на Туфата Далтън-Куин. След това се загубих в небето и умирах от жажда. Намерих теб и се оженихме. Присъединих се към народа от Тъмната Туфа. Возихме се с Моби и се разбихме в джунгла. А сега какво сме? Трупоносци?… Твърде много промени, твърде много!
	— Права си. Аз също съм малко зашеметен, но ще се оправим. Не могат вечно да ни държат упоени. И ти пак си Миния, неустрашимия боец. Предлагам ти обаче да забравиш това, докато не му дойде времето.
	— Какво ще правят с нас?
	— Не знам. Образования замисля бягство, но аз съм на мнение да изчакаме. Още не знаем достатъчно.
	— Е, поне няма да умрем девствени — въздъхна тя, намерила сили да се усмихне.
	— Срещнахме се, живи сме. Това е важното. Отиваме на дърво, което може да се движи. Никога вече няма да преживеем суша. Можеше да бъде и по-лошо… Само дето ми липсва Клейв…
	Наоколо беше тъмно и влажно. Блесна назъбена светкавица, летящата кутия направи завой. Вятърът започна да духа отдолу, откъм краката им. Там, в тази посока, бавно се оформяше мъгляво петно.
	— Ето го — каза Миния.
	Ревът на двигателите рязко се усили.
	Гавинг се загледа и скоро установи, че това е туфа на дърво-интеграл. За пръв път виждаше дърво от подобна позиция. Летяха към клона отгоре. Туфата беше повелена от Туфата Куин и изглеждаше по-красива. Целият клон беше отрупан със зеленина. В голия край на клона бе закрепена площадка от насечени греди. Явно бе направена с цената на неимоверни усилия.
	Грохотът на моторите се усили, летящата кутия се насочи към платформата. После скоростта намаля и корабът започна да се снижава. Проход с формата на дъга, издълбан в самия клон, съединяваше платформата е още една, разположена на обратната страна. В западния и край се виждаше голяма колиба от преплетени клони.
	Свистенето стихна.
	После нещата се развиха бързо, като на кинолента. От постройката изскочиха хора към кутията. Други се появиха отдолу, вероятно бяха част от екипажа. Гражданите на Дървото Лондон не бяха толкова високи като горските обитатели. Някои носеха дрехи с ярки цветове, но повечето бяха облечени в алени туники. Мъжете имаха гладки обезкосмени лица. Наскачали върху летящата кутия, те се заеха да освобождават затворниците.
	Джини, Джаян, Миния и високата жена от Племето Картър бяха развързани една по една. Отведоха ги нанякъде, за известно време не се случи нищо друго.
	_Първо взеха жените_, помисли си Гавинг. Започна да се тревожи, упойката очевидно отслабваше. Не виждаше какво става на платформата. Най-сетне мъжете решиха да го свалят от решетката.
	Очакваше нормални течения. Но тук силата на привличането се оказа три пъти по-слаба от тази в Туфата Куин. По тази причина не падна, а бавно се зарея надолу.
	Ловците освободиха Алфин и той се ококори. Краката му докоснаха платформата, едновременно с това се затвориха и клепачите му. Изръмжа в знак на протест и отново заспа. Двамата мъже в тъмночервени дрехи бяха принудени да го отнесат на ръце.
	Жена с миловидно лице, която едва ли беше на повече от двадесет години, бавно пристъпи към четящото устройство и касетите на Образования.
	— На кого принадлежат тези неща? — попита тя.
	— Мои са — обади се Образования някъде над главата на падащия Гавинг.
	— Остани при мен — заповяда жената. — Умееш ли да ходиш? Съдейки по ръста ти, вероятно си бил обитател на дърво…
	Образования докосна платформата, олюля се, но успя да запази равновесие.
	— Мога да ходя — обяви той.
	— Изчакай ме. Ще отидем до Цитаделата с помощта на КАРМ.
	Поведоха Гавинг и Алфин към голямата колиба. Образования ги проследи с очи. Гавинг би му помахал за сбогом, но ръцете му още бяха вързани. Дребен мъж, наконтен в блестяща алена туника, изскочи пред него и тикна в ръцете му огромна птица, която с положителност тежеше повече от него.
	— Вземи да я носиш — изръмжа той. — Случайно да умееш да готвиш?
	— Не.
	— Тръгвай тогава — смушка го дребосъкът.
	Гавинг пое подире му, отмятайки полупрозрачната опашка на мъртвата птица. Къде ли отведоха жените?
	Миг по-късно ги зърна. Бяха в другия край на площадката, отвъд корпуса на летящата кутия. Миния също го видя и започна да се дърпа.
	— Почакайте! Това е моят съпруг!
	Макар и с доста забавени движения вследствие на упойката, Гавинг хвърли птицата в ръцете на трупоносеца, който се строполи под тежестта й. Възнамеряваше да хукне към Миния, но двама едри мъже го стиснаха за китките още преди да беше направил първата крачка. Вероятно бяха подготвени за подобна реакция. Единият му нанесе силен удар с юмрук, главата му се завъртя. В следващата секунда се озова във вътрешността на колибата.


	Пленникът напрегнато изучаваше Лори, нейният поглед също издаваше любопитство. Беше слаб и жилест мъж на нейните години, с няколко сантиметра по-висок. Косата и брадата му бяха руси, несръчно подстригани. Беше невероятно мръсен. Струйка засъхнала кръв се проточваше от дясното слепоочие до челюстта му. Приличаше по-скоро на трупоносец, падащ от небето върху парче кора, отколкото на учен.
	Но очите му бяха умни и проницателни.
	— Какво ще стане с тях, гражданко? — попита той.
	— Наричай ме Чирак на Учения — отвърна Лори. — Кой си ти?
	— Аз съм Учения на Племето Куин.
	Това я разсмя.
	— Ще ми бъде трудно да те наричам Учен! Нямаш ли име?
	— Имах — намусено отвърна мъжът. — Викаха ми Джефър.
	— Е, добре, Джефър. Забрави за останалите. Качвай се в КАРМ и гледай да не пречиш на пилота.
	— КАРМ? — озърна се озадачено той.
	Жената потупа металния корпус на кораба и произнесе името му сричка по сричка:
	— Карго-ремонтен модул. Съкратено: КАРМ. А сега влизай вътре!
	Образования се подчини, измина няколко крачки и спря. Главата му започна да се върти във всички посоки, сякаш искаше да види всичко наведнъж. Тя го остави на спокойствие. Разбираше го добре — малцина бяха трупоносците, виждали как изглежда вътрешността на КАРМ.


	Срещу огромния, извит като свод прозорец-екран от дебело стъкло, бяха наредени десетина стола. По стъклото личаха някакви образи, които очевидно не бяха нито отражения, нито картина отвън. Бяха в самото стъкло — сини, жълти и зелени линии, примесени с букви и цифри.
	Пространството зад столовете беше празно. От стените стърчаха странни метални пръти и примки от яко въже — очевидно за прикрепяне на товар. Макар и доста просторна, командната кабина заемаше не повече от една пета от обема на летателния апарат. Какво ли запълваше останалото?
	При движение от задните ноздри на КАРМ излиташе огън. Очевидно нещо гореше и то беше в огромни количества, които заемаха по-голямата част от обема му. Горивото вероятно се движи с помощта на помпи и Бог знае какви още чудесии. Като онези, чиито имена беше срещал в касетите: _двигател за височина, система за осигуряване на живота, компютър, сензор за маса, ехо лазер…_
	Упойката отслабваше и в душата му нахлу страх. Дали ще успее да разчете тези цифри в стъклото? Дали някой изобщо ще му позволи това?
	Пред прозореца се настани мъж в синьо облекло. Среден на ръст и не особено едър, но все пак прекалено висок за стола. Облегалката за глава стигна едва до лопатките му.
	— Моля, откарай ни до Цитаделата — бързо разпореди Чирака.
	— Нямам заповед — поклати глава мъжът.
	— Така ли, а какви заповеди имаш?
	Гласът на жената прозвуча властно.
	— Още никакви. Военният флот може би ще прояви интерес към тези… Тези научни работи.
	— Защо тогава не ги конфискуваш? Аз пък ще се погрижа да информирам Учения за тяхната съдба! И пленника ли ще конфискуваш? Той казва, че знае да работи с тях. В такъв случай ще е най-добре да конфискуваш и мен, така ще има някой, който да разговаря с него…
	Пилотът хвърли мрачен поглед по посока на Образования. Очевидно не му беше приятно да има свидетел на неговото унижение.
	— Добре — кимна неохотно той. — Нека бъде Цитаделата.
	Ръцете му се плъзнаха по командния пулт. Очевидно подготвено, момичето успя да реагира и ръцете му светкавично се вкопчиха в облегалката на близкия стол. Но Образования беше напълно безпомощен. Тласъкът го изкара от равновесие и той се вкопчи в първото, което му попадна под ръка. Оказа се някаква дръжка, стърчаща от задната стена. Тя се завъртя под натиска на ръцете му, от дюза на пода бликна мръсна вода. Срещнал изпълнения с отвращение поглед на момичето, той побърза да я завърти обратно.
	След около двадесет удара на сърцето пилотът отмести пръстите си. Познатият свистящ грохот утихна. Макар и приглушен от металните стени, той беше все така страховит. Образования веднага се насочи към един от столовете.
	КАРМ се отдалечаваше от туфата, в посока на изток и навън. Очевидно напускаха Дървото Лондон, но той не посмя да попита. И без това прекалено често се беше правил на глупак. Загледа се в ръцете на пилота. Сводестият екран беше обсипан с цифри и символи, но пилотът докосваше само таблото и сините клавиши по него. _Дали синьото не движи КАРМ?_ Машината очевидно реагираше на определени команди, оцветени в синьо…
	— Как се сдоби с тези рани, Джефър? — обади се момичето. От тона й личеше, че не се вълнува кой знае колко от съдбата на новия пленник.
	Рани? О, вероятно има предвид драскотините по лицето му.
	— Нашето дърво се разпадна — поясни той. — Това става, когато е отдалечено прекалено навън от Мъгливия пръстен. Преди няколко години минахме много близко до Голд.
	Това я заинтригува.
	— Какво стана с хората?
	— Вероятно всички на Туфата Куин са мъртви — въздъхна Образования. — Изключение правим само ние, едва петима… — Умишлено пропусна да включи в бройката Мерил и Клейв.
	— Някой път трябва да ми разкажеш по-подробно — отвърна тя, после потупа раницата му: — Какви са тези неща?
	— Четящо устройство и касети със записи.
	Тя се замисли, мълчанието й продължи изненадващо дълго. След това взе една от касетите и понечи да я тикне в някакъв отвор на командния пулт. Пилотът веднага реагира:
	— Хей…
	— Това е наука — погледна го тя. — Следователно имам съответните пълномощия.
	Натисна два от бутоните върху таблото. Бяха наредени един под друг, различни по цвят: жълт, син, зелен, бял и червен. Останалата част от пространството беше празна. С жълтия бутон се гасяха всички жълти светлини върху екрана. Белият предизвикваше появата на нови символи, всички в бяло…
	— Приказывать „меню“.
	Върху стъклото изплува познатата таблица със съдържанието. Беше избрала касета за космология. Образования едва сдържа желанието си да скочи и да я удуши.
	_Това е мое! Освен това е поверително!_
	— Приказывать „Голд“.
	Надписите се смениха. Пилотът гледаше като омагьосан.
	— Можеш ли да четеш? — попита Чирака.
	— Разбира се.
	— Тогава започвай.
	— … „Светът на Голдблат вероятно се е образувал от тяло подобно на Нептун, газов гигантски свят в каменния облак около Звездата на Левой и T3 стотици милиарди километри навън. Една свръхнова може да изхвърли външната си обвивка асиметрично вследствие на магнитното поле и да промени скоростта на оставащата неутронна звезда. Орбитите на всички планети отиват по дяволите. Според сценария на Левой, Светът на Голдблат се е доближил твърде много до Звездата на Левой, като перихелият е останал в границата на Рош на неутронната звезда. Силни течения на Рош бързо са превърнали орбитата в окръжност. Планетата вероятно още губи атмосферата си, като наваксва загубените газове с такива от Мъгливия пръстен и газовия тор.
	Голдблат предполага, че Звездата на Левой се е превърнала в свръхнова преди един милиард години. През цялото това време планетата е губила от атмосферата си. Сега Светът на Голдблат може да се опише така: ядро от скали и метал…“
	— Достатъчно. Радвам се, че можеш да четеш. А разбираш ли това, което прочете?
	— Не всичко. Мисля си, че Звездата на Левой е Вой, а Светът на Голдблат е Голд. Останалото… — Образования сви рамене.
	Срещна очите на пилота, който побърза да се извърне настрана. Изглеждаше напълно затворен в себе си.
	Игри на превъзходство. Чирака го беше засегнала с тези чудесии, които съумя да повика благодарение на кодирани команди.
	— И ние разполагаме с тази информация — каза тя. — Съвсем същата, чак до запетайките… Надявам се, че в твоите касети има и нещо ново.
	Една сянка на екрана бавно се увеличаваше. Носеха се обратно към Дървото Лондон.
	КАРМ влезе в криволинейна траектория към средата на дървото. „Изток те води навън. Навън те води на запад.“ Много ще трябва да учи, ако иска да управлява КАРМ. А той искаше. Не се ли научи да лети с това желязо, положително ще остане трупоносец до края на живота си…
	Тук имаше някакви конструкции. Огромни греди образуваха квадрат. Навътре се виждаха четири колиби, но не от преплетени клони, а от истински дъски — здрави и солидни. Стволът беше отрупан с кабели и тръби, които се преплитаха в далечината. До кората се беше прилепила сребърна сфера. Само едно езерце в този мъглив район?, учуди се Образования. Мъже в червени дрехи бяха направили верига и изливаха в кълбото вода от издълбани семенници. Вероятно то също беше изкуствено.
	В сравнение с тези сложни съоръжения, Туфата Куин изглеждаше дива и девствена. Но никой не би могъл да каже кое е по-разумното състояние.
	— Чирак, от дървото ли режете, за да правите тези конструкции? — попита той.
	— Не — отвърна младата жена без да го поглежда. — Носим материал от други дървета-интеграли.
	— Това е разумно.
	Сега тя се обърна, сепната и ядосана. От него не се искаше да дава оценки за Дървото Лондон. Образования все по-малко я харесваше, но си наложи да потиска обзелата го антипатия. Ако тази жена продължава да се държи като типична гражданка към трупоносец, това едва ли вещаеше нещо добро за Племето Куин.
	Стволът стремително се приближаваше. Образования изпусна въздишка на облекчение, когато моторите най-сетне се включиха и КАРМ рязко намали скоростта. Дървените греди се насочиха към прозореца-екран — очевидно такова беше желанието на пилота. Той започна да натиска сините бутони и КАРМ се намести в дървената рамка.
	_Гледай ръцете му_, напомни си Образования.


>	Глава четиринадесета
>	Устата на дървото и цитаделата

	Пленничките бяха вкарани в голямата колиба, съблечени голи и подложени на преглед от две несъразмерно високи жени. Бяха поне колкото Илза от Племето Картър: с бели и редки коси, през които прозираха черепите. Дори кожата им изглеждаше побеляла. Четиридесет, най-много петдесет годишни, определи Миния. Странните жени носеха червени дрехи, подобни на пончо, но прихванати между краката. Стъпваха леко, веднага личеше, че са прекарали много години на Дървото Лондон.
	— Тук хората изглежда живеят дълго — прошепна Миния, а Джаян кимна в знак на съгласие.
	Прегледът премина благополучно. По телата на пленничките имаше много мръсотия и рани, но никакви болести. Обработиха охлузванията на Миния и навъсено я посъветваха да внимава с обидите си към гражданите. Обиди ли, усмихна се в себе си Миния. Беше убедена, че преди да изпадне в безсъзнание, успя да счупи ръката на онзи тип. Обявиха Джаян за бременна и за своя изненада беше отделена настрана, заедно с очевидно бременната Илза. Миния хвана Джини за ръката, опасявайки се, че близначката ще се впусне в бой заради сестра си.
	Една от надзирателките видя отчаянието на Джини и се обади:
	— Ще бъдат добре, защото носят гости. Ще бъдат под закрилата на Чираците на Учения, никакви мъже няма да се навъртат около тях.
	Какво ли означава всичко това, зачуди се Миния. Но високата жена не каза нищо повече, очевидно трябваше да чака, за да разбере.


	Образования гледаше през малките странични илюминатори. Екранът-прозорец се намираше на сантиметри от кората. Навън ставаха интересни неща.
	Мъж в бяла туника разговаряше с група хора в сини или червени пончо, скроени така, сякаш са торби. Вървяха бавно, по посока на колона от колиби.
	— Кой е този? — попита Образования.
	Чирака не се направи труда да отговори, но това свърши Пилота:
	— Кланс Учения. Новият ти господар. Не се учудвай, той си мисли, че цялото дърво е негово.
	Насочил се към КАРМ, Кланс Учения си говореше сам. Бялата роба стигаше до бедрата му, под нея се виждаха краищата на широко пончо. Беше висок за обитател на дърво и строен, ако се изключи започналото да се оформя коремче. Не е боец, помисли си Образования, докато оглеждаше четиридесетгодишния мъж с отпуснати мускули. Косата му беше гъста и бяла, носът тънък и орлов. До Образования долетя острият му заповеднически глас:
	— Лори!
	Пилотът натисна жълтия бутон и постави два пръста върху появилите се жълти линии (помни!). Едната врата на КАРМ се отвори навътре, другата навън.
	Ученият влезе вътре, без да престава да говори.
	— Те искат да знаят кога ще мога да преместя дървото. Проклети глупаци. Току-що приключиха с покриването на резервоара. Ако го преместя сега, водата ще отлети. Първо ще трябва да…
	Спря и отправи поглед към гърба на пилота, който не си направи труда да се обърне. После очите му се плъзнаха по Образования и най-накрая се спряха на Лори.
	— Е?
	— Това е Учения на едно западнало племе. Носеше тези неща… — Лори вдигна пластмасовите кутии.
	— Старата наука! — алчно светнаха очите на Кланс. — После ще ми разкажеш… Пилот!
	Главата на моряка леко се извъртя.
	— Някакви повреди по КАРМ? Нещо загубено?
	— Разбира се, че не. Ако ви трябва подробен доклад…
	— Не, това ми е достатъчно. Останалата част от екипажа е при асансьора. Мисля, че все още можеш да ги стигнеш.
	Пилотът сковано кимна, надигна се и тръгна към двойната врата. Почти се блъсна в неподвижния Учен, след това изчезна през вратите.
	Учения натисна жълтите бутони и прозорецът се превърна в дисплей.
	— Горивните резервоари са почти празни. Ще ни трябват няколко седмици, за да ги заредим. Иначе… изглежда наред. Лори, от теб искам подробен доклад, но сега ми кажи дали се случи нещо по-особено.
	— Той като че ли знае какво прави. Не обичам негодници като него, но все пак беше достатъчно благоразумен, за да не се блъсне в някоя скала. Атакуващата група се върна с този трупоносец и вещите му.
	Учения пое пластмасовите предмети от ръцете на Лори.
	— Четящо устройство! — възкликна той и дишането му се учести. — Ти ми носиш истинско съкровище! Как се казваш?
	Образования се забави за миг, след това каза:
	— Джефър.
	— Джефър, първо се почисти, а след това ще чуя историята ти. Непрекъснато се страхувам, че военната флота ще погуби моя КАРМ, четящото устройство и всичко останало. Не мога да ти опиша колко се радвам, че ще разполагам с резервно!


	Притеглянето беше по-слабо и това беше единственото нещо, което различаваше Дървото Лондон от родната туфа на Миния. Зеленината беше същата, миризмата също. Тунели всред храсталака минаваха покрай клончета с оскубана от минувачите зеленина. Високата жена мълчаливо крачеше напред, Джини и Миния я следваха. Не срещнаха никой по пътя.
	Все още бяха голи. Джини вървеше прегърбена, като че ли това можеше да я прикрие. Не беше проговорила откакто отведоха Джаян.
	Изминаха известно разстояние преди Миния да усети вятъра. Малко след това тунелът ги отведе в огромна кухина, осветена от ярка слънчева светлина в по-далечния край.
	— Джини, толкова ли беше просторна и трапезарията в Туфата Куин?
	Джини равнодушно се огледа и поклати глава:
	— Не.
	— Нито пък нашата.
	Кухината обикаляше около ствола, чак до самата уста на дървото. Можеше да види празното небе зад нея. Сенките бяха странно синкави от светлината на Вой, която извираше отдолу. В Туфата Далтън-Куин Вой винаги беше отгоре.
	Цялата тази зеленина е била откъсната. Нима ловците на трупоносци не се опасяват, че могат да убият дървото? Или си мислят да се пренесат на друго?
	Тридесет или четиридесет жени се бяха строили в редица за храна. Много от тях бяха с деца — от бебета до тригодишни. Никоя не погледна Миния и Джини, насочили се към устата на дървото.
	— Какво най-много те притеснява? — попита Миния.
	Преди да отговори, Джини направи няколко дълбоки вдишвания и издишвания:
	— Клейв.
	— Той не беше на кутията, вероятно е останал в джунглата. Кракът му трябва да оздравее преди да предприеме каквото и да било…
	— Ще го загубя — въздъхна Джини. — Той ще дойде, но аз ще го загубя. Джаян носи дете от него, следователно аз ставам излишна…
	— Клейв ви обича и двете — каза Миния, макар да нямаше никаква идея за чувствата на Клейв.
	— Ние вече принадлежим на ловците — поклати глава Джини. — Погледни, те вече са тук.
	Миния намръщено се огледа. Дали Джини не преувеличаваше? Погледът й откри нещо в зелената стена, която обграждаше Трапезарията, тъмна сянка скрита в полумрака. След това забеляза още две, четири, пет… Наистина бяха мъже. Замълча.
	Отведоха ги до ръба на устата, почти под големия резервоар, закрепен на мястото, където клона излизаше от ствола. Миния погледна надолу. Отпадъци, боклуци, две тела върху платформи изцяло покрити с плат. Когато отново се обърна видя, че придружителките им са съблекли дрехите си.
	Хванаха ги за ръце и ги отведоха под огромен резервоар. Една от надзирателките дръпна някакво въже и върху тях плисна вода. Миния потръпна от изненада. Жените извадиха някакви плъзгави буци, потъркаха телата им с тях, след това им ги подадоха.
	Миния за пръв път виждаше сапун. Не беше страшно. Надзирателките също се сапунисаха, след това пуснаха водата да тече върху тях. Накрая се избърсаха с дрехите си и отново ги навлякоха. На Джини и Миния връчиха алени наметки.
	Кожата на Миния пощипваше от сапунената пяна. Пончото се оказа прекомерно голямо за нея, тъй като беше правено за високите хора от джунглата. Но повече я притесняваше червения цвят. Цял живот се беше обличала в червено. Тук пленниците носеха същите алени дрехи, с които у дома се обличаха гражданите.
	Надзирателките ги отведоха при масата, където раздаваха храна. Четири готвачки — всички до една високи жени от джунглата, разливаха в купи с извити навътре ръбове някаква яхния от зеленчуци и пуешко месо. Миния и Джини се настаниха на един жилав клон и започнаха да се хранят. Храната беше по-лека от тази, с която беше свикнала в Туфата Далтън-Куин.
	До тях се настани някаква друга пленница. Беше на средна възраст, висока около два метра и половина. Ходеше леко и очевидно се чувстваше добре в течението на Дървото Лондон.
	— Ти май умееш да ходиш — извърна се към Джини тя. — От дърво ли си?
	Джини не отговори.
	— От дърво, което се разпадна — отвърна вместо нея Миния. — Аз се казвам Миния Далтън-Куин, а това е Джини Куин.
	— Хелн — представи се непознатата. — Тук никой не използва фамилни имена.
	— От колко време си тук?
	— От около десет години. Някога бях Картър. И се надявам, че някой ден отново ще бъда…
	— Бягство?
	Хелн сви рамене.
	— Все си мисля, че те ще се опитат да направят _нещо_. Преди не успяха. Както и да е, вече имам деца.
	— Женена ли си?
	— Не ти ли казаха? — изгледа я Хелн. — Ние сме _собственост_ на гражданите. Може да ни има всеки мъж, който ни пожелае…
	— Вече се досетих — въздъхна Миния и хвърли бегъл поглед към храсталаците. — Онези там май ни избират, а?
	— Точно така — кимна Хелн и погледна нагоре. — Яжте по-бързо, иначе рискувате да останете гладни.
	Двама мъже изскочиха от сенките и тръгнаха към тях. Стъпваха с лекота по преплетените клони на пода.
	Миния ги наблюдаваше, продължавайки да се храни. Мъжете спряха на няколко метра и зачакаха. Наметките им бяха по мярка, наситени с ярки цветове. Единият каза нещо, което Миния успя да долови: „Тая с охлузванията счупи ръката на Карал…“
	Хелн не им обръщаше внимание и Миния се опита да стори същото. Вдигна празното канче и попита:
	— Какво да правя с това?
	— Върни го на готвачките, ако междувременно не те вземат — отвърна Хелн. — Но според мен ще си имате компания. Изглеждате като граждани, а мъжете харесват това… — На лицето и се изписа гримаса: — Докато нас ни наричат „гигантите от джунглата“.
	Промените станаха прекалено много. Нима само три Сънни периода я деляха от нейния собствен свят, в който нито един мъж не би посмял да я докосне? Какво ли ще стане, ако окаже съпротива? Какво ще си помисли Гавинг? Дори ако все пак успеят да се спасят?…
	Дали някой ще ме спре, ако тръгна към устата на дървото, запита се тя. Всички ще си помислят, че искам да го „нахраня“. Един къс спринт в тази посока ще бъде достатъчен. После скачам в небето и край. Не изпитваше страх. Вече се беше губила в небето, но успя да оцелее.
	Проблемът е как да даде знак на Гавинг, за да скочи и той… Той може би е лишен от подобен шанс. А може и да отхвърли идеята й като абсолютно налудничава.
	Отхвърли я самата Миния. Идеята наистина беше безумна. Двамата мъже пристъпиха напред и се присъединиха към тях.


	Първата храна на Образования в Цитаделата беше проста, но странна. Подадоха му една добре напълнена кратуна, мях с вода и дървена вилица с два зъба. Гъстата яхния беше успяла да изстине, тъй като я пренасяха чак от външната туфа. Различи една-две от подправките, но общо взето не знаеше какво яде. Понечи да попита, но Кланс го изпревари:
	— Учил ли си медицина?
	— Разбира се.
	Отговори спонтанно, без да се замисля. Това предизвика учуден поглед от страна на Лори и усмивка върху лицето на Учения.
	— Много си млад за подобна увереност — рече Кланс. — Работил ли си с деца, с ранени ловци, с болни жени? Умееш ли да се оправяш с бременни?
	— С деца не съм. Но с бременни и ранени да… Лекувал съм болести от недохранване, но винаги под контрола на Учения.
	Инстинктивно усещаше как да отговаря на Кланс. В действителност беше работил с деца, веднъж му се наложи да прегледа и една бременна жена. А опитът му с ранените ловци се изчерпваше с наместването на счупения крак на Клейв преди два дни. Старият ловец едва ли ще ме пусне да работя с граждани, съобрази той. Първо ще ме изпробва на трупоносци, на моите собствени хора…
	— Тук нямаме случаи на недохранване, слава на Проверяващия — рече Кланс. — А вие как попаднахте в джунглата?
	— По невнимание.
	Приемането на странна храна с непознати съставки в условията на безтегловност изискваше концентрация. Изпита облекчение от факта, че му се дава възможност да говори, но все пак реши да приключи с храненето и едва след това да разкаже историята за гибелта на Племето Куин.
	Учения го прекъсваше с въпроси за Туфата Куин. Интересуваше се как са се грижили за устата на дървото, за гъбите, щураците, тъпчовците, моби, насекомите по медианата. Лори изглеждаше очарована. Намеси се само веднъж, за да попита как се води битка с птици-саби и триединни. Образования я посъветва да поговори с Миния и Гавинг. Като тайно се надяваше, че по този начин приятелите му ще научат къде се намира.
	Храненето завърши с горчива черна бира, която Образования отказа. Продължи разказа си и когато свърши откри, че е леко пресипнал.
	Кланс Учения пуфтеше с лулата си — по-къса от тази на Председателя на Куин. Над главата му се стелеха облаци дим. Помещението приличаше повече на дървена клетка, отколкото на колиба. По стените и тавана имаше тесни прозорци с капаци, които бяха подвижни и лесно се затваряха.
	— Гигантската гъба притежаваше халюциногенни свойства, нали? — попита Кланс.
	— Не зная какво означава това — поклати глава Образования.
	— Червените ресни те карат да се чувстваш приятно възбуден — поясни Учения. — Може би затова са я защитавали?
	— Не мисля така. Такива гъби имаше в изобилие. Тази се отличаваше с огромните си размери и красиво оформление. Освен това си имаше специално име.
	— Ръката на Проверяващия — кимна Кланс. — Беше ли чувал нещо за Проверяващия преди това, Джефър?
	— Когато баба ми беше недоволна от Председателя, имаше навика да казва: „Хранителят на дървото вероятно се мисли за самия Проверяващ!“ — отвърна с усмивка Образования. — И това е всичко…
	Учения взе четящото устройство и включи към него една от собствените си касети.
	— Мисля, че си спомням…
	„ПРОВЕРЯВАЩ: Служител, натоварен да следи за лоялността на гражданите към Държавата. Задълженията на Проверяващия включват всичко, което има отношение към живота и благополучието на подопечните му. На «Дисциплина» ролята на Проверяващ играят записите на Шарлс Дейвис Кенди в главния компютър на кораба.“
	— Това определено е звездна работа. Хм, Държавата… Четири дни изучавах записа за Държавата. Виждал ли си го?
	— Да. Странни хора. Имам чувството, че са живеели по-дълго от нас.
	— Твоят Учен не ти ли обясни? — изсумтя Кланс. — Техните години са били по-къси. Една тяхна година се е равнявала на една пълна обиколка около тяхното слънце. Докато ние използваме само половин обиколка, което се равнява на около пет седми от годината на Държавата. В действителност ние живеем малко по-дълго от тях и растем по-бавно…
	Ушите на Образования пламнаха от обидата по отношение на учителя му. По тази причина с мъка разбра думите на Кланс, който подхвърли:
	— Е, добре, Джефър. Отсега нататък трябва да ме считаш за свой Проверяващ.
	— Добре, Учени.
	— Наричай ме Кланс. Как се чувстваш?
	Образования внимателно мереше думите си:
	— Чист съм, нахранен съм, намирам се в безопасност. Бих се почувствал още по-добре, ако зная, че и останалите от Племето Куин са добре.
	— Те ще бъдат изкъпани и нахранени, ще получат нови дрехи. А децата им ще получат всички шансове да станат пълноправни граждани. Същото важи и за теб, Джефър, независимо от това дали те държа тук или не… Убеден съм обаче, че в туфата ще ти бъде досадно.
	— Така мисля и аз, Кланс.
	— Добре. Това означава, че от днес нататък имам двама чираци.
	— Това е нечувано! — избухна Лори. — Току-що уловен пленник се озовава право в Цитаделата! Нима военната флота няма да…
	— Военната флота да върви по дяволите! — отсече Кланс. — Цитаделата е моя!


>	Глава петнадесета
>	Дървото Лондон

	Гавинг се озова на велосипеда, заедно с още трима трупоносци.
	Слабото притегляне му пречеше да натисне педалите. Дебело въже го придържаше към рамката. Без него положително би полетял в небето. След първия урок имаше чувството, че е окуцял за цял живот. Но после нещата се оправиха. Продължителните ежедневни упражнения го калиха — краката вече не го боляха, мускулите станаха като камък.
	Велосипедът беше изработен от стари метални части. При движение скърцаха и изпускаха воня на гранясала животинска мазнина. Рамката беше масивна, от дялано дърво. Преди време скоростите са били шест, сега две липсваха.
	Рамката беше прикрепена към ствола. Тук туфата беше по-рядка. Трупоносците бяха заобиколени от зеленина. По-голямата част от туфата беше под тях. Можеха да откъснат по някоя шепа зеленина и да ядат, докато въртят педалите. Работеха голи, от тях струеше пот и се стичаше по лицата и под мишниците им.
	Високо горе по ствола бавно се спускаше дървена кутия. Друга се намираше далеч от тях, почти невидима.
	Гавинг натискаше педалите машинално, очите му бяха насочени към спускащия се асансьор. Работата беше механична, очите и мислите му се рееха свободно.
	Наоколо се издигаха още доста съоръжения. Това ниво се използваше за промишлени цели, работниците бяха само мъже. Очевидно на Дървото Лондон мъжката работа се отделяше от женската, поне за пленниците. Понякога наоколо се появяваха деца, в очите им грееше огромно любопитство. Днес обаче беше пусто.
	По всичко личеше, че обитателите на Дървото Лондон използват каторжен труд от незапомнени времена. В тази насока съвсем не им липсваше опит. Разделяйки Племето Куин, те лишаваха членовете му от всякаква надежда за бягство. Гавинг си даваше ясна сметка, че дори да получи шанс, той не би избягал без Миния. Но как да я открие?
	Въртеше равномерно и гледаше ураганите в източния край на Мъгливия пръстен. Голд беше необичайно близо. Това го накара да си припомни далечното, полузабравено детство. Когато Голд мина край тях, за да промени всичко…
	Джунглата се простираше на стотици километри отвъд външната туфа. Отдалеч приличаше на зелена пухкава топка, напълно безобидна. _Как си, Клейв? Запази свободата си, благодарение на един счупен крак… А ти, Мерил? Разбра ли най-сетне, че твоите недъгави крака все пак свършиха някаква работа? Дано не сте станали пленници на обитателите на джунглата! Дано все още сте живи!_
	По време на последните осемдесет и пет дни, или двадесет сънни периода, дървото беше отнесено към източния край на облака. По време на пътуването дотук чу твърдения, според които Дървото Лондон може да се придвижва самостоятелно. Но доказателства за това не видя. От време на време валеше дъжд, вероятно дървото беше събрало достатъчно вода…
	Асансьорът спря в нишата си, от кабината започнаха да излизат пътници. Гавинг и останалите прекратиха въртенето.
	— Това са хора от военната флота — изпъшка Хорс. — Идват за жени.
	— Какво? — погледна го с недоумение Гавинг.
	— Гражданите населяват външната туфа. Видиш ли, че с кутията слизат само мъже, трябва да знаеш, че идват за жени.
	Гавинг отмести поглед.
	— Девет сънни периода — каза Хорс.
	Беше някъде над петдесетте, с три сантиметра по-нисък от Гавинг. Имаше плешива луничава глава и невероятно силни крака. Въртеше педалите повече от две десетилетия.
	— След четиридесет дни ще се срещнем с жените. Няма да повярваш какво ми става само като си помисля за това!
	Гавинг стискаше ръкохватката с всички сили. Хорс забеляза изпъкналите мускули на ръцете му и поклати глава:
	— Забравих да ти кажа, че никога не съм се женил, момче… Роден съм тук. Пропаднах на изпита още десетгодишен…
	— Роден си тук? — промълви с усилие Гавинг.
	— Баща ми е бил гражданин — кимна Хорс. — Поне така твърдеше майка ми. Кой знае?
	— Вероятно е истина. Щеше да си по-висок, ако…
	— О, не… Децата на гигантите от джунглата не са по-високи от тези на гражданите.
	Ето каква била работата. Децата, отгледани в джунглата стават по-високи, защото там няма притегляне.
	— За какъв изпит говориш?
	— Забранено ни е да разказваме.
	— Е, хубаво…
	Диалогът беше прекъснат от надзирателя, който изкрещя:
	— Хайде, натиснете педалите!
	И те започнаха наново. Напливът от пътници надолу не секваше. През скърцането на железариите прозвуча гласът на Хорс:
	— Провалих се на изпита за подчинение. Понякога се радвам, че не заминах.
	— Да заминеш?
	— На друго дърво. Издържиш ли изпита, отиваш там. Хм, все още си доста зелен… Да не би да си въобразяваш, че ако издържат изпитанията, децата ти ще останат тук?
	— Ами… — Никой не му беше говорил по този въпрос. — Значи има и други дървета, така ли? Колко са, кой живее там?
	Хорс се ухили.
	— Искаш да научиш всичко наведнъж, а? Не съм много сигурен, но мисля, че в момента има четири дървета. Населени са с деца на жени-каторжнички, които са издържали изпитанията. Дървото Лондон търгува с тях, доставяйки им всичко необходимо. Детето на всеки от нас има равни шансове с децата на гражданите. На времето си мислех, че искам да отида. Но това беше преди тридесет и пет години. Вярвах, че ще ме изберат за заселник. Може би наистина е било така. Аз съм второ поколение… Едва не си загубих топките когато ме отхвърлиха… Пребих един надзирател. А мъжът пред нас… Казва се Йорг… — Хорс посочи мъжа, който въртеше педали пред него. — Бедният трупоносец… Нямам представа какво правят скопените по време на празниците.
	Гавинг все още не беше овладял изкуството да се бръсне, без да се порязва. Но избор нямаше, тъй като всички се бръснеха. Откакто се появи на Дървото Лондон, беше видял само един мъж с брада — Патри, офицерът от флотата.
	— Хорс, това ли е причината за задължителното бръснене? — попита той. — За да не си личат толкова скопените?
	— Никога не съм мислил за това. Може би…
	— А ти… Ти виждал ли си как се движи дървото?
	Смехът на Хорс беше толкова гръмогласен, че надзирателят извърна глава към тях.
	— Да не мислиш, че дрънкам глупости? — снижи глас той. — Местим дървото средно един път в годината! Аз лично съм участвал при водата, с която се храни КАРМ.
	— Как става?
	— Все едно, че притеглянето действа под ъгъл. Посещението на устата се превръща в тежко катерене. В такъв момент хич не ти е до някакви ловни експедиции, защото дори готварският казан има нужда от подпиране. Имаш чувството, че стволът се огъва и всеки момент ще се прекърши…


	— Лори! — обади се Образования. — Май стана беля!
	Лори погледна назад. Езерцето се беше притиснало към кората — една смачкана полусфера. Образования беше пъхнал маркуча във водата, но от горния му край бликаха едри капки, които се рееха наоколо и образуваха нещо като тапа.
	— Не се притеснявай — усмихна се тя. — Просто се качвай на велосипеда и започвай да въртиш педалите… И не ме наричай така…
	Образования се привърза към седалката и започна да работи с педалите. Предавките въртяха помпа. Всичко беше от старата звездна направа — избелял от времето метал. Засмукана от маркуча, тапата постепенно изчезна.
	Това не е работа за Учения на Племето Куин, нито пък за Чирак на Учения от Дървото Лондон. Нали Кланс обеща да не го товари с работа на каторжници? Питаше се какво ли прави Гавинг. Вероятно се тревожи за новата си чуждоземна жена, при това с пълно основание…
	Водата рукна от маркуча, който Лори беше вкарала в КАРМ. Образования не можеше да види с какво се занимава тя вътре, оставаше му само да върти педалите.
	В присъствието на Кланс той беше равен с Лори. Но когато Кланс го нямаше, Лори го третираше като трупоносец или шпионин, а понякога и като двете едновременно. Обаче беше чист, нахранен и облечен. За останалите от Племето Куин не беше чул дори слухове. Той, Лори и Учения изследваха касетите заедно, целта им беше да попият още нещо от старото знание. Една интересна и вълнуваща работа. За съжаление до този момент не откри нищо, което би му помогнало да спаси Племето Куин.
	Наоколо цареше мрак. Вой и слънцето отдавна бяха изчезнали зад туфата, присъствието им се загатваше единствено от синкавото сияние, разделено на две. Беше толкова слабо, че очите бързо го изпускаха. Двата лъча се забелязваха само ако се гледа панорамата на нощното небе около тях. Вдясно беше Синият Призрак, а вляво — Детето-Призрак, по-бледо и неясно…
	Учения беше споменал, че от полюсите на Вой се излъчва някаква странна енергия. Беше ги наблюдавал преди много години, още в младостта си. Образования обаче така и не беше успял да ги зърне, дори когато се изкачваше чак до средата на Дървото Далтън-Куин.
	Обливаше го пот, очите му следяха пътя на асансьора по ствола. От кабината слязоха един моряк и двама трупоносци. Не бяха гиганти от джунглата. Той никога не беше виждал пленник първо поколение в Цитаделата, изключвайки себе си. Пътниците хлътнаха в лабораторния комплекс на Учения и миг по-късно се появиха отново с чинии в ръце.
	— Резервоарът се напълни — обади се от вътрешността на КАРМ Лори.
	Образования развърза предпазния колан и измъкна маркуча от езерцето. По кората бяха забити дървени халки с въжета, които се използваха за придвижване из района на Цитаделата. С тяхна помощ Образования стигна до вратата на КАРМ.
	— Искаш ли помощ?
	— Само навий маркуча — обади се отвътре Лори.
	Продължаваше да не го допуска в кораба. Резервоарите се пълнеха редовно, след няколко дни отново щяха да зареждат.
	Навивайки маркуча, Образования бавно се приближаваше към КАРМ. Отвътре се разнесе ругатня, последвана от оплакването на Лори:
	— Не мога да мръдна това дяволско съединение!
	— Дай да видя — рече Образования и влезе.
	Нима е толкова лесно?
	Тя посочи с ръка към нещо като пръстен, прикрепен на стената в дъното.
	— Това трябва да се завърти, ей така… — Ръцете й направиха въртеливо движение.
	Образования зае позиция, стисна металния пръстен и напрегна мишци. Колелото помръдна. Опита отново. Не след дълго въртенето стана леко, усилията му намаляха значително. Маркучът изскочи и пусна няколко капки вода. Лори кимна и се обърна към изхода.
	— Къде отива всичката тази вода, Чирак? — попита Образования.
	— Разлага се — отвърна Лори. — Обшивката на КАРМ акумулира слънчевата светлина и насочва енергията й към водата. Тя се разлага по химически път. Кислородът отива в един резервоар, водородът — в друг. Събират се отново в двигателите, където се получава изгаряне.
	Той се опита да си представи този процес, но разсъжденията му бяха прекъснати от въпроса на Лори.
	— Защо искаш да знаеш?
	— Защото бях Учен… А ти защо ми обясни всичко това?
	Тя плавно се плъзна покрай седалките и спря пред пулта за управление. Образования закрепи навития маркуч към съответното приспособление в товарния отсек.
	Резервоарът трябва да е зад тази стена, прецени той. КАРМ вероятно е зареден догоре, тъй като изкуственото езерце намаля значително.
	Приближи се към Лори, но тя побърза да натисне синия бутон пред себе си. Данните върху дисплея изчезнаха. Вече беше забравил за въпроса си, когато тя се обърна към него и каза:
	— Така ме изпитваше Учения. Не успеех ли да отговоря, веднага получавах някоя мръсна работа. Джефър, предупреждавам те да не пипаш тези бутони… Цялата информация на КАРМ е секретна!
	— Кой може да те нарича Лори, Чирак?
	— Във всеки случай не ти, трупоносец!
	— Зная това.
	— Учения. Родителите ми.
	— Не зная нищо за брачните ви обичаи…
	— Трупоносците не сключват брак.
	— Но ти не си и мъжът ти ще може да те нарича Лори, нали?
	Въздушният шлюз изтрака и Лори се извърна натам с очевидно облекчение.
	— Кланс?
	— Аз съм — отвърна гласът на Учения. — Включи отново този дисплей, Лори.
	Тя погледна към Образования, след това обратно към Кланс.
	— Хайде — настоя той.
	Лори се подчини. Отдавна знаеше, че ще се наложи да разкрие на пленника част от научните тайни, но това никак не я въодушевяваше. Затова и играеше игрите на превъзходство. Жалко, че не успя да се справи сама с онзи маркуч…
	Сините светлини и цифри бяха свързани с движението на КАРМ, зелените управляваха сензорите му. Жълтата движеше вратите, а бялата четеше касетите и още нещо. Образования беше убеден, че не знае още много неща. Едно от тях беше червената светлина. Никога не я видя да свети.
	Някои цифри върху екрана бяха по-големи от други. Сега там светна комбинацията O{sub}2{/sub}: 1,664. H{sub}2{/sub}: 3,181 и Кланс одобрително кимна с глава.
	— Готов е за полет, но все пак мисля, че трябва да изпомпаме резервоара докрай… Джефър, ела тук — Той изключи синия дисплей и на негово място се появи жълтият: — Тези цифри показват дали идва буря.
	— Какво е това?
	— Външното въздушно налягане.
	— Но не можете ли да _видите_ задаващата се буря?
	— Да. Но не и как се формира. За това се съди по рязкото спадане или повишаване на налягането… С този прост трик можеш да шашнеш всички граждани. Естествено, тази информация е поверителна.
	— Къде ще отиде дървото оттук? — попита Образования.
	— Ще се измъкнем от дъжда и ще се насочим към Дървото Брайтън. Доста време не сме се мяркали там. А ти ще получиш възможността да се запознаеш с дъщерните колонии и да си избереш някоя от тях.
	— За какво, Кланс?
	— За децата ти, разбира се.
	Образования се засмя.
	— Нима мога да имам деца, ако прекарам целия си живот в Цитаделата?
	— Не си ли чувал за Празниците?
	— Никога.
	— Е, слушай тогава. В края на годината, когато Вой минава пред Слънцето, трупоносците се събират при устата на дървото. Празниците траят шест дни, през това време се сношават, пеят и се веселят. Дори храната им се доставя от външната туфа. До началото на тазгодишните празници остават тридесет и пет дни.
	— Няма ли изключения? — попита Образования. — Дори и за Чирак на Учения?
	— Не се бой, ще отидеш — засмя се Кланс.
	Лори се беше обърнала с гръб, разпиляла пищната си руса коса. _Как ли тя ще има деца_, зачуди се Образования. По нищо не личеше, че Учения й е любовник. Според някои слухове, той си водел жени от вътрешната туфа. Ако никога не излезе от Цитаделата, Лори едва ли ще срещне мъж.
	_Освен мен?_
	Един трупоносец може да има деца, но не и Лори. Нещата не могат да се променят. Образования не смееше да мисли за Лори по друг начин, освен като за враг.


	Събуди се, усетила нечие тяло до себе си. Това се случваше често. Намести се и дръпна ръцете си от тялото на спящия до нея гражданин. Можеше да го нарани.
	Движението й го събуди и той внимателно се обърна. Едната му ръка беше вързана с плат за тялото.
	— Добро утро.
	— Добро утро. Как е ръката ти? — Тя се мъчеше да си спомни името му.
	— Ти добре я натроши, но ще заздравее.
	— Питам се защо дойде да ме потърсиш, нали аз я счупих.
	— Наби ми се в главата — намръщи се той. — Лицето ти беше пред очите ми през цялото време, докато Лори наместваше костта… Само на два сантиметра от мен, с оголени зъби, като че ли се готвеше да ми прегризеш гърлото. Ето защо съм тук… — Чертите му се отпуснаха: — При, хм, доста по-различни обстоятелства.
	— Сега по-добре ли си?
	— Да.
	Миния едва сега си спомни името му.
	— Ти си Карал. Но Лори не си я спомням…
	— Лори не е от трупоносците. Тя е Чирак на Учения и лекува хората от военната флота при нараняване.
	Един от чираците му? Миния реши да рискува.
	— Чух, че новият чирак е пленник… — подхвърли тя.
	— Да. Видях го отдалече, не е гигант от джунглата. Може би е някой от твоите?
	— Може би — отвърна тя, после се изправи и облече пончото си. — Ще се видим ли пак?
	— Може би — отвърна с известно закъснение Карал. — Празниците са след осем сънни периода.
	Тя дори не се опита да скрие усмивката си. _Гавинг!_
	— Колко време продължават?
	— Шест дни. Работата спира навсякъде.
	— Е, но аз имам работа сега.
	Карал изчезна в зеленината, а Миния тръгна към Трапезарията. Липсваше й Туфата Далтън-Куин. Вече почти бе свикнала с досадните разлики — огромната Трапезария, вездесъщите надзирателки, собствената й сервилност. Малко неща я притесняваха. Липсваха й чашковидните асми и растенията-хеликоптери. Тук не растеше нищо друго освен зеленина и грижливо култивирани земни растения — бобови култури, пъпеши, жито и тютюн, напълно подчинени и управлявани като самата нея.
	Дузина жени се суетяха наоколо. Миния се огледа за Джини и я забеляза при устата на дървото. Над зеленината се показваше само главата й, беше ясно с какво е заета.
	Работното време не беше строго определено. Пристигнеш ли по-късно, трябва и да работиш до по-късно. Надзирателите не се престараваха особено. Миния обаче се стараеше и още как! Всичко вършеше както трябва. Беше решила да бъде образцова, поне докато дойде време за нещо по-друго.
	Опита се да си припомни нюансите в говора на Карал. Акцентът на гражданите беше странен и тя се мъчеше да го научи.
	Всичко й се виждаше странно. В душата й бушуваха противоречиви чувства — условният рефлекс, според който сексуалното насилие е олицетворение на богохулство, и желанието й да живее.
	Победи желанието за живот. Ще върши всичко безупречно, както трябва.
	Джини се изправи, придърпа пончото към коленете си и хукна на запад.
	Миния изкрещя. Беше твърде далеч, за да стори нещо друго. Втурна се подир Джини, размахвайки ръце. Това привлече вниманието на две надзирателки, които бяха значително по-близо до мястото. Моментално преценили какво става, те също се затичаха.
	Джини прескочи последната стена от зеленина и се хвърли в небето.
	Миния продължаваше да тича. Надзирателките (Хариет и Длорис — гигантки от джунглата на средна възраст с груби лица) стигнаха до ръба. Длорис завъртя над главата си въже с тежест. Пусна го на втория кръг. Хариет изчака малко, после стори същото. Не уцели и започна да навива въжето. Длорис загуби равновесие и тялото й се олюля.
	Миния стигна до ръба точно в момента, в които камъкът на Хариет се завъртя около Джини. Длорис хвърли за втори път, използвайки факта, че Джини се бори с въжето на Хариет. А Джини изведнъж се укроти и позволи на Хариет да я придърпа.
	Сгуши се, полегнала на една страна и покрила лицето си с длани. Наоколо се събраха любопитните каторжнички. Длорис се зае да ги разпъжда, а Хариет обърна Джини по гръб, хвана я за брадичката и измъкна лицето й от шепите. Клепачите на близначката останаха здраво стиснати.
	— Госпожо Надзирател, позволете да привлека вниманието ви…
	Длорис вдигна глава, изненадана от резкия тон на Миния.
	— По-късно — рече тя.
	Джини се разрида. Раменете й се тресяха като Дървото Далтън-Куин в деня на разпадането си. Хариет я погледа известно време, после я покри с едно пончо и седна до нея.
	Длорис се обърна към Миния:
	— Какво има?
	— Ако Джини опита отново и успее, това ще се отрази зле върху вас, нали?
	— Може би. И какво от това?
	— Близначката й е в групата на бременните. Джини трябва да я види.
	— Това е забранено — уморено отвърна гигантката от джунглата.
	Миния се беше научила да не обръща внимание на гражданите, когато говорят така.
	— Тези момичета са близначки, цял живот са били неразделни. Трябва да се видят за няколко часа и да си поговорят.
	— Казах ти вече — забранено е.
	— Тогава проблемът си е изцяло ваш.
	Длорис й хвърли поглед, изпълнен с раздразнение.
	— Я върви да работиш с командата за боклука… — заповяда тя, после в очите й се появи колебание: — Не, почакай. Първо поговори с Джини, стига тя да е склонна на разговори…
	— Слушам, госпожо Надзирател. Моля и аз да бъда проверена за бременност, в удобно за вас време…
	— По-късно.
	Миния се наведе и зашепна в ухото на Джини.
	— Джини, това съм аз, Миния. Говорих с Длорис. Тя ще направи опит да те събере с Джаян.
	Джини остана стегната като топка.
	— Джини, Образования е успял. Той е в Цитаделата, където живее техният Учен.
	Никакъв резултат.
	— Само се дръж. Дръж се. Нещо ще стане! Говори с Джаян. Може би тя знае нещо повече… — По дяволите, сигурно има още нещо, което непременно трябва да й каже! — Разбери къде държат бременните жени. Виж дали Образования слиза да ги преглежда. Може би го прави. Кажи му, че се държим. Чакаме.
	Джини не помръдна, но най-сетне отговори:
	— Е, добре, чувам те… Но не мога да го понеса. Не мога!
	— По-твърда си, отколкото мислиш.
	— Ако още един мъж ме вземе, ще го убия!
	_Някои от тях обичат жени, които се съпротивляват_, помисли Миния, а на глас каза:
	— Имай търпение. Изчакай момента, когато ще можем да избием всички.
	Джини не отговори, но тялото й започна да се изправя.


>	Глава шестнадесета
>	Тътенът на бунта

	Гавинг се събуди от докосване по рамото. Огледа се без да помръдва.
	Хамаците бяха наредени по три един над друг, той спеше най-горе. В светлата рамка на вратата се очертаваше черният силует на надзирател. Вероятно дремеше седнал — нещо съвсем лесно при слабото притегляне на Дървото Лондон. Алфин се беше облегнал на колоната, към която беше привързан хамака на Гавинг. В шепота му се долавяше възторжена възбуда:
	— Възложиха ми работа при устата на дървото!
	— Мислех, че само жени се занимават с това — каза Гавинг без да помръдне. Точно под него хъркаше Йорг — един от „укротените“, дундест и тъжен мъж, твърде глупав, за да шпионира когото и да било. Но хамаците все пак бяха много близо един до друг.
	— Видях стопанството, когато ни закараха при душовете. Много неща правят не както трябва. Говорих с един надзирател за това и той ме насочи към жената, която управлява стопанството. Името й е Кор и тя ме послуша. Сега съм й съветник.
	— Много добре.
	— Надявам се да включа и теб в тази работа, но това ще стане след няколкостотин дни. Първо искам да им покажа какво мога аз.
	— Успя ли да говориш с Миния, или с Джини?
	— Това не бива дори да го помисляш. Стават бесни, когато се опитаме да заговорим жена.
	Може би Алфин ще се съгласи да стане връзка с Миния, помисли си Гавинг. Работата при устата на дървото би позволила това… После поклати глава и отхвърли тази идея.
	— Днес научих и нещо друго. Дървото се движи благодарение на КАРМ — летящата кутия. Те са населили и други дървета…
	— Какво ни касае това?
	— Още не знам — сви рамене Алфин и се отправи към хамака си.
	Гавинг откри, че му липсва търпение. Отначало не мислеше за нищо друго, освен за бягство. Нощем полудяваше от тревога за Миния. А по-разумно беше да спи, да работи, да чака и да се учи.
	Надзирателите не отговаряха на въпроси. Какво беше разбрал, какво беше научил? Жените се грижеха за устата на дървото и готвеха, бременните живееха отделно, мъжете обслужваха машинариите и работеха на дървото, тук в горните покрайнини на туфата. Пленниците се надяваха да бъдат спасени, но никога не помисляха за бунт.
	Сега, когато до празниците оставаха само осем нощувки, всякакви мисли за бунт бяха изключени. След това нещата сигурно щяха да се променят, но това по всяка вероятност беше добре известно и на хората от военната флота. Те винаги бяха нащрек, надзирателите рядко се разделяха със своите палки и тояги от твърдо дърво, дълги над половин метър. Според Хорс и жените-надзирателки носят такива. В случай на организиран бунт вероятно и моряците от флотата използват сопи, а не саби…
	Какво друго? Велосипедната машинария беше износена. Ако я повреди, това с положителност би нанесло вреда на Дървото Лондон… Малка и незначителна, като повредата на всичко останало, до което имаше достъп… Би могъл да блокира асансьорите, но това едва ли би попречило на военната флота при потушаването на евентуален бунт. За тази цел тя спокойно ще използва КАРМ.
	КАРМ е всичко. Намира се в средата на дървото, където е и лабораторията на Учения. Къде ли е Образования? Дали крои нещо? Още преди да ги докарат на Дървото Лондон, той изглеждаше твърдо решен на бягство.
	Дали познанията му могат да донесат някаква полза? _Ех, защо не сме заедно! Все щяхме да измислим нещо!…_
	Отдавна беше разбрал, че има опасност цял живот да върти педалите на асансьора или да изпомпва вода нагоре по ствола. След пленяването не беше имал нито един алергичен пристъп. Животът не беше чак толкова лош и той се страхуваше да не свикне с него. След осем нощувки ще му позволят да види собствената си жена…


	Щатите Картър бяха напалили огньове около най-голямото цвете във Вселената.
	Клейв разпалваше жаравата с помощта на едно одеяло. Ръцете му бяха заровени до лактите в зеленината, за да може да се задържи. Краят на одеялото стискаше с пръстите на краката си и се люлееше напред-назад, в такт с вълнообразните движения, напрягайки се точно толкова, колкото е необходимо.
	На осемдесет метра от него бавно се въртеше огромно сребърно цвете. Извръщаше се така, че да улавя слънчевите лъчи.
	При липса на течение, огънят бързо би се задушил от собствения си пушек. А в джунглата вятърът е рядко срещано явление. Денят беше спокоен и слънчев. Клейв с готовност изпълняваше възложената му задача, за да тренира краката си.
	Подутина колкото детски юмрук личеше на мястото, където се беше счупила бедрената му кост. Под мускулите се напипваше твърда буца, която при движение усещаше с цялото си тяло. Мерил твърдеше, че почти не се вижда, но вероятно искаше да го утеши… А той самият беше твърде свенлив, за да попита някой друг. Костта зарастваше бързо, болката намаляваше с всеки изминал ден. Огромният белег беше розов. Клейв се упражняваше и чакаше войната.


	Десетки дни бе прекарал в унес, потопен в кошмара на болката. Източени, нечовешки високи създания се носеха около него в най-различни посоки; зелени фигури изчезваха като призраци в тъмнозеления фон, тихи гласове шепнеха непознати слова, приглушени от вечното шумолене на гъсталака. Трудно му беше да разбере кога е в съзнание и кога бълнува…
	Но Мерил беше съвсем реална. Старата безкрака и мрачна Мерил му беше позната до болка. Всички останали бяха пленници на ловците…
	— Всички, освен нас. Досещам се защо ни оставиха и ще ги накарам да съжаляват за това!
	В продължение на дълго време болката му пречеше да се замисли върху собственото си падение: един водач на ловна експедиция, останал без подчинени; един Председател без племе. Племето Куин е мъртво… Непрекъснато си напомняше, че депресията е неизбежен спътник на възстановяването от тежко нараняване. Криеше се в здрача на джунглата, защото се страхуваше, че раната му ще обрасне с мъх. По-голямата част от времето си прекарваше в сън. Нямаше желание за нищо друго.
	Мерил не се отказваше от опитите си да го въвлече в разговор. Според нея нещата не стояха чак толкова зле. Образования беше успял да впечатли Племето Картър и крушенците бяха приети добре, макар и не като граждани.
	В един момент се събуди и втренчи изпълнен с недоумение поглед в сияещото лице на Мерил.
	— Те ще ми позволят да се бия! — извика тя, след което Клейв научи, че Картър замислят война срещу Дървото Лондон.
	Постепенно научаваше все повече неща за хората от джунглата. Племето Картър наброяваше около четиристотин души, като половината от тях бяха трупоносци. Това като че ли нямаше отрицателни последици, защото не бяха лишени от нищо, освен от право на глас в съвета.
	Видя много деца и бременни жени, признаци на глад не се забелязваха. Хората от джунглата бяха здрави и щастливи. И разполагаха с доста по-добри оръжия от Племето Куин.
	Разпитаха го по време на едно от общите събрания. Трапезарията на Племето Картър представляваше просто разширение в един от тунелите, около двайсет на десет метра. За изненада на Клейв, то се оказа достатъчно, за да побере всички. Край цилиндричните стени се бе събрала гора от човешки глави — граждани, жени, деца и трупоносци. Насреща им седеше Шармана на племето.
	— Имаме ли възможност _да се доберем_ до Дървото Лондон? — попита той.
	Тази информация беше „поверителна“ и разискванията върху нея се извършиха в пълна тайна, поради опасността от шпиони. Клейв можеше само да предполага изхода от тях, наблюдавайки приготовленията. Част от тях бяха огньовете, значи сигурно щеше да има война…
	Вече половин ден раздухваше жаравата. Кракът не го болеше. Скоро щеше да се наложи да смени позата.
	Към него се плъзна Кара. Заби харпуна си в зеленината и спря.
	— Как се справяш?
	— Ти ще кажеш. Харесва ли ти огъня?
	Тя погледа малко и кимна с глава:
	— Поддържай го по същия начин… След още няколкостотин вдишвания можеш да сложиш нов клон. Как е кракът ти?
	— Добре. Може ли да поговорим?
	— Трябва да проверя и другите огньове.
	Думата „шарман“, който използваха в Племето Картър, очевидно беше еквивалент на „учен“. Вероятно произхождаше от думата „председател“. Същевременно Кара като че ли имаше по-голяма власт от политическия водач, наричан „Комлинк“, който имаше основната грижа за настроението на всеки от племето. Решил, че си струва да привлече вниманието на тази жена, Клейв вдигна глава и каза:
	— Шарман, аз съм жител на дърво, а вие очевидно се готвите да нападнете точно такова дърво… Мисля, че бихте имали полза от моите знания.
	Тя се замисли, после попита:
	— Какво можеш да ми кажеш?
	— Най-вече привличането. Вие не сте свикнали с него, за разлика от мен… И от ловците. Ако ти…
	Усмивката й се изкриви.
	— Да не би да искаш да оглавиш нашите бойци?
	— Не е това. Трябва да атакувате _средата_ на дървото и да ги принудите да излязат срещу вас именно там. Защото вече ги видях как се бият в условията на безтегловност и съм сигурен, че вие сте по-добри.
	— Вече сме помислили за това — отвърна Кара, забеляза гримасата му и добави: — Не, не спирай. Радвам се, че в това отношение мненията ни съвпадат. Наблюдаваме Дървото Лондон в продължение на десетилетия, разполагаме и с информацията на двама от нашите, които преди време успяха да избягат от там. Знаем, че каторжниците живеят във вътрешната туфа, но носителят се пази по средата на дървото. И се питаме дали първо не трябва да се насочим към него…
	Под „носител“ Кара разбираше онази същата летяща кутия, която отнесе хората от Племето Куин. Беше плод на непозната наука и Клейв се чувстваше неудобно от невежеството си. Тръсна глава и направи опит да разсъждава трезво:
	— Видях как използват това нещо. С негова помощ прехвърлят бойците си където пожелаят, докато вие се реете из въздуха… Да. Думите ти са точни. Трябва да завземете носителя, нищо, че не умеете да го управлявате.
	— Дотук добре — кимна жената.
	— Шарман, аз не съм наясно относно плановете ви за атака — продължи Клейв. — Ако прецениш, че заслужавам доверие и ми кажеш нещо повече, може би ще ти дам подобри съвети…
	Не за пръв път казваше тези думи. Но резултатът беше един и същ: все едно, че ги е отправил към дървото.
	Кара рязко издърпа харпуна си, вейките изпукаха. По дяволите, тя си тръгва!
	— И още нещо — добави забързано Клейв. — Добре познавам Образования и съм сигурен, че при първа възможност ще разбере как се управлява този носител. Същото се отнася и за Гавинг…
	— Но ние няма как да научим това — отбеляза Шарманката.
	— Има — въздъхна Клейв, после сви рамене и добави: — При това само един: да се свържем с Образования преди да нападнем носителя…
	После бутна сух гръбначен клон във въглените и отново се зае да размахва одеялото. С крайчеца на окото си забеляза, че Кара все още не си тръгва.
	— Ти се нарече Шарман… — промълви тя. — Председател на един загинал народ… Следователно знаеш какво значи да си водач. Разполагаш с тайни, които не бива да станат достояние на врага, едновременно с това си в първите редици по време на бой… какво би казал на гражданите, ако беше на мое място?
	Отговорът беше повече от очевиден.
	— Бих казал, че водачът не трябва да попада в плен, нито пък да бъде и разпитван — промърмори Клейв. — На твое място, Шарман, аз не бих си губил времето нито за миг. Или ще спася хората си, избивайки ловците, или ще загина!
	— А Мерил?
	— Тя ще се бие редом с мен. Не, няма смисъл да говориш с нея. Защото ако я пленят, аз няма да я убия…
	— Благодаря за честното признание — леко се усмихна Кара.
	— Защо нарече фунията „уста на дървото“?
	— Сбърках, нали? Джунглата не може да се изхранва по този начин, тъй като липсва вятър. Какво представлява тази фуния?
	— Тя кара джунглата да се движи. Цветовете също са част от нея. Тя се насочва към онази част на джунглата, която е най-суха. Помагат й цветовете, които отразяват слънчевата светлина по такъв начин, че завъртат джунглата във вярната посока.
	— Говориш за джунглата като за живо същество, притежаващо разум — отбеляза Клейв.
	— Точно така — усмихна се тя. — За разумно същество, което обаче не е достатъчно хитро. Именно с тази цел поддържаме тези огньове — те ще изсушат онзи край, който желаем ние и по този начин ще го подлъжат…
	— О, така ли?
	— В джунглата има десетки форми на живот. Една от тях е нещо като… като гръбнак на всичко. Намира се дълбоко надолу и се храни с умрелите неща, които се носят към центъра. Всичко в джунглата има своето предназначение. Зеленината се състои от най-различни растения, корените им са впити в това, което събира сърцето на джунглата, но след това те изгниват, сами хранят сърцето на джунглата и го защитават, ако нещо голямо го връхлети. Ние също имаме своето място. Ние сме преносители на торовете в посока надолу — мъртва зеленина, отпадъци, собствените ни мъртъвци… Освен това изтребваме паразитите, които правят дупки.
	— Как се движи джунглата? Образования не знаеше това…
	— Сребърните цветя я завъртат по такъв начин, че фунията се обръща към най-сухата й част. Ако сушата е прекомерна, фунията започва да изпуска гореща па`ра.
	— Добре, а после?
	— Време е да гасим огньовете и аз трябва да съобщя това на всички. След това ще се върна…


	Стиснала ръката на Джини, Миния следваше Длорис през извивките на тунела. Държеше момичето просто за всеки случай, тъй като устата на дървото остана далеч назад и то изгуби всички шансове да скочи в небето…
	Многобройните извивки на тунела я объркваха, вече не знаеше къде се намират. Вероятно някъде около средата на клон, помисли си тя. Към края на дървото туфата би трябвало да се стеснява. Нямаше възможност да види самият ствол, но от посоката на гръбначните клони можеше да прецени, че дървото е под нея и вляво. Преди малко минаха край участък на тунела, в който се разнасяше детска глъч, примесена със сърдити викове на възрастни. Сигурно беше училище. Миния беше сигурна, че е запомнила добре местоположението му.
	Пред тях зейна отворената врата на колиба от преплетени клони и Длорис спря.
	— Тук ще бъдете прегледани от Чирака на Учения — рече тя. — Нали и двете се съмнявате, че сте бременни? После ще отведа Джини при сестра й и с това задълженията ми към вас се изчерпват!
	В колибата имаше двама мъже. Единият носеше синята униформа на флотата, а другият…
	— Кой си ти? — попита Длорис.
	— Госпожо Надзирател, името ми е Джефър, новият Чирак на Учения. Лори е заета…
	Образования дори не беше сънувал, че може да срещне Миния и Джини едновременно.
	Все пак се овладя и представи спътника си. Човекът с моряшката униформа се казваше Ордон, очите му проблеснаха любопитно. Двамата с Длорис останаха отвън, а Образования вкара Джини за преглед във вътрешното помещение. Не може да си бременна, каза й веднага той. Сигурно си объркала датите. Тя съобщи новината на Длорис, която кимна и я поведе навън през задния вход на колибата. Не прояви никакво учудване, сякаш предварително знаеше този факт.
	На Миния също зададе съответните въпроси. Тя обясни, че е без менструация от дванадесет нощувки преди разпадането на Дървото Далтън-Куин. Образования помълча, после кимна и се обърна към човека от флота:
	— Ще трябва да я прегледам.
	Ордон разбра.
	— Ще чакам отвън — рече той.
	Образования обясни какво трябва да направи. Миния повдигна долния край на пончото си и легна на масата, а той се залови за работа. Опипа корема и гърдите й, после взе вагинален секрет и го подложи на тест със специални растителни сокове, получени от Кланс. Беше правил тази проба и в Туфата Куин, под наблюдението на Учения, като част от своето обучение. Някога, много отдавна…
	— Бременността протича нормално — каза той — Имаш ли някаква представа кога е станало?
	— Не съвсем — въздъхна Миния. — Е, радвам се, че поне теб успях да видя… Може ли да е от Гавинг?
	— Времето съвпада, но… Ти беше достъпна за граждани, нали?
	— Да.
	— Миния, да кажа ли на Гавинг, че е негово?
	— Нека помисля — отвърна Миния и започна да връща лентата на спомените. Лицата на повечето мъже бяха мъгляви и това й се понрави. Дали изобщо имаха нещо общо с Гавинг? Но онова арогантно джудже беше отнело две от нощите й… — Не, не му казвай това… А ти знаеш ли каква може да е истината?
	— Не.
	— Тогава му кажи, че просто трябва да изчакаме. Нека видим как ще изглежда детето…
	— Добре.
	Джини и Длорис бяха тръгнали надолу към комплекса за бременни жени, който беше доста отдалечен. За щастие помощникът на Образования беше мъж. Всъщност той беше негов пазач и ако беше жена, едва ли щеше да ги остави насаме по време на прегледа…
	Миния остана да лежи на масата с вдигнато пончо и разтворени крака.
	— Така е по-добре, в случай, че Ордон надникне — промърмори тя, после попита: — Образовани, има ли някакъв шанс да се измъкнем оттук?
	При тези обстоятелства не му беше лесно да събере мислите си.
	— Не прави нищо без мен, моля те! — рече накрая той. — Безсилни сме до момента, в който открием начин да им отнемем техния КАРМ.
	— Не бях сигурна, че още държиш на нас.
	— На нас? — изненадано я погледна той. Тук имаше много неща за учене, но това засягаше само него, беше без значение за останалите, за Гавинг и Миния… — Разбира се, че искам да ви освободя! Но срещу КАРМ нямаме никакъв шанс, с негова помощ ще ни върнат отвсякъде… Видя ли наоколо едно джудже? — понечи да каже „като Харп“, но навреме се сети, че Миния не познава Харп.
	— Да, даже знам, че се казва Марк. Държи се, като че ли е висок най-малко три метра, но на практика няма и два. Набит, мускулест, обича да се перчи.
	Лесно се сети за него, тъй като охлузванията по ръцете й още стояха.
	— Той е важен за тях — рече Образования. — По простата причина, че е единственият, който може да носи старата броня.
	— Искаш ли да му се случи нещастие?
	— Само ако изглежда правдоподобно. Не прави нищо, докато не сме готови да действаме.
	Тя внезапно се разсмя.
	— Обожавам хладнокръвието ти.
	— Наистина ли? Тогава погледни надолу.
	Тя погледна, изчерви се и прикри устата си с ръка.
	— Откога…?
	— Още като си вдигна пончото. Очевидно ми предстои пристъп от любовна мъка.
	— Когато за първи път те видях, си помислих… Не, не мърдай… Пазачът е отвън, забрави ли?
	Той кимна и остана на мястото си. Тя каза:
	— Образовани… — прошепна тя. — Вече съм бременна… Надявам се да е от Гавинг, но… — Докато търсеше подходящите думи усети как Образования прониква в нея. Усмихна се и приглушено добави: — О, виждам, че вече решаваш проблема си…
	Пончото беше учудващо удобно. Трябваше само да се дръпне встрани. Наложи му се да прехапе език, за да запази тишина. Свърши след десетина вдишвания, още толкова му бяха необходими, за да си възвърне дар слово.
	— Благодаря ти, Миния — прошепна той. — Беше прекрасно! Бях започнал да се страхувам, че… Че съм изгубил интерес към жените…
	— Не говори глупости — дрезгаво се засмя Миния. — По-добре кажи коя те е накарала да мислиш така…
	— Другият чирак — въздъхна Образования. — Тя е гражданка и се държи с мен така, сякаш съм някакъв крадлив трупоносец! Като с боклук, предназначен за устата на дървото, или пък долен шпионин… Както и да е, това е мой проблем. Благодаря ти.
	— Това не беше подарък, Образовани — стисна ръцете му Миния. — И на мен ми писна да правят с мен каквото си поискат! Кога ще бъдем _свободни_?
	— Скоро. Трябва да стане скоро. Според Първия Офицер предстои преместване на дървото…
	— Кога?
	— След няколко дни, може и по-рано. Ще разбера, когато се върна в Цитаделата. Там Лори подготвя двигателните системи на КАРМ. Бих жертвал единия си тестикул, за да бъда на две места едновременно, но нямаше как да пропусна шанса за среща с теб! Имаш ли начин да предадеш съобщение на Гавинг?
	— Изключено.
	— Добре. Под клона има няколко колиби една до друга, там са бременните. Мястото е благоприятно за растежа на бебетата заради по-силното притегляне. Въпросът е дали има някоя, която иска да се бие до теб?
	— Може би — кимна Миния, помислила си за Хелн.
	— „Може би“ не върши работа. Ако нещо се случи, просто грабвай Джаян и всеки друг за когото се сетиш, после потегляй нагоре. Много мъже работят на устата на дървото, вероятно Гавинг и Алфин също са там. Но не бързай, положението наистина трябва да стане драстично.


>	Глава седемнадесета
>	„Когато бърнамският лес…“*
	[* „… Макбет, не се страхувай, додето Бърнамският лес не тръгне към Дънсинейн…“ (Шекспир — Макбет, превод Валери Петров). — Бел.прев.]

	Огромните сребърни цветове се надигаха и се свиваха навътре, фунията в центъра им беше извърната навън и на изток, в една линия със слънцето. Там, на изток, беше и Голд. Изглеждаше невероятно близо. Мудният въртоп от урагани представляваше странна гледка: нереална и научно необяснима, но спираща дъха.
	Клейв и Кара бяха сами. Огньовете бяха изгасени, хората за поддръжка отидоха да вършат друга работа.
	— Знаеш ли закона за противодействието? — попита Шарманката.
	— Не съм дете.
	— Когато па`рата изскочи от фунията, джунглата ще се задвижи в обратната посока. Това става, за да получи допълнителна влага от Мъгливия пръстен. Без нашата намеса… Цикълът трае двадесет години, май се възстановява някакво гориво.
	— Значи затова са ви нападали безнаказано.
	— Да. Но сега ще сложим край на това.
	Цветовете се намираха под ъгъл от тридесет градуса спрямо вертикалата. Слънцето светеше право във фунията, към неговата светлина се прибавяше и тази на сребристите цветя, фунията блестеше ослепително.
	— Сърцето на джунглата изстрелва па`ра, когато слънцето грее право в цветовете — каза Кара. — Никак не е лесно да стане тогава, когато ние желаем това, но… Започвам да си мисля, че ще бъде точно днес.
	Всичко стана така, сякаш се подчиняваше на командите й: от фунията се разнесе меко, но пронизително свистене, горещ въздух обля лицето на Клейв. Джунглата се разтърси, двамата бяха принудени да се вкопчат в зеленината с всички сили.
	Облак гъста па`ра скри слънцето, тялото на Клейв се разтърси, нещо започна да го притегля в небето.
	— Действа! — възбудено извика той. — Не си представях, че… За колко време ще стигнем до дървото?
	— За ден, а може би и по-малко… Бойците вече се събират.
	— _Какво?_ Защо не ми каза?
	Разгневен и силно възбуден, Клейв се шмугна в зеленината, без да дочака отговора й. Господи, нима Кара възнамерява да го лиши от място в предстоящата битка? _Но защо?_


	Образования напрегна взор и огледа четиримата труноносци, които въртяха педалите на асансьорите. Един от тях беше Гавинг. Дали ще открие начин да му предаде краткото си съобщение? „Миния е добре, намира се при бременните жени. А аз съм в Цитаделата…“
	— Значи не можа да изтраеш до Празниците — обади се Ордон.
	Образования подскочи от изненада и тялото му увисна във въздуха, подчинило се на свободното реене.
	— Добре де, забрави го — засмя се отдолу Ордон. — Всеки би се възползвал от такъв шанс… Точна затова се притесни и Длорис, разбрала че прегледите ще вършиш ти, а не Лори.
	— И ти през цялото време гледа, така ли? — сконфузено се усмихна Образования.
	— Не, аз никога не постъпвам така. Винаги мога да отскоча до Трапезарията. Надникнах да те предупредя. Така видях какво пъхаш и вадиш между краката на онази! — Ордон се засмя и го побутна към асансьора.
	Изглеждаше приятелски настроен, но все пак си оставаше пазач. Образования не биваше да бъде нараняван, но това не означаваше, че може да получи шанс за бягство. Бяха отскочили до комплекса за бременни жени по обиколния път — край ръба на ствола, по него обикновено вървяха моряците. Сега се връщаха обратно. По всяка вероятност Ордон искаше да свърши нещо край ръба. Образования му зададе колеблив въпрос, но той веднага стана хладен и подозрителен. Очевидно не беше склонен да споделя намеренията си с някакъв каторжник. Туфата остана отдолу. Придвижването по този начин беше далеч по-лесно от четиридневното катерене по Дървото Далтън Куин. Ято дребни птици се виеше на известно разстояние от ствола.
	— Глупчовци — поясни Ордон. — Страхотен деликатес, но могат да се ловят само с КАРМ. Предишният Учен ни позволяваше да го правим, но Кланс не разрешава.
	Над туфата се сипеше дъжд. Дали това не е причината, поради която Първия изгаря от желание да премести дървото? Нима се грижи чак толкова за мокрите граждани?
	Движещо се дърво! Образования все още не беше свикнал с тази объркваща го мисъл. Избираш времето и тръгваш накъдето пожелаеш!
	На изток от туфата висеше пухкава зелена маса, зад която се стелеше странна бяла мъгла. След два-три дни Дървото Лондон щеше да се отдалечи. Дали не губя търпение, запита се Образования. КАРМ е в състояние да стигне до Щатите Картър независимо от разстоянието. Ако той не успее да похити КАРМ, очевидно е обречен да остане тук завинаги… Но ако има шанс, защо трябва да бърза?
	Времето го притискаше.
	Животът като Чирак на Учения беше напълно поносим. След неколкостотин нощувки положително ще се приспособи към него напълно. И точно от това се страхуваше. Когато подходящият миг настъпи, вероятно ще действа прекалено бавно, или изобщо няма да си мръдне пръста…


	Клейв откри Мерил в Трапезарията, заета да топи върховете на стрели във вряща течност с отвратителна миризма. Това беше отрова, която Племето Картър извличаше от един особен вид папрат.
	Ускорението го хвана в момента на скока и той беше принуден да се улови за преплетените клонаци.
	— Значи е истина! — засмя се той. — Не бих посмял да я нарека лъжкиня, но все пак…
	— _Какво става_, Клейв? — уплашено извика Мерил, понесла се във въздуха сред купища разпилени стрели. Все пак успя да хване гърнето с отровата преди да се разлее.
	— Движим се към целта — отвърна Клейв и скочи към раницата, която приготви още преди няколко дни. — Бойците вече са на повърхността.
	— _Какво?_ — изръмжа Мерил. — Разполагаме ли с някакво време?
	През цялото си пленничество тя се учеше да прави стрели, да зарежда арбалет и да стреля с него. Усвои точната стрелба като най-добрите бойци на Племето Картър. Дори по-добре от тях, тъй като силните ръце й помагаха да зарежда оръжието с невероятна бързина.
	— Мерил, намираш се в Щатите Картър — погледна я Клейв. — Това означава, че имаш избор… Подобно на повечето от тях, които също не са граждани…
	— Какъв избор?
	— Да дойдеш или да останеш.
	— О, Председателю, я по-добре иди да нахраниш дървото!
	Клейв грабна наръч прясно намазани с отрова стрели и ги пъхна в колчана си.
	— Тогава си събирай нещата и тръгвай!


	Притеглянето беше подобно на това в Туфата Куин. В тунелите почти ходеха. Но все пак беше _странно_: тресеше се всичко, клончета, зелени листа…
	Клейв внимателно се придърпваше към небето. Над хоризонта се издигаше огромен облак. Повърхността на джунглата стана почти вертикална и той внимателно гледаше къде се хваща.
	От зелените дълбини изскачаха бойци. Петдесетина вече бяха възседнали своите семенници. Клейв беше ядосан. Шарман му каза прекалено късно за предстоящия бой, а на Мерил така и нищо не беше обяснила… Защо? За да ги отстранят?
	„Разбира се, че ще се бия, но не ми казаха навреме…“
	Може би Картър имаха по-голяма нужда от трупоносци, отколкото от граждани.
	Той помагаше на Мерил през гъсталака. В очите й светеше войнствен блясък.
	— Ловците ни оставиха — процеди тя. — Вероятно са решили, че само ще си губят времето с нас.
	— Аз бях със счупен крак — засмя се Клейв. — Но това, че оставиха и теб, наистина е една ужасна грешка!
	— Не се смей, наистина е така! — отсече Мерил и размаха харпун с натопен в жълтеникава отрова връх. — Виждаш ли го това тук? Ако не умреш от него, поне със сигурност превърташ от мазилото!
	Небето се запълни с огромния облак. В тъмните му дебри проблясваха светкавици. Клейв се извърна на запад и видя неясна тънка сянка. Това беше Дървото Лондон, прекалено голямо, за да потъне изцяло в облака. Беше дълго петдесетина километра, почти двойно по-късо от Далтън-Куин. Същевременно обаче надвишаваше петкратно голямата ос на джунглата.
	Антон — избраният от Комлинк водач, вече бе обвил с крака огромен семенник. Той беше по-мургав от останалите членове на Племето Картър, толкова висок и слаб, че Клейв очакваше всеки момент да се счупи. Въоръжението му се състоеше от арбалет със стрели и тояга с тежък топуз в края. Ноктите му бяха дълги и изключително остри, цялото му тяло беше покрито с белези. Изглеждаше див и опасен.
	Краищата на семенниците бяха запушени с дървени тапи. Боецът можеше да маневрира, променяйки разположението на теглото си. Клейв беше успял да потренира с няколко семенника и считаше, че вече ги е овладял.
	Семенниците бяха повече от бойците. Около стотина бяха отделени за резерв, привързани с тънко въже. Мерил си избра един и го яхна.
	— Да те привържа ли? — попита Клейв.
	— Не, ще се оправя сама — отвърна тя и преметна въжето си.
	Клейв сви рамене и избра един семенник за себе си. Беше по-голям от него, но тежеше не повече от тридесет килограма.
	Мъжете бяха малко повече от жените.
	— Забеляза ли жените? — попита Мерил. — _Бият_ се за гражданство в Щатите Картър. Една гражданка е по-добра съпруга, а семейството получава право на два гласа в Общото събрание.
	— Естествено.
	— _Как го правят, Клейв?_
	— Поверително — усмихна се той и отбягна тъпия край на харпуна й — Нямам право да говоря за това. Шарман каза, че джунглата ще мине под ъгъл спрямо дървото, на около километър от средата му. Тогава стартираме. Ще изравним скоростта си с тази на дървото, докато те все още са изплашени и не са разбрали какво става.
	— А как ще се върнем?
	— И аз попитах същото — изви вежди Клейв. — Лизет и Хилд ще влачат допълнителни семенници и ще останат да се реят в небето по време на битката… Което няма да ги спаси, ако ловците използват КАРМ. Затова първата ни задача е да завладеем КАРМ.
	— Какво по-точно ще правим? Говоря за теб и мен…
	— Ние трябва да съберем Племето Куин. Искам да поддържаме добри отношения с Щатите Картър, но племето е най-важното нещо за нас… Ех, много ми се ще да зная къде са сега всички!
	Мъглата започна да ги обвива, прониквайки и в околния гъсталак. Излезе вятър, небето изчезна в бурята. Погледът на Клейв продължаваше да е прикован в неясните контури на Дървото Лондон, което бързо се приближаваше.
	Най-близо до тях се оказа външната туфа — тази, която обитаваха гражданите. Следователно те първи ще забележат опасността. Към ствола летеше няколко километра зелена маса, от която всеки миг щяха да изскочат зелени бойци… Шанс да ги изненадат нямаше. Джунглата беше твърде голяма, за да се доближат незабелязано.
	Реално погледнато, възможността да спасят някого беше нищожна. Щяха да причинят колкото се може повече поражения и да загинат. Защо първо не атакуват външната туфа? Биха могли да убият известно количество граждани и да се измъкнат.
	Но вече беше късно. Шарман беше на километри оттук и управляваше струята пара така, че да прекара джунглата на косъм от дървото. Нямаше никаква възможност да се стигне до нея, нито пък да я убедят, че планът трябва да претърпи промяна.
	Размазаната сянка бавно се оформи като гигантски знак — интеграл, окичен с туфи в двата края. Бойците на Картър вече държаха саби. Клейв също измъкна своята.
	— Бойци! — вдигна ръка Антон, изчака възцаряването на пълна тишина й извика: — Врагът трябва да запомни добре нашето нападение! Не е достатъчно да строшим няколко глави и да си заминем. _Ще повредим_ Дървото Лондон така, че да избием от главите на обитателите му всяка мисъл за война с Щатите Картър! При това не само на днешните, но и на бъдещите му обитатели! Провалим ли се сега, те ще изчакат да станем неподвижни и отново ще ни нападнат… Нека им дадем добър урок!
	— Атака!
	Шестдесет саби замахнаха към въжетата, които ги придържаха към джунглата. Шестдесет ръце издърпаха запушалките от семенниците. Семената се понесоха по вятъра, напоен с миризма на гниещи растения. Отначало се движеха в плътна група, дори си пречеха. После започнаха да се разреждат, тъй като семенниците имаха различна тяга.
	Възседнал свистящото растение, Клейв здраво го стискаше с ръце и крака. Люшкаше се малко повече от останалите, тъй като нямаше достатъчно опит. Кръвта се оттегли от главата му. Ускорението беше страхотно.
	Небето беше тъмно и безформено, прорязвано от ослепителни светкавици. Летяха точно според първоначалните изчисления и бързо се приближаваха към средата на дървото. На широката площадка се виждаше носителят. Носът му бе притиснат в дървото, от опашката му излитаха огромни пламъци.


	Лори натисна синия бутон.
	Сводестият прозорец-екран се запълни с цифри. На таблото под него се появиха четири групи сини чертички, подредени като ромб около дълга вертикална черта. Образования бързо запамети конфигурацията.
	— Предпазните колани! — заповяда Кланс.
	Лори раздразнено се извърна, но след това се подчини. Пръстите й затичаха по клавиатурата. Образования най-сетне проумя какво става. КАРМ се разтърси, двигателите изреваха. Столът под него мръдна като жив.
	Ускорението го залепи назад към облегалката, след това намаля. (На Туфата Куин този ефект нямаше значение, но Учения го беше накарал да си го набие в главата. Това не е притегляне, а ускорение! Усеща се по един и същ начин, но причините и последствията са различни. „Ускорение“, една от любимите думички на мъртвия Учен…)
	Сводестият екран почти опираше в ствола. Около страничните илюминатори се виеха леки вихри.
	Лори премина на зелената клавиатура. В екрана се появи нещо като прозорче, през което се виждаше част от небето и бяла ослепителна светлина. Беше доста объркващо, тъй като прозорчето предаваше едновременно панорамата пред и зад тях.
	Кланс стана и тръгна към въздушния шлюз, явно за да наблюдава отвън. Придвижваше се внимателно, използвайки ръкохватките по стените и облегалките на многобройните кресла. Образования тръгна след него, но няколко килограма сила от привличането… не, от ускорението, бързо го подеха и запратиха към задната стена. Разнесе се оглушителен трясък.
	Кланс, стиснал здраво рамката на шлюза, извърна глава:
	— Дръж се, Джефър, след минута съм при теб! Гледай да не изпаднеш, тъй като едва ли някога ще се върнеш обратно! — Главата му надникна навън, от устата му излетя цветиста ругатня.
	— Какво има?
	— Джунглата! — извика Кланс. — Понятие нямам как са я накарали да се движи! Но ние ще ги изненадаме и положително ще им се измъкнем!
	Засмя се и извърна глава, но вече беше късно. Образования връхлиташе отгоре му.
	Ритникът улучи Учения малко над бедрото. Кланс нададе силен вик и политна напред. Дългите му пръсти обаче не изпуснаха рамката. Петата на Образования ги размаза, тялото се откъсна и полетя в небето.
	Пристъпи към външната врата и предпазливо надникна навън. Грохотът на двигателите го оглуши.
	Огромното дърво бавно се движеше. Кланс се рееше отзад, ръцете му напразно се опитваха да докопат мрежите по корпуса на КАРМ. Изглежда от уплаха беше забравил, че има въже. Зърна главата на Образования и закрещя. Не се чуваше нищо, Образования така и не разбра дали се моли, или ругае… Той просто сви рамене и погледна настрани.
	Дървото беше леко огънато под натиска, приличаше на лъка на Миния. КАРМ го притискаше точно в средата, а туфите се влачеха отзад, не много далеч. При по-силен натиск имаше опасност средата да се прекърши. Това обаче едва ли щеше да се случи, тъй като КАРМ очевидно работеше с максимална тяга.
	Тялото на Кланс бързо се смаляваше по посока на Вой, притиснат от синьо-белия пламък, който излиташе от главния двигател на КАРМ.
	Пръв ги видя Ордон, спрял на половината път до асансьора.
	Джунглата вече изпълваше половината небе. Около нея се носеха рояк предмети със странна форма, наподобяващи онези, които видя, преди салът да се забие в джунглата. Но това са гиганти от джунглата, възседнали реактивни семенници!, изтръпна той.
	Образования бързо разбра, че ако КАРМ продължава да тласка дървото, бойците на Картър никога няма да го достигнат. Главният двигател трябва да бъде изключен незабавно!
	Все пак не беше изпреварил събитията и смъртта на Кланс не беше напразна!
	_Лори!_
	Обърна се и бързо се насочи към сводестия екран. Слава Богу, Лори не беше забелязала какво става. Очите й изведнъж се заковаха в дисплея за обратно виждане, тялото й започна да се надига. Очевидно бе зърнала сянката, която се преметна няколко пъти и се стопи в пламъците.
	Обърна се. В момента на удара очите й бяха впити в очите на Образования.
	Главата й се отметна назад, тялото безсилно увисна на коланите. Образования свали въжето си и я върза за един стол. После се настани пред командния пулт и започна да го разглежда.
	Жълтите клавиши управляваха животоподдържащите системи, включително вътрешните светлини и въздушния шлюз. Зелените бяха за сензорите, външни и вътрешни. Сините управляваха двигателните системи на КАРМ, включително горивната смес, водния резервоар и подаването на гориво. Белите служеха за разчитане на касетите.
	Как беше пуснала двигателите Лори? Главата му беше празна, пръстът му натисна синия бутон. Нищо. Синият дисплей изчезна, но грохотът на моторите продължаваше да е все така силен. Натисна още веднъж и дисплеят отново се включи.
	През страничния илюминатор се виждаха групички от хора в сини униформи, които пъплеха по кората. _Няма време, мисли!_, заповяда си той. Синя вертикална черта заобиколена от други чертички — това вероятно е разположението на моторите отзад. Докосна с пръст синята черта.
	Грохотът рязко стихна и дървото се изправи рязко. Тялото му политна напред, после настъпи тишина.


	Кенди се беше приготвил да излъчи обичайното си съобщение, когато изведнъж източникът на водородна светлина изчезна.
	Това беше озадачаващо. Обикновено главният двигател, на КАРМ работеше по няколко часа. След това започваха да работят помощните двигатели. Кенди продължи да следи носещата се точка в ураганите на Мъгливия пръстен и отново зачака.


	Дузина моряци се насочиха към КАРМ с въжета и куки в ръце, опасявайки се, че той отново ще заработи. Далеч пред тях, само на метри от прозореца-екран, се намираше Ордон. По лицето му бе изписана жажда да убива.
	Сега трябва да се действа бързо! Образования натисна жълтия бутон. Екранът беше препълнен. Най-напред да изключи синьото! Изписаха се поредица от индикации: вътрешни лампи — намалени, вътрешна вентилация — включена, температурата беше показана с вертикална черта с резка по средата, сложна схема представи кабината на КАРМ, погледната отгоре. С трескави движения на пръстите Образования затвори линиите, които би трябвало да изобразяват вратите. Шлюзът зад гърба му меко се захлопна.
	Лори се размърда, отвън се разнесе приглушено тропане.
	Образования започна да се занимава със зеления дисплей, като включваше различни камери, за да огледа какво става наоколо. За невероятно кратко време трябваше да се научи да лети с тази звездна реликва. Усети погледа на Лори в гърба си, но не се обърна.
	Ударите се преместиха по други точки на корпуса. Зад един от страничните люкове надникна лицето на Ордон. Вероятно се беше покатерил по мрежите. Заблъска по стъклото.
	Образования пристъпи натам и каза нещо. Ордон озадачено го изгледа, тъй като не чуваше нито звук. Образования сви устни и изразително повтори кратката дума. Думата, която би трябвало да оправдае убийството на Кланс — неговият благодетел и закрилник, пленяването на Лори, уязвимостта на Дървото Лондон срещу атаката.
	— Война, Ордон! — рече той. — Война!


>	Глава осемнадесета
>	Войната за Дървото Лондон

	Клейв изостана. Хората от Племето Картър го считаха за новак и той действително беше такъв. Не попадна на подходящ семенник, подозираше, че нарочно го бяха оставили да избере някой от по-бавните. Вече прелетя максимално близо до ствола и сега траекторията му бавно го отдалечаваше. По този начин щеше да кацне почти последен.
	Стволът на Дървото Лондон беше опасан с въжета, дървени кутии пълзяха от двата края към центъра. Отвориха се почти едновременно и от тях се изсипаха по осем мъже в сини униформи. Ловците очевидно знаеха какво да правят. Ориентирали се мигновено, те изстреляха малки летящи шушулки, с чиято помощ възнамеряваха да се озоват до източната част на средата.
	Точно към носителя. Вече двадесетина ловци го бяха обградили от всички страни. По неизвестни причини пламъците от опашката му бяха изчезнали.
	Задминали ствола, хората от Племето Картър се връщаха към него откъм западната страна. Редиците им бяха прекалено разредени. Дългите крачни лъкове на ловците изстреляха залп от харпуни с пера. Хората от Племето Картър отвърнаха с арбалетите си. Численото им превъзходство беше почти двойно.
	На около километър над главите им висеше джунглата — един огромен зелен свят. За миг Клейв остана с впечатлението, че сблъсъкът с дървото е неизбежен, но после видя пътя на разминаването. Дебелата струя пара вече я нямаше. След джунглата се носеше светъл облак, надупчен от многобройни птичи ята, които правеха отчаяни опити да я достигнат. Най-отзад тъмнееха две малки точици — връзките на Лизет и Хилд от по двадесет реактивни семенника.
	Разстоянието до ствола беше прекалено малко и не позволяваше да се види нито древния носител, нито устройството му за закрепване. Двете основни враждуващи групи неотклонно се приближаваха към него, взаимно обсипващи се с харпуни и стрели. Беше ясно, че знаят цената му.
	Семенникът на Клейв изпусна последните си струи газ.
	Той се плъзна странично, решил да го използва за щит, на езика му бяха най-страшните ругатни, които познаваше. Инерцията все пак продължаваше да го тласка към ствола. Другите вече бяха там. Хората от Племето Картър се пръснаха между сградите и съоръженията, търсейки прикритие срещу летящите харпуни. Мнозина грабнаха късове кора и ги използваха за щитове. Ловците на каторжници предпочетоха да останат в небето, тъй като там свободно опъваха огромните си лъкове.
	Скрити зад една издутина на ствола, Антон и още дузина бойци обсипваха със стрели корпуса на носителя.
	Семенникът на Мерил се блъсна в някаква дървена колиба. Самата тя благоразумно се беше свила зад него и не пострада от удара. Неколцина ловци напираха към постройката. Мерил покоси двама от тях, после се скри зад колибата.
	Тук явно имаше нещо ценно, иначе ловците едва ли щяха да напират толкова. Клейв пусна една стрела по тях и беше сигурен, че улучи някого в крака.
	Но всичко сочеше, че носителят е основен обект за защита от страна на ловците. Клейв ясно виждаше как облечени в сини униформи мъже пълзят по мрежите около корпуса.
	Почти всички бойци на Племето Картър вече бяха на ствола. Клейв очевидно щеше да се приземи встрани от битката. За момента можеше само да наблюдава. Картината на сражението постепенно се избистряше: усетили численото превъзходство на противника, ловците започваха да се изтеглят. Друга причина за това очевидно беше фактът, че при ръкопашен бой те не бяха в състояние да използват своите дълги лъкове. Имаха и саби, разбира се. Но те едва ли бяха най-подходящото оръжие за бой с хората от Картър, които притежаваха далеч по-дълги ръце и с положителност биха взели превес.
	Ловците на копсики притежаваха малки летящи шушулки — от онези, които растат на дърветата-интеграли. Разчитайки на тях, те избраха да останат в небето.
	Клейв гледаше как хората от Картър се насочват стремително към група от осем мъже със сини униформи. Ловците включиха семенниците си, взеха малка преднина пред своите преследвачи и започнаха да ги обстрелват с огромните крачни лъкове. Но двамина от Картър вече бяха сред тях, към тях бързо се присъединиха още. Настана ужасно клане. В условията на безтегловност ловците нямаха никакъв шанс. Хората от Картър ги ликвидираха за броени минути, след което започнаха да събират семенниците им.
	Щатите Картър печелеха битката, а Клейв продължаваше да се рее!
	Голямата дървена кутия бавно пълзеше нагоре по ствола. От нея изскочи новото подкрепление — шестима стрелци с крачни лъкове и сини наметки, предвождани от някакво едро създание в сребристи доспехи. Този силует му беше познат, в него имаше нещо мрачно и смразяващо кръвта. Групата беше все още на около километър встрани.
	Един ловец забеляза Клейв, който представляваше лесна, почти неподвижна цел. Харпунът му се заби в семенника. Клейв изчака да се приближи още малко и пусна една стрела. Ловецът ловко я отбягна и продължи да чака. Клейв беше толкова близо, че видя злорадата усмивка на лицето му.
	Стрелата на Мерил го прониза в гръб, малко над бъбрека. Усмивката се стопи, замени я болка и ужас. Ръцете инстинктивно хванаха върха на стрелата, щръкнал от корема, тялото се разтърси в предсмъртни конвулсии. Тази отровна папрат сигурно е нещо ужасно, помисли си Клейв.
	Семенникът се блъсна в дървото и Клейв го пусна. Вкопчил нокти в кората, той предпазливо се насочи към Мерил с готов за стрелба арбалет. Зърна синя сянка, откроила се за миг на фона на буреносния облак. Прониза я с една стрела, но нямаше време да се зарадва на точния изстрел. Към него се втурна друг, вдигнал сабята високо над главата си. Измъкна харпуна и се приготви за бой.
	Ловецът се придвижваше твърде бързо. Клейв го посрещна с удар в лицето, използвайки ръкохватката на арбалета. Човекът политна назад, в следващия миг харпунът на Клейв прониза гърлото му.
	Мерил тръгна по издатината на ствола и той я последва. На ръба тя спря и се сниши, това му позволи да зърне носителя, отрупан със сини униформи.
	— Не разбирам защо не използват това научно нещо, за да ни избият! — промърмори Мерил.
	— Добър въпрос.
	Скрита зад една извивка на дървото, групата на Антон даде залп от арбалетите си. Пазачите на носителя отговориха с облак стрели, но без особен успех.
	— Очевидно не са в състояние да го използват — отбеляза Клейв. — По-опасни са онези дървени кутии, защото с тях идват подкрепленията им. Трябва да…
	— Да прережем въжетата.
	— Точно така.
	Дебели колкото ръката на Клейв, двете въжета минаваха успоредно покрай ствола. Поредната кутия бавно пълзеше нагоре. Двамата скочиха към по-близкото въже и започнаха да го кълцат със сабите си.
	Междувременно шестимата ловци, предвождани от съществото със сребристи дрехи, вече бяха се приближили достатъчно, за да използват дългите крачни лъкове. Клейв и Мерил изправиха парчета кора, за да им служат като щитове срещу стрелите, после Клейв се загледа в мъжа в сребърна униформа. Беше като спомен от кошмарен сън, беше човек, изработен от звездна материя, с лъскава топка вместо глава. Стрелата му отскочи от сребристата броня.
	Няколко харпуна с пера вече стърчаха от импровизираните им щитове. Клейв видя как три миниатюрни остриета, подобни на тръни, се забиват в щита на Мерил, на сантиметри от главата й.
	Нададе предупредителен вик и Мерил се наведе миг преди поредния залп от тръни да отнесе лицето й.
	— О, това е Сребърния мъж — промърмори тя.
	— Виждала ли си го?
	— Да… Не спирай да режеш… Беше с ловците по време на акцията им в Щатите Картър. Бронята му е непробиваема.
	Въжето се скъса в мига, в който над ръба се показа покривът на поредната кутия. Тя се понесе в пространството, а наизскачалите от нея мъже задействаха семенниците си по посока на ствола. Но усилията им бяха напразни, бяха прекалено далеч. Мерил огледа второто въже, което лежеше отпуснато.
	— Излишно е да го режем — рече тя. — Очевидно то е част от другото.
	— Тогава да се махаме оттук.
	Едно друго, по-тънко въже, чезнеше някъде навън…
	— Не. По-добре да се присъединим към победителите, иначе рискуваме да изостанем…
	— Победители? — погледна я с недоумение Клейв, после се огледа и моментално разбра какво има предвид.
	Около носителя гъмжеше от бойци в зелени униформи. Във въздуха се рееха тела на мъже в сини дрехи, а оцелелите ловци се бяха оттеглили зад издатината на ствола с надеждата да получат подкрепления.
	По всичко личи, че битката за носителя е приключила, каза си Клейв. Но онези шестимата начело със Сребърния мъж бяха в опасна близост. Всъщност, вече са петима, усмихна се той, доволен от точния си изстрел…


	Ордон умря със стрела в гърдите. Образования се вгледа в лицето му, останало прилепено към дебелото стъкло. Нямам какво повече да му кажа, дори и да ме чува, въздъхна той и отново насочи вниманието си към жълтия дисплей.
	В сводестия екран личаха пет трепкащи правоъгълника, с помощта на които можеха да се наблюдават всички външни страни на корпуса. В тях се преплитаха тела на мъже и жени, в сини и зелени дрехи… Все още не можеше да прецени кой ще надделее.
	Трима моряци се скриха в соплата на двигателите. Образования протегна ръка и докосна сините чертички. Около телата на мъжете се появиха синкави пламъци, те изкрещяха и се хвърлиха встрани. Единият моментално беше пронизан от стрела.
	— Убиец! — изкрещя Лори.
	— Някои хора просто не обичат да бъдат трупоносци — поклати глава Образования. — И никак не харесват ловците…
	— Кланс и аз винаги сме се отнасяли добре към теб!
	— Това е вярно. Но какво направихте с останалите от Племето Куин? Нима забрави, че аз съм част от него?
	— Племето ти е мъртво! Вашето дърво се е разпаднало! _Ние_ можехме да сме твоето племе, метежнико!
	Образования не виждаше защо да я спира. Обвиненията на Лори донякъде бяха подобни на тези, които се въртяха в собствената му глава. Но той вече беше направил избора си.
	— А имаш ли представа какво трябва да търпят нашите жени? — меко и беззлобно попита той. — Гавинг щеше да получи разрешение да види жена си след тридесетина дни, но междувременно всеки гражданин можеше да я употребява, когато пожелае. А тя е бременна. Не знае кой е бащата, аз също не съм в състояние да определя това…
	— Те ще те убият! — извика Лори. — Искаш ли да чуеш какво е наказанието за бунт?
	— Не се притеснявай за мен — отвърна Образования. — Виждам, че променяш темата, вероятно така ти изнася…
	Тя обаче вече беше започнала да изрежда санкциите. Звучаха достатъчно застрашително и това усили решимостта му да държи вратите затворени.
	Междувременно откри функциите на червения дисплей: средство за наблюдение с помощта на инфрачервени лъчи. Изключи го и тънките червени чертички по ствола изведнъж придобиха плът и кръв. Разпозна фигурите на Клейв и Мерил, преследвани от група въоръжени мъже, предвождани от някакво странно джудже в скафандър.
	Клейв и Мерил! Означава ли, че Племето Картър е на моя страна? Това го избави от съмненията.
	Облечените в зелено бойци наобиколиха КАРМ. Образования пусна сноп пламъци и изпепели тялото на един от оттеглящите се ловци. Стори го не от жестокост, а по-скоро за да даде сигнал на Картър. АЗ СЪМ С ВАС! Зелените униформи започнаха да се катерят по корпуса на КАРМ, ловците не се виждаха никъде…
	Образования докосна двете жълти линии с върховете на пръстите си, после се обърна да поздрави високите, изпръскани с кръв гиганти от джунглата.


	Гавинг почувства, че някой го изправя на крака.
	— Какво става? — сънено попита той, озовал се между двама мъже, които го подкрепяха под мишниците.
	— Трябват ни хора за педалите.
	Четиримата ловци измъкнаха сънените каторжници от бараката и ги пришпориха нагоре по туфата. Гавинг успя да запази самообладание, Хорс беше послушен както винаги. Но Алфин протестираше високо и не спря да го прави, дори когато излязоха на осветено от слънцето място.
	— Аз съм помощник на човека, който се грижи за устата на дървото! — викаше той. — Не съм някакво впрегатно добиче!
	— Качваме хора към Цитаделата — поясни един ловец. — Някой трябва да смени изтощената група. Затова не дрънкай повече! Ще въртиш педалите като всички останали!
	— А как да изпълнявам другите си задължения? — не мирясваше Алфин. — Какво ще кажа на Надзирателя?
	— Или ще се качиш на седлото, или ще се наложи да обясняваш на твоя надзирател къде са ти заминали топките! — изгуби търпение ловецът. — При това точно преди Празниците!…
	Каторжниците на платформата бяха плувнали в пот. Дишаха на пресекулки и изглеждаха полумъртви от изтощение. Моряците им помогнаха да слязат, неволно потръпвайки от допира с мократа им кожа. Поредната група униформени вече заемаше място в асансьора.
	Половината небе беше зелено.
	Джунглата!, изтръпна Гавинг. Джунглата беше доближила Дървото Лондон!
	Край тях останаха само трима моряци. Единият беше офицер и държеше в ръце нещо от старовремската наука — говореща кутия. Останалите изчезнаха с асансьора. Гавинг се намести на седалката и напрегна мускули.
	Джунглата беше атакувала Дървото Лондон. Джунглата се движеше. Кой би могъл да допусне подобно нещо? Зеленият облак, огромен и заплашителен, вече отминаваше.
	Трябва да направя нещо, стисна зъби той. Но какво? Наблюдаваха го въоръжени мъже.
	Дишаше тежко, асансьорът беше вече на десетки километри над него. После усети промяната. Педалите изведнъж олекнаха, неравното скърцане на предавките стана някак по-остро и пронизително. Вдигна глава.
	Сандъкът на асансьора падаше, премятайки се във всички посоки. От него изскочиха сини фигурки и се понесоха към ствола. Едната от тях беше особено непохватна. Блъсна се в ствола с прекалено висока скорост, отскочи обратно и започна да пада. Сандъкът падаше още по-бързо.
	— Спрете да въртите! — заповяда офицерът. — Останете по местата си!
	Нападателите са прерязали въжето, съобрази Гавинг. Какво ще стане сега? Сандъкът очевидно няма да падне тук, а някъде на изток… Ясно си представи как масивната дървена конструкция с трясък се забива в зеленината.
	— Офицер, възможно ли е това нещо да се разбие в комплекса за бременни жени? — вдигна глава той.
	— Той се намира под клона, на обратната страна… — отвърна онзи. — Но падането е опасно, може би ще нанесе други поражения… По-дяволите, там е училищният комплекс! Карал! Тръгвай на изток по върха на клона и изкарвай всички пред себе си! Не пропускай колибата, в която се провеждат изпити. Скрий хората отдолу и гледай да го сториш достатъчно бързо!
	— Слушам! — отвърна мъжът с превързана ръка, отдаде чест и се втурна напред. Оставаха още двама.
	— Говори взводен командир Патри — каза в кутията офицерът. — Противникът сряза въжето на асансьора. Какво е положението при вас?
	Отговорът беше почти неразбираем. Напрегнат като струна, Гавинг седеше с отворена уста и затворени очи. От цялата му фигура се излъчваше безпомощно покорство.
	— … нашите асансьори вървят. Ние… войски. Врагът е многоброен… Повтарям… четиридесет до петдесет… Притискат ни. Завземат КАРМ, но дори… … вързани.
	— Виждам две тъмни маси на запад.
	— Остави ги… имаме достатъчно грижи. Пращаме още хора към Цитаделата.
	— Ясно, Патри изключва.


	Образования позна жената с дългите крайници благодарение на необичайно правата й кестенява коса. Беше Деби, придружена от двама непознати мъже. Той се притесни не толкова от арбалетите, насочени в гърдите му, колкото от страха в очите им. Очевидно КАРМ никак не им допадаше.
	Остана на място, с широко разперени ръце.
	— Аз съм Учения на Племето Куин — представи се той. — Единственият, който може да накара това нещо да лети. Радвам се да те видя, Деби…
	— Нещастник! — извика Лори. — Гаден бунтовник! Опиташ ли се да вдигнеш КАРМ, или ще се загубиш в небето, или ще ни размажеш в дървото!
	— Това е Лори от ловците на каторжници — невъзмутимо продължи Образования.
	Единият от мъжете пристъпи напред.
	— Аз съм Антон — представи се той. — Този с мен е През. Деби ни разказа за теб, Образовани. Можем ли да тръгнем веднага? Бойците ще се съберат на външните мрежи… Не ми се иска да влизам в бой със Сребърния мъж, а той е съвсем близо…
	— Вързани сме за дървото — каза Образования. — Заповядай да прережат онези въжета там и можем да тръгваме. Преди това обаче ще вземем Клейв и Мерил, без тях не мърдам оттук… Надявам се да ни остане време да приберем и още нещичко…
	Той посочи към дисплея, който показваше какво става отгоре. Антон и Деби пристъпиха напред с безкрайно внимание. Страхът им от апаратурата беше очевиден.
	— Деби, онази колиба е Лабораторията. Там е четящото устройство, плюс няколко касети. Помниш ги как изглеждат, нали?
	Деби кимна.
	— Иди да ги прибереш. А бойците на Антон да прережат въжетата на КАРМ.
	Вниманието му отново се насочи към екрана. Клейв тичаше с подскоци покрай кората и теглеше Мерил. Тя постоянно се обръщаше и стреляше към преследвачите им. Един от моряците падна, пронизан от стрелата й. Начело на групата излезе мъжът в сребристи дрехи.
	— Няма ли начин да ги прикриете с огън? — попита Образования.
	— Учен, ти не си водач тук! — отвърна тихо, но твърдо Антон.
	— Напротив, аз съм водачът тук! — изръмжа Образования. — Отдавна ми е дошло до гуша да бъда трупоносец!
	— Деби, вземи няколко души и иди да прибереш онези неща! — разпореди се Антон. — През, ти ще срежеш въжетата!
	Заговори отново едва след като другите излязоха. Очевидно не желаеше свидетели.
	— Образовани, ти воювал ли си въобще някога?
	— Аз плених КАРМ.
	— Ти ли? — усмихна се Антон. — Аз пък мисля, че… Всъщност, това няма значение…
	— Колко сме?
	— Четиридесет, а може би и по-малко. Не можем да се съберем вътре, налага се да използваме мрежите.
	— Искам да освободя и останалите от Племето Куин! — отсече Образования. — Те са във вътрешната туфа, зная къде да ги търся. КАРМ е зареден с достатъчно гориво, ще използваме само спомагателните двигатели. Предполагам, че няма да е трудно…
	Антон не бързаше с решението. Продължителното мълчание бе нарушено от гласа на Лори.
	— Той не може да управлява КАРМ — извика тя. — Докато аз мога, тъй като съм Чирак на Учения.
	— Защо не си я убил? — попита Антон.
	— Тя каза истината — въздъхна Образования. — Действително е Чирак на Учения… На онзи, когото бях принуден да убия… Би могла да ни научи на много неща, стига да я убедим… Това е причината, поради която я оставих жива. Вързана едва ли може да ни навреди.
	— Нека живее тогава — кимна Антон. — Но предводител на Щатите Картър съм аз!
	— Аз пък съм капитан на КАРМ.
	Антон кимна, пристъпи към вратите и започна да издава заповеди. Предупреди бойците, че Образования е капитан на КАРМ и на борда всички трябва да изпълняват неговите заповеди. Който не се подчинява, ще бъде считан за метежник. Част от бойците на Картър започнаха да режат въжетата на КАРМ, други обсипаха със стрели преследвачите на Клейв и Мерил, които побързаха да се скрият зад кората. Мъжът в сребърно остана сам и невъзмутимо продължи напред. Той не използваше реактивни семенници, вероятно разполагаше с нещо друго, скрито в скафандъра.
	Скоро КАРМ се рееше свободно.
	— Те ще ме убият, нали? — прошепна с гняв в гласа Лори.
	— Не виждам причини да те харесат — отвърна с едва доловим сарказъм Образования. — Затова те съветвам да си мълчиш, поне на първо време. И изобщо не си въобразявай, че хората от джунглата могат да ти поверят управлението!
	Клейв, Мерил и Деби нахлуха като ураган. От ребрата на Деби капеше кръв, но раната очевидно не беше сериозна. Мерил скочи върху Образования и го стисна в прегръдката си.
	— Хей, Образовани!… Извинявай, исках да кажа Учен… Свърши страхотна работа! Велика работа! Можеш ли да управляваш това нещо?
	Образования бе обзет от чувство на огромно облекчение. Клейв вече е тук, нека той подеме игрите за превъзходство, които предлага Антон. А той самият ще поеме ръководството на КАРМ, макар и да не беше забравил прокобата в думите на Лори… Е, какво толкова… Може пък и да греши…
	— Мога да го управлявам — отвърна на глас той.
	— А случайно да знаеш къде са останалите от племето? — попита Клейв.
	— Всички са във вътрешната туфа. Гавинг е на върха, ще го вземем оттам. Джаян и Миния са при бременните жени. Джини и Алфин трябва да са някъде около Трапезарията. Може би ще се наложи да слезем от КАРМ, за да ги вземем.
	— Тогава да се залавяме за работа! — извика Клейв и на лицето му се появи усмивка: — Господи, все още не мога да повярвам!…
	— Затова си дошъл, значи… — ухили се Образования. — Е, добре, това няма значение… Деби?
	— Взех тези седем касети — обади се високата жена. — Трябваше да се бия за тях… Не успях да открия четящото устройство.
	— Вероятно е останало при Кланс… няма значение. Сядай в стола. Клейв и Мерил също, _вържете се_. — Очите му се извърнаха към екрана: — След няколко вдишвания можем…
	— Какво? — попита Клейв, втренчил поглед в дисплеите. — Това място е прекалено странно за мен. А от проклетите картинки направо ми се вие свят… Образовани, можеш ли да отстраниш Сребърния човек?
	— Не виждам как, освен ако сам не се пъхне в двигателя. Това, което носи, се нарича скафандър за астронавт.
	— Но той ще избие всичките ни съюзници.
	— Това хвърлящо оръжие само те приспива и от него се чувстваш прекрасно. Което не означава, че е опасно… Браво, Антон, справи се отлично! А сега си избери един стол.
	Антон дишаше тежко, арбалетът му беше насочен между очите на Образования.
	— Ти си забави прекалено дълго! — изръмжа той. — И този проклет сребърен…
	— Сядай и се връзвай! — прекъсна го Образования. — И кажи колко са жертвите ни.
	Образования се мъчеше да следи едновременно всички данни върху екрана. Хора от Картър изчезваха зад ствола, упоените бяха твърде много. Носеха ги на ръце. Мъжът в сребърен скафандър приближаваше към КАРМ без да спира стрелбата със странните си, подобни на тръни стрелички.
	Антон се намести в един стол и заби поглед в екрана.
	— Не можем да му сторим нищо. Освен това хората се страхуват от носителя, вероятно само аз ще остана вътре…
	Човекът със сребърните доспехи приближаваше вратите. Образования събра пръстите си и той отскочи назад, за да се предпази от сблъсък с металната повърхност, която изсъска пред него фигурата му се появи на дисплея, наблюдаващ горната част на кораба. Беше се хванал за мрежите.
	— Качил се е на КАРМ — отбеляза Образования.
	— Тръгвай — каза Антон.
	— _Да тръгвам?_
	— Отнесем ли Сребърния с нас, нашите граждани спокойно биха могли да останат тук. Наши хора ще докарат още реактивни семенници.
	— Това е разумно.
	Пръстите на Образования се раздвижиха. Мъжът в сребърен костюм остана вкопчен в мрежите. КАРМ се отдели от ствола и потегли надолу.


>	Глава деветнадесета
>	Сребърният мъж

	Казанът на пералнята — висок стъклен цилиндър, висеше под клона, на куки забити в черната кора над главата на Миния. Около него обикаляше платформа, изплетена от живи гръбначни клони. Един слой камъни отдолу служеше за основа на огнището, а водата стигаше дотук по специална тръба от резервоара при устата на дървото. Добре измислено съоръжение, но Миния беше твърде уморена, за да му обърне внимание.
	Миния и Илза бъркаха с двуметрово гребло сапунената вода в котела. Това беше сравнително лека работа, която обаче не биваше да прекъсва нито за миг. В противен случай, пяната щеше да излети от котела, заедно с дрехите и всичко останало. Надзираваше ги Хариет.
	Миния се чувстваше съвсем нормално, но вече имаше чувството, че детето в утробата й расте. Бременността на Илза беше явна и дори абсурдна — една буца, лепната върху стройното й тяло. Тя, подобно на повечето от останалите жени, отдавна се беше приспособила към новото си положение.
	— Винаги сме знаели, че ловците могат да дойдат за нас — сподели с Миния тя. — Е, и какво толкова? Наистина дойдоха…
	Колибите бяха подредени под клона. Повечето жени предпочитаха да стоят вътре. Не всички бяха бременни, някои вече кърмеха. Всички работеха нещо — плетяха, шиеха, приготвяха храната, която се вареше при устата на дървото.
	Пропукване на клони наруши дълбоката тишина. От тунела, който водеше към колибата за прегледи изскочиха Джаян и Джини, надзирателката Длорис и един ловец с превързана ръка. Това беше Карал. Забелязал Миния, той изтича към нея и сграбчи ръката й. Тя инстинктивно се дръпна назад.
	— Всичко ще бъде наред — успокои я той, дишайки тежко. — Трябва да стоиш под клона, останалите също. Не позволявай _на никой_ да се подава навън…
	— За подобно нещо вече сме твърде тромави — отвърна тя. — Тук не беше ли забранено за мъже?
	— Няма да остана, Миния. Дойдох да ви предпазя. Асансьорите падат от тридесетина километра височина. Не знаем точно къде ще се ударят. Трябва да предупредя децата в училищния комплекс. — Пръстът му се заби в лицето й: — Стой тук!
	В следващия миг вече тичаше обратно към тунела.
	_Ако нещо се случи_, беше казал Образования. То вече се случваше, но какво? Дали Длорис знае?
	Миния знаеше къде да търси надзирателката. Хвана се за въжето и тръгна към редицата колиби. Влезе в крайната, точно когато Длорис и Хариет се появиха от другата й страна.
	— Преброихме жените — рече Длорис. — Гуен я няма. Случайно да си я виждала? Бледа като призрак триметрова жена, има едногодишно дете…
	— Познавам я, но отдавна не съм я срещала — поклати глава Миния. — Какво става?
	— Вади дрехите от казана и угаси огъня. Имаш ли въжета? Добре. Дръж ги под ръка.
	Двете надзирателки отминаха.
	Миния се обърна към Джаян и Джини.
	— Радвам се, че сте тук, сега поне всички сме заедно. Знаете ли какво става?
	— Не. Но Карал беше страшно уплашен.
	— Да не е война?
	— Ще разберем — обади се Илза. — А сега е по-добре да си гледаме работата…
	Извадиха дрехите с помощта на дълги пръти. После обърнаха котела. Врялата вода потече към огъня, жените предпазливо се отдръпнаха. Поради слабото притегляне на Дървото Лондон, парата си остана ниско, разширявайки се като някаква странна и гъвкава сфера.
	Този огън никога не е гаснал, помисли си Миния. Длорис положително очаква нещо страшно, след като им нареди да го угасят!
	Продължиха да работят. Сложиха прането в пресата на двете огромни дървени плочи и ги притиснаха една към друга. Потече вода, която бавно се насочи надолу.
	Нещо се вряза в зеленината, само на няколко крачки от тях.
	Всички застинаха по местата си, после Миния се втурна към гъсталака, следвана от Джини и Илза. Спряха на мястото, откъдето дойде шума и Миния погледна нагоре. В клонаците се беше образувала широка просека. Под нея се виждаше безформена купчина, облечена в останки от офицерска униформа. Ножницата със сабята си беше на мястото, също и колчанът стрели. Липсваше единствено лъка…
	— Значи войната наистина е избухнала — прошепна Миния.
	— Трябва да избием надзирателките — каза Илза и Миния подскочи от изненада.
	— Какво? — погледна я стреснато тя, после се овладя и добави: — Права си. Не очаквах да го чуя от теб, защото мислех, че отдавна си се предала.
	Илза само поклати глава.

	* * *

	_Запад те носи навътре. Оттам се отправяш на изток…_ Отначало Образования насочи сводестия екран право надолу. Падаха плавно, трябва да се увеличи скоростта… Извъртя носа на КАРМ на запад, включи двигателите на кърмата и направи корекциите, които трябваше да задържат кораба близо до ствола.
	Всички на борда се вцепениха от ужас, с изключение на Лори, която също беше вцепенена, но от гняв…
	От външната страна на корпуса имаше още един пътник.
	Антон тръсна глава и проговори, стараейки се да не заеква от уплаха.
	— Вече можем да потегляме обратно към Щатите Картър — обяви той. — Разполагаме както с КАРМ, така и със Сребърния човек. На ловците не им остана нищо и лесно бихме се спазарили с тях за освобождението на вашите.
	Това звучеше разумно и Образования леко извърна глава:
	— Клейв?
	— Пълни глупости! — отсече Председателя на Племето Куин.
	— Искаш да убиеш още няколко ловци, така ли? Е, мога да те разбера…
	— Искам да спася хората си — поклати глава Клейв. — Аз съм Председател и това е мой дълг! Никакви пазарлъци! Те ни нападнаха, ние просто се защищавахме. Взехме им КАРМ, ще си вземем и хората. Какво е твоето мнение, Образовани?
	Падаха твърде бързо. Образования насочи носа на КАРМ надолу и задейства предните двигатели.
	— Много любезно от твоя страна — отвърна той. — След като те интересува мнението ми, ще го чуеш: държим Чирака на техния Учен, разполагаме както със сребърния скафандър, така их единствения жив човек, който може да влезе в него. От всичко това следва, че те ще предложат споразумение… Но каквото и да е то, КАРМ трябва да остане при нас.
	— Никога! — гневно просъска Лори. — Никой няма да се пазари с трупоносци!
	Антон и Клейв се спогледаха, а Образования побърза да подхвърли:
	— Не й обръщайте внимание.
	Двамата мъже се разсмяха. Интонацията на Лори им беше казала всичко.


	Миния спря и надзърна през шубраците.
	Надзирателките бяха пипнали Гуен и я водеха към колибите. Хариет гневно ругаеше. Тя беше копсик второ поколение, по-ниска от Миния и някак слаба до бременната Гуен.
	_Чули са стъпките ни_, помисли си Миния. Вероятно и Джини се сети за същото, тъй като изскочи от шубраците, на десетина метра източно от позицията на Миния. Това е добре! _Надзирателките ще помислят, че са чули само нея…_
	Длорис тръгна към Джини със смръщено лице. Тук проправянето на нови просеки беше абсолютно забранено.
	Миния изскочи зад Хариет и я прободе със сабята, взета от трупа.
	Гуен изпищя и притисна детето до гърдите си. Длорис се обърна, в погледа й се четеше огромна изненада. Реакцията й беше прекалено бавна, вероятно защото периметърът за майки с малки деца отдавна беше вдъхнал на надзирателките чувство за безопасност. Джини я сграбчи още преди да посегне към тоягата, а Миния се понесе с дълги скокове към тях.
	Длорис падна по очи, с Джини на гърба. Телата им се извъртяха и надзирателката успя да измъкне палката си. В следващия миг се озова срещу опасно проблясващото острие на сабята.
	— Чакай! — извика тя. — Чакай!…
	— Какво да чакам? — изкрещя Миния и се понесе напред. — Да родя дете-каторжник!
	Длорис пъргаво се извъртя по посока на тунела, а Миния я последва с вдигната над главата сабя. Джаян и Илза отрязаха пътя на надзирателката, в ръцете на Джаян имаше огромно гребло, заплашително насочено напред.
	Длорис пусна тоягата и проплака:
	— Моля ви, не ме убивайте!
	— Кажи какво става, Длорис!
	— Бойците от Щатите Картър са навсякъде по ствола. Водят се боеве, но не зная кой побеждава.
	— Завзели ли са КАРМ?
	— КАРМ? — гласът на Длорис не изразяваше нищо друго, освен учудване.
	Вързаха я с едно въже. Илза очевидно искаше да направят нещо повече, но Миния познаваше прекалено добре Длорис, за да го допусне. Не би си позволила да убие и Хариет, ако… ако…


	Гавинг наблюдаваше спускането на КАРМ, обвит в пламъци. Патри говореше нещо в кутията си, изглеждаше ядосан и изплашен.
	Улови погледа на Гавинг и се разкрещя:
	— Ти! И всички останали! Който мръдне, ще бъде застрелян! Ясно ли е? Арни, търсете укритие!
	Двамата моряци изчезнаха в гъсталака.
	— Използват ни за примамка — обади се Алфин.
	— Но те са само двама…
	— Нима вярвате, че вашите приятели са завзели КАРМ? — попита Хорс. — Какво биха могли да сторят с него?
	— Просто ще дойдат да ни освободят — уверено отвърна Гавинг, макар в душата му да останаха съмненията. — Алфин, изчакай го да кацне и хуквай към него! Моли се на Бога вратите да са отворени.
	— Ти май превъртя! — изръмжа Алфин. — Нима наистина искаш да се качиш в това нещо?!
	— Ще се кача на всичко, което би ми позволило да се измъкна оттук и да освободя Миния!
	— Каква Миния, Господи? Отдавна си я загубил! Тези тук си правят каквото пожелаят, Гавинг! Никой не гладува, никой не е жаден. Дървото е добро, дава отлична реколта от земни растения. А и аз получих отговорен пост…
	— _Харесва ти_ тук, така ли?
	— О, по дяволите!… Никъде не ми харесва истински. И на Далтън-Куин получавах заповеди. Но тук се срещам с една надзирателка… Добра жена, мисля, че ме харесва… На Туфата Куин нямах такова нещо. Кор вече не става за гражданите, по-възрастна е с година-две… Но за мен си я бива, разбираме се отлично… Освен това изпитвам ужас от онази желязна кутия!
	— Аз ще го направя — обади се Хорс. — Гавинг, позволи ми да заема мястото на Алфин.
	КАРМ падаше право върху тях. Дано хората на борда му са приятели! В противен случай нямаха друг избор, освен да умрат в бой.
	— Няма какво да ти позволявам — отвърна на Хорс той. — Ако искаш да ме следваш, просто прави това, което правя аз… После ще видим какво би казал Клейв.
	— Готов съм.
	— Алфин. За последен път те питам…
	— Не.
	— Защо?
	Алфин издържа на погледа му и бавно поклати глава:
	— Тук има притегляне.


	Бебето на Гуен се разплака и тя започна да го люлее. Очите й бяха празни. Бунтовничките я оставиха на мира. Илза я дръпна едва когато се запъти към колибите. Нямаше смисъл всички да научават за случилото се.
	— Илза, сигурна ли си, че искаш да участваш в това? — попита Джаян.
	Джини не беше бременна; на Джаян и Миния не им личеше още. Илза беше взела своето решение.
	— И аз не искам детето ми да се роди каторжник! — тръсна глава тя.
	Клонът потръпна под силата на страхотен удар.
	— Вторият асансьор — промърмори Илза. — Карал каза, че са два…
	— Миния, ти успя да поговориш с Образования — обади се Джаян. — Какво ти каза той?
	— Да се качваме горе, а той щял да направи опит да плени КАРМ. Но не успее ли…
	— Тогава е мъртъв! — отсече Илза. — Както и всички бойци на Щатите Картър… А ние вечно ще си останем тук. Трябва да е взел КАРМ. Според мен, той е успял да завземе КАРМ, натоварил е бойците на Картър и вече пътува насам. Кои от жените ще тръгнат с нас?
	Никой не назова име.
	— Ние сме единствените нови — обади се Джаян. — Другите може би не искат въстание.
	— Няма как да отидете нагоре.
	Обърнаха се и хвърлиха убийствени погледи към Длорис.
	— Не можете да отидете нагоре — повтори натъртено тя. — Тунелите водят до края на дървото и до устата на дървото. Нямат връзка с върха на туфата, където живеят мъжете. Едва ли някоя от вас ще има достатъчно сили да проправи нов тунел през гъсталака… А и да успеете да се качите горе, ще щръкнете смешно, като стадо глупави мобита…
	— Какво да правим тогава?
	— Останете тук и изчакайте приятелите ви да дойдат за вас.
	— Ами детския комплекс? — вдигна глава Илза. — Карал положително е започнал да го евакуира.
	— Той е голям и сложен, но също няма връзка с горната част. Ще се загубите, Илза…
	— Защо ни каза всичко това, Длорис?
	— Защото искам да ме оставите жива. Като ви помоля на никого да не казвате, че съм ви помогнала.
	— Защо?
	— Навремето и аз исках да избягам. После станах надзирателка, годините си течаха… Ако кажете, че съм ви помогнала, положително ще ме убият. Но това не променя истината: няма начин да се качите горе. По-добре останете тук и чакайте.
	Жените колебливо се спогледаха, после очите на всички се насочиха към Миния.
	— Ти също си чакала, нали? — промълви замислено тя. — Колко време? Двадесет, тридесет години? Не. Мисля, че вече зная какво трябва да направим…


	Образования се концентрира в управлението на двигателите. Вече беше успял да разбере хитрия им замисъл. Те действаха по двойки, иначе КАРМ бързо се завърташе и ставаше неуправляем. Насочи кораба към дървената платформа, тресна го отгоре и побърза да отвори вратите.
	Трима души се впуснаха към тях. Единият беше Гавинг, стиснал ръката на възрастен мъж. Третият носеше синя униформа и размахваше сабя. Деби се прицели и го прониза с една стрела.
	След миг Гавинг и непознатият бяха вътре. Старият мъж дишаше запъхтяно.
	— Да тръгваме! — извика Гавинг. — Това е Хорс, пожела да се присъедини към Племето Куин. Алфин няма да дойде, защото тук му харесва.
	През вратата бръмна харпун и рикошира вътре в кабината. Образования побърза да натисне бутона за затваряне.
	— Миния и Джаян са в отделението за бременни жени… — подхвърли той.
	— Какво? Нима Миния?…
	— Да, Гавинг. Носи твоето дете. Там мъже не се допускат…
	Реши да му каже истината по-късно… Или поне част от нея. Засега предпочиташе да остави нещата така: Миния носи дете от съпруга си.
	— Там е и Илза — добави той. — Антон, ще се наложи да изчакаме. Казах на Миния да събере всички и да започват изкачването.
	Клейв мълчаливо кимна. Гавинг най-сетне успя да затвори зяпналата си от изненада уста.
	— Образовани, може би не знаеш, че тунелите за мъже не се съединяват с женските… — рече той.
	— Какво?
	— Ще им се наложи да изминат целия път до края на дървото, или до устата и обратно. Или пък да проправят просека… Положително ще ги хванат.
	— Успокой се, момче — рече Клейв и положи ръка върху рамото на Гавинг. — Къде могат да отидат, Образовани?
	Образования се замисли.
	— Краят на дървото трябва да се изключи, защото там са моряците — обади се Хорс. — Трапезарията и училището са най-удобни, там няколко жени повече едва ли ще направят впечатление… Другият вариант е да останат на място и да ни чакат.
	— При всяко положение Джини ще бъде при устата на дървото — рече Клейв.
	— Ясно — кимна Образования и включи двигателите.
	КАРМ започна да се отделя от туфата с опашката надолу. След него изригнаха пламъци.
	— Ще запалиш дървото! — изкрещя Лори.
	Никой не й обърна внимание.
	— Бил съм в комплекса за бременни жени — каза Образования. — Но не зная къде е Трапезарията.
	— Според Алфин тя е огромна и стига чак до устата на дървото — обади се Гавинг. — Ако КАРМ влезе в устата на дървото…
	— Невъзможно! — сгърчи се от ужас Лори. — Какви хора сте, как можете дори да си помислите подобно нещо? Нали ще изгорите устата на дървото?! Това вашето вече не е бунт, а вандалщина!
	— Ще преговаряте ли с метежници? — попита спокойно Антон.
	Лори не каза нищо.
	— Добре поне, че не излъга… Преди малко беше достатъчно. А ние просто трябва да измъкнем хората си.
	Заел положение покрай туфата, КАРМ бавно се ускоряваше. Синьото небе остана отдолу и Образования започна маневра на завъртане.
	Насочиха се надолу, към устата на дървото. КАРМ забави скорост, след това спря и увисна във въздуха. Образования докосна две жълти чертички. В Трапезарията блесна двоен сноп светлина, сякаш КАРМ беше докарал слънцето.
	По пода от преплетени клони тичаха жени. Бягаха от тях, това беше очевидно. Бяха гигантки от джунглата, нито една не приличаше на Джини.
	— Остави — обади се Клейв. — По-добре да отидем в периметъра на бременните. Как ще стигнем дотам?
	Образования остави КАРМ да се спуска надолу. Скоро се озоваха под туфата. Синьото небе остана отдолу, над главите им имаше само зеленина.
	— Под клона е — поясни Образования. — Най-лесно ще се доберем дотам отдолу. Но има вероятност да не го уцеля точно, а и хората от флотата може би вече са разгадали намеренията ни… Готови ли сте за бой?
	— Да — обадиха се няколко гласа едновременно.
	Образования се засмя.
	— Може би ще се отърва и от сребърния човек — рече той. — Забелязах, че още е с нас… Това пък какво е?
	От зеленината се изсипваха разни неща. Вързоп дрехи, опасан с въже. Дълги самуни хляб. Оскубана и почистена птица, готова за тенджерата. А после се появиха жените. Джаян, Джини и една гигантка от джунглата, вероятно Илза.
	— Скочили са — озадачено рече Гавинг. — Какво щеше да стане, ако не бяхме дошли?
	— Важното е, че дойдохме — прекъсна разсъжденията му Мерил. — Хайде, трябва да ги уловим!
	От зеленината изпаднаха две големи кожени торби, последвани от още една жена, носеща се с главата надолу. Миния.
	Образования изключи двигателите и потъна в размисъл. Не чуваше гласовете около себе си, не обръщаше внимание на заплашителните нотки в тях.
	_Трябваше да отвори шлюза, за да поеме бегълците. Но Сребърният човек още стоеше на покрива._ Образования завъртя КАРМ така, че корпусът да застане между джуджето в скафандъра и падащите жени.
	Те обаче се бяха раздалечили и се налагаха три отделни операции. Първо Джаян и Джини. Те падаха със сплетени ръце, извърнали глави една срещу друга. По същия начин летяха и след разпадането на Дървото Далтън-Куин. Не проявяваха никаква нервност. КАРМ бавно се насочи към тях.
	Мъжът в сребърния скафандър започна да пълзи към шлюза.
	— Дръжте се! — извика Образования и започна да върти КАРМ.
	Главите им се завъртяха, на мнозина се пригади. Вкопчил ръце в мрежата, Сребърният мъж се мяташе на два-три метра от КАРМ. Образования включи двигателите на обратен ход. Мъжът със скафандъра се тресна в корпуса, ръцете му изпуснаха мрежата, тялото му бързо изчезна.
	Образования отвори вратите и рязко забави скоростта. КАРМ спря точно пред близначките и се плъзна странично. Те пропълзяха вътре.
	Зелено небе се изпълни със сини фигури. Бяха възседнали реактивни семенници, въоръжени с големи крачни лъкове. Трима души мъкнеха някакъв обемист предмет.
	Предстоеше поредния сблъсък.
	— Сядайте в столовете! — извика Образования и се насочи към Миния. Вече управляваше КАРМ с лекота, сякаш цял живот го беше вършил. Това доведе до неизбежната небрежност и тялото на Миния се блъсна в корпуса. Ръцете й успяха да се вкопчат в мрежата, миг по-късно вече беше вътре, с разкървавен нос…
	— Съжалявам — промърмори Образования и се извърна към Гавинг: — Помогни й да се настани в някой свободен стол! Коя е следващата?
	— Илза — отвърна Антон. — Стрелят по нея, трябва да побързаме!
	— Това правя — отвърна Образования. — Имаме ли нужда от храната и другите неща?
	Корпусът на КАРМ се плъзна покрай Илза и предпази тялото й от стрелите на падащите моряци. Зад гърба й блестеше Вой. Стрелите от крачните лъкове отскачаха от корпуса… Това пък какво е?
	Решителността в погледа на Илза се смени с ужас и Образования вдигна глава. Оказа се, че Сребърния човек отново е на кораба и изстрелва стреличките си. Беше се закрепил на покрива, далеч от вратите. Антон хвърли едно въже около кръста на Илза и започна да я придърпва.
	— Сложи я в един… — започна Образования, но видя, че столовете са заети и млъкна. — Подпрете я на някоя от стените… Не задавайте излишни въпроси. Деби, стой при нея, но преди това пусни една вързана стрела към тялото на птицата, за да я изтеглим на борда.
	— Сребърният мъж… — започна Антон.
	— Ако успее да влезе при нас, ще стигнем до ръкопашен бой. Трябва да се хвърлим върху него едновременно. Оръжието му не убива, но спокойно може да ни зашемети. Тогава той става господар на положението.
	Джини се обърна към Образования.
	— Носим пакет чисти дрехи и вода — обади се Джини.
	— И ние имаме вода, но дрехите ще свършат работа. Хей, аз казах на Миния да се качвате нагоре. Правилно постъпихте, в противен случай никога нямаше да ви открием…
	— Пресметнах, че след като владеете КАРМ, ще бъдете в състояние да ни откриете и в небето — поясни Миния. — Ето защо грабнахме каквото можахме и се пуснахме надолу.
	Ловците не бяха посмели да напуснат долната страна на клона и в това нямаше нищо изненадващо. Просто защото не успееха ли да завоюват КАРМ, нямаше как да се върнат на дървото. Образования се притесняваше не толкова от числеността им, колкото от масивното звездно съоръжение, което приличаше на оръжие.
	На фона на блестящата Вой тялото на птицата-сьомга приличаше на черна черта. Антон и Деби присвиха очи и внимателно се прицелиха. Завързаните с въжета стрели бръмнаха и се забиха в птицата. Двамата започнаха да я придърпват, без да се показват навън. Вероятно Сребърния това и чакаше… В следващия миг тялото му направи опит да се промъкне през вратата, заедно с вързопа прани дрехи. Образования натисна бутона и почти успя да го притисне с вратите. Дрехите останаха извън корпуса, а жълтата диаграма светна с червена рамка.
	— Това не го зная какво означава… — озадачено промърмори той.
	— Аварийна ситуация — презрително промърмори Лори. — Въжето пречи на вратите да се затворят.
	Образования отново докосна клавишите. Вратите се отвориха, а червената светлина изчезна. Деби побърза да придърпа пакета. Сребърният не се виждаше никъде, вратите вероятно го бяха изплашили. Това беше последният му шанс. Образования затвори вратите и въздъхна с облекчение.
	Но това продължи само миг, тъй като на дисплея за горно наблюдение се появи ярка червена светлина, която миг по-късно се стопи. Останалите екрани също я отразиха.
	— Дали е опасно? — озадачено попита Антон.
	— Сега ще видите! — изкрещя Лори. — Ще бъдем прерязани на две!
	— Май ни улучиха — обади се Клейв. — Само не зная дали…
	— Млъкнете, за Бога! — изкрещя Образования, на когото шумът пречеше да се съсредоточи. Какво означаваше тази светлина? За нея не бяха споменавали нито Кланс, нито Лори…
	_Разполагаме с всичко необходимо, прецени той. Измъквай се, без да те е грижа за храната и водата! Те не бива да пленят КАРМ!_
	Лори видя как Гавинг вдига ръка и изкрещя:
	— Почакай!
	Но той не й обърна внимание и докосна голямата синя черта, която се спускаше отвесно през екрана.


>	Глава двадесета
>	Положението на Чирака

	Въздухът излетя със свистене от гърдите на Образования. Беше като размазан. Лявата ръка не уцели облегалката и остана зад него, сякаш някой се опитваше да я измъкне от рамото. Столът беше твърде нисък и главата му не намери облегалката. Вратът му сякаш се прекърши. Приглушеният вой на главния двигател поглъщаше тежкото дишане на останалите пътници.
	За гигантите от джунглата ускорението с положителност беше убийствено. Дървото Лондон се стопи като сън в екрана на задния дисплей. Навлязоха в центъра на някакъв ураган, всичко изчезна. Образования направи опит да повдигне дясната си ръка и да докосне синята черта, да спре размазващата тежест на ускорението. Нагоре, нагоре… Още мъничко… Ръката се стрелна обратно към гърдите, жестокият удар изкара и последната глътка въздух от дробовете му, очите му се замъглиха…


	Лори беше свела глава и притискаше брада към гърдите си. Беше убедена, че ако си отпусне шията дори за миг, ускорението ще я прекърши.
	Очите й следяха усилията на Джефър. Знаеше, че няма да успее да изключи двигателя, а собствените й ръце бяха вързани.
	_Бунтовниците ще умрат_, помисли си злорадо тя. _И причината за това съм аз._ Портативният лазер е опасен само на близко разстояние и едва ли може да стори нещо на КАРМ. Тя излъга, надявайки се, че бунтовниците ще изпаднат в паника. И резултатите надминаха очакванията й. _Това носеше заплаха и, за собствения й живот!_
	Пелената от облаци остана назад. Голд беше вляво от средата на сводестия екран, а още по-наляво се влачеше Мъгливия пръстен. Ускорението им беше в посока изток и малко навън.
	_„Изток те води навън“_…
	Напускаха Мъгливия пръстен.
	_Знаех си аз. Тоя луд Джефър ще избие всички ни._


	С изпъната шия и зверски забита между лопатките облегалка на стола, Гавинг гледаше напред и правеше опит да осмисли това, което вижда.
	Небето стремително летеше срещу сводестия екран. Семейство триединни се разделиха пред носа на кораба и светкавично изчезнаха. Къс пухкава зелена джунгла се устреми към тях, после също изчезна встрани. Отпред се показа бял пухкав облак, по КАРМ забарабаниха водни капки. Нещо се блъсна в илюминатора и остави върху него розово петно, широко около четвърт метър. Само след едно вдишване дъждът го отми.
	Облакът изчезна и небето пред тях отново се прочисти. Голд и Мъгливия пръстен заприличаха на пухкава топка върху фона на синьото небе. Цветът му беше невероятен — наситено син и плътен, такъв цвят Гавинг не беше виждал никога.
	Изви глава по посока на Миния. Болката във врата му се измести, така по-лесно понасяше натиска. Тя също погледна към него. Беше красива, с малко по-закръглено лице, отколкото си спомняше. Направи безуспешен опит да й каже няколко думи. Ускорението беше огромно, едва успяваше да диша…


	Огнената струя от главния двигател на КАРМ се появи отново, още по-синя!
	Това представляваше рязка промяна в спектралната линия, и Кенди не пропусна да я отбележи. Прекрати изпращането на обичайните сигнали. Повредената от времето програма на КАРМ с положителност беше претоварена. Но моделът летеше и вече от няколко минути насам се ускоряваше. По промените в честотната характеристика личеше, че е набрал достатъчно скорост, за да се измъкне от Мъгливия пръстен и да се озове само на няколко хиляди километра от „Дисциплина“!
	Започна да излъчва своето съобщение, когато светлината изчезна. Въздухът около КАРМ вече беше достатъчно разреден за добро приемане:
	„Кенди от името на Държавата. Кенди от името на Държавата. Кенди от името на Държавата.“


	Всичко се случи за миг. Воят на двигателите се прекрати, смазващото ускорение също. Телата на гражданите се сгърчиха, от гърдите им се изтръгнаха викове на болка.
	Сред настъпилото облекчение прозвуча гласът на Лори:
	— Главният двигател се използва само за тласкане на дърво, Джефър.
	Образования само кимна с глава. Беше пленил КАРМ, но с цената на отстраняването на Учения… Е, по дяволите! Всеки можеше да разбере, че се налагаше да го отстрани! С далеч по-голямо удоволствие би го оставил на КАРМ, тогава едва ли би проявил безразсъдството да натисне синята черта.
	— Готов съм да чуя всякакви предложения от твоя страна — извърна се към Лори той.
	— Върви по дяволите!
	Зад гърба на Образования се разнесе гръмогласен смях. Беше Антон. Деби го перна през корема, той се прегъна на две, но продължи да се смее. Върху лицето на Деби също се появи усмивка.
	Радостта им беше основателна. Ускорението ги завари облегнати на задната стена, където бяха настанили Илза. Ако бяха в столовете-убийци, гърбовете им положително щяха да се строшат. За щастие нито един гигант от джунглата не беше седнал в стол.
	Останалите стенеха и се разтриваха, болката им бавно се превръщаше в страх. Илза започна да идва на себе си, същото се отнасяше и за Мерил, която сякаш бе хипнотизирана от странния цвят на небето, носещо се стремително покрай прозореца-екран.
	— Ей, _някой_ да направи нещо!
	Гласът на Клейв беше силен и плътен, въздухът в кабината затрептя.
	— Успокойте се, граждани. Не сме в _чак толкова_ голяма беда. Помнете къде се намирате.
	Шумовете постепенно стихнаха и Клейв продължи:
	— Носителят е бил построен за тази цел. Той е дошъл от звездите. Знаем, че може да се движи в Мъгливия пръстен, но това не означава, че е универсално превозно средство… Нали така, Образовани?
	Образования примигна, подобна мисъл изобщо не беше му минавала през ума.
	— Очевидно — кимна той. — Но все пак може да ни изведе извън Мъгливия пръстен…
	— Това е достатъчно. Би ли ни обяснил в какво положение се намираме?
	— Чакай да се съвзема.
	Образования се засрами. Нима трябваше да се обади Клейв, за да започне отново да мисли? Не сме в беда… Клейв не би казал тези думи, ако можеше да проумее действителното им положение…
	Синият дисплей показваше данните съвсем категорично: „Тяга — 0, ускорение — 0“. Около него мигаше червената предупредителна рамка: „главният двигател ВКЛЮЧЕН, гориво ИЗРАЗХОДВАНО“. Протегна ръка да изключи безсмислените на пръв поглед показания, които не бяха се променили още от самото начало: O{sub}2{/sub}: 211. H{sub}2{/sub}: 0. H{sub}2{/sub}O: 1328.
	— Разполагаме с достатъчно вода, но нямаме гориво. Това ни лишава от възможността за маневриране. Не зная накъде отиваме. Лори?
	Никакъв отговор.
	Рано или късно трябва да паднем обратно, помисли Образования и хвърли поглед към зеления дисплей. Външното налягане падаше. Нима наистина излизаме от Мъгливия пръстен? Този факт на всяка цена трябва да остане скрит за останалите, иначе щеше да има неприятни вълнения. Но защо небето има такъв странен цвят, запита се той, погледна към жълтия дисплей и промърмори:
	— Животоподдържащите системи са в ред… — Очите му се преместиха към илюминатора, от устата му излетя неволен стон: — О, господи!
	Всичко в илюминаторите изглеждаше дребно и безкрайно далеч… Дърветата-интеграли приличаха на клечки за зъби, а езерцата — на блестящи капчици, потънали в мъгла. Над облаците, покриващи Мъгливия пръстен, се издигаше размазаното петно на Голд. Скритата планета изглеждаше неправдоподобно близо.
	— Образовани?
	— Извинявай, Клейв, бях се загледал. Граждани, не пропускайте гледката! Никой досега не е виждал Мъгливия пръстен от външната му страна. С изключение на първите заселници, дошли от звездите…
	Хората наскачаха към илюминаторите и екраните. След оживената глъч се дочу гласът на Гавинг:
	— Мисля, че Хорс е мъртъв.
	Хорс ли?, запита се с недоумение Образования. Кой беше Хорс? А, да, старецът, който дойде с Гавинг… Видът му действително беше ужасен, сърцето му явно не беше издържало на ускорението. Горкият, въздъхна той. Не го познаваше, но му стана мъчно, че човек може да умре без да види възхитителната гледка навън…
	— Провери му пулса — нареди той.
	— Лоши новини, Джефър — обади се Лори.
	Странната интонация на гласа й накара Образования да вдигне глава. И веднага беше заслепен от странни, сребристи отблясъци.
	— Господи, та това е Марк! Още е отвън!
	— Не мога да повярвам!
	Но екранът вече се запълваше от пълзящия сребрист скафандър. По време на жестокото ускорение джуджето вероятно се беше оплело в мрежите…
	— Пусни го да влезе, Джефър!
	— Не мога, Лори! Навън налягането е прекалено ниско, ще изгубим въздуха си…
	— Ако не го пуснеш, той ще умре… Слушай ме внимателно. Отваряш вратите една по една… Първо външната, после вътрешната…
	Ха! Ето защо Кланс употребяваше термина „въздушен шлюз“. За него се споменава и в касетите…
	— Разбира се… Вратите са две, за да задържат въздуха вътре. Ясно… — Долови глухото потрепване по корпуса и започна да се разпорежда: — Антон, Клейв, той би могъл да е опасен. В момента, в който се озове тук, трябва да му приберете оръжието.
	После протегна ръка и изчисти всички дисплеи, с изключение на жълтия. Отсега нататък не биваше да допуска вземането на прибързани решения. Попипа с пръсти двете успоредни линии, просто за да е сигурен, че вратите са плътно затворени. После плъзна показалец по външната.
	Сребърният мъж се шмугна в шлюза и изчезна от погледа му.
	Дотук добре. Сега трябва да затвори външната врата и да изчака. Точно така, червената рамка не се появи… Пръстът му се плъзна по вътрешната черта, въздухът нахлу в шлюза с остро свистене. Миг по-късно Сребърният мъж стъпи в кабината, подаде оръжието си на Антон и започна да сваля шлема си.


	Тайно, дълбоко в сърцето си, Лори се надяваше, че най-твърдият ловец ще се бие до смърт. Но когато видя изражението на лицето му, надеждата я напусна. Марк пак си беше познатото джудже, но масивната му челюст беше увиснала, а жестоките черти на лицето му — разкривени от преживения страх. Очите му обходиха кабината, търсейки подкрепа.
	— Миния?
	— Здравей, Марк — обади се една тъмнокоса жена.
	Гласът й прозвуча безизразно, а изражението на лицето й беше враждебно. Марк тъжно кимна с глава, очите му едва сега се спряха на Лори.
	— Здравей, Чирак — криво се усмихна той. — Какво ще стане сега?
	— Попаднахме в ръцете на метежниците — въздъхна Лори. — За момента имам само едно желание: да управляват по-добре това, което откраднаха…
	— Добре дошъл при Племето Куин, като свободен гражданин — обади се Клейв. — Ние нямаме навик да държим роби… Аз съм Клейв, Председателя. А ти кой си?
	— Името ми е Марк, брониран стрелец… Гражданин — това не звучи зле. Къде отиваме?
	— Май че никой не знае, Марк… А сега ще те помоля да седнеш на един стол и да се оставиш да те вържем, тъй като ти нямаме много вяра… И без това сигурно си уморен от разходката. Май целият си направен от звездна материя.
	Марк се остави да го отведат до един празен стол.
	— В крайна сметка е по-добре да пътувам вътре — промърмори той. — Бях твърде изплашен, за да се пусна. Няма да се блъснем в Голд, нали?
	„Дори Марк стана послушен!“, помисли си с отвращение Лори. „Капитулира пред метежниците! Нима наистина ни победиха?“
	После зърна това, което никой не беше забелязал, но предпочете да мълчи.


	Клейв преброй десет седалки и тринадесет граждани, един от тях мъртъв. На Хорс не му трябваше стол. Нито пък на тримата гиганти от джунглата. Дори напротив! Но въпреки голямото пространство за товари отзад, КАРМ беше претъпкан.
	Гражданите бяха спокойни. Изморени, предположи Клейв и твърде зашеметени, за да изпитат страх. Самият той усещаше от време на време пристъпи на страх. Повечето от тях, дори и сребърният мъж гледаха през прозорците.
	Небето беше почти черно, осеяно с бели точки. Тишината бе нарушена от Чирака:
	— Виждате това, за което само сте чували… Звездите! Досега сте употребявали тази дума, без да знаете за какво говорите. Е, сега ги виждате… Може и да умрете заради това, но все пак видяхте истински звезди.
	Бяха наистина впечатляващи, но все пак само точици. Вниманието на Клейв бе привлечено от Синия Призрак и Детето Призрак. Двете ветрила от виолетова светлина му се сториха живи и ужасяващи. Намираха се изцяло извън Мъгливия пръстен, точно от двете страни на празното пространство в центъра. Антон и Деби бяха заети с опушената и почистена птица-сьомга, която бяха прикрепили към куките по стените и вече режеха тънки парченца месо.
	Клейв си спомни какво изпита при разпадането на дървото. Нямаше достатъчно знания, за да вземе решение. Дори беше готов да прободе Гавинг, убеден, че той укрива информация. Но сега…
	Усети тревожния поглед на Образования и се усмихна. Вероятно мисли, че ще се нахвърли срещу затворниците… Стана и се насочи към задната част на кабината. Застана до гигантите от джунглата и им помогна да предават напред парчета месо.
	Същевременно усещаше, че положението е различно. Тук той не е Председател и ако гражданите загинат, грешката няма да е негова.
	В сравнение с останалите, гигантите от джунглата положително намираха КАРМ за ужасяващ сандък, но храбро се мъчеха да го приемат и да се почувстват поне малко у дома Гражданите си подаваха мехове с вода, три от тях вече бяха почти празни. Клейв нямаше представа за количеството на водния им запас.
	Понечи да попита, но в същия миг прозвуча гласът на Образования:
	— Гавинг, би ли дошъл тук за момент?
	Каза го настойчиво, молбата му приличаше по-скоро на заповед. Антон усети това, но не прекъсна заниманията си. Същото стори и Клейв. Ако Образования има нужда от помощта им, щеше да я получи.


	Гавинг се пъхна между Лори и Образования. Отзова се с готовност, тъй като новините от Миния го бяха стреснали и той се нуждаеше от известно време, за да събере мислите си.
	Образования посочи към панела за управление.
	— Виждаш ли червената рамка, която мига около тази цифра?
	— Разбира се.
	— Червеното означава тревога. Тази цифра обозначава концентрацията на въздуха в кабината. Как се чувстваш? Усещаш ли приближаване на алергичен пристъп?
	— Честно казано, бяха забравил за алергията — въздъхна Гавинг и насочи внимание към реакциите на тялото си. Ушите и синусите не бяха особено добре, очите му смъдяха… — Може би…
	Жълтата цифра стана по-малко от единица.
	— Чирак, ти да кажеш нещо?
	— Оправяй се сам, Джефър — жлъчно отвърна Лори.
	— Нали си Учен?
	— Х-м…
	— Какво означава това, Образовани?
	— О, извинявай, Гавинг. Навън няма въздух. А този, който дишаме вероятно изтича навън, във… Вселената. Знаеш, че когато съм объркан, искам твоето мнение… Може би ще дадеш някаква идея.
	Гавинг направи усилие да възприеме това, което чу.
	— Но Клейв каза, че…
	— Не знам какво ти е казал, но то едва ли има нещо общо с простия факт, че КАРМ е почти на четиристотин години и всеки миг може да се разпадне.
	— Като онези велосипедни чаркове, а?… А какво ти е мнението за Чирака?
	Лори сви устни под преценяващите им погледи, очите й бяха заковани в лицето на Гавинг.
	— По-добре попитай какво е нейното мнение за нас — усмихна се Образования.
	Не се наложи.
	Гавинг гледаше потрепващото лице на Лори и мълчеше. Дали все още разчита на сребърния мъж? Ако се съди по изражението й — едва ли…
	— Питам се дали ще си направи труда да ни спаси — промърмори той. — Ние със сигурност ще загубим прекалено много време, за да се справим сами…
	Образования кимна и се извърна към Чирака:
	— Лори, ако Учения беше тук, щеше ли да намери начин да ни спаси?
	— Сигурно, но едва ли би го сторил!
	— Значи Кланс би жертвал КАРМ? — попита Образования и на лицето му се появи недоверчива усмивка.
	Тя сви рамене, усети въжетата около тялото си и се отпусна.
	— Вероятно би го спасил… Стига да е възможно.
	— Как? — попита Образования, не получи отговор и добави: — А ти можеш ли да ни спасиш?
	Извивката на веждите й се стори очарователна на Гавинг.
	— Налага се сам да се справяш с опасността — въздъхна Лори. — Тя не е толкова голяма, колкото ти се струва в момента… Ако, разбира се, помниш това, което Учения ти е разказвал за газовете…
	— За газовете съм слушал и от двамата Учени… Но какво от това? Май беше нещо, свързано с кислорода… Да, сетих се… В резервоарите има кислород, докато водородът е изчерпан… КАРМ разлага водата на двете съставки на горивото. Едната съставка е кислород: това, което дишаме. Значи няма да умрем от задушаване; поне за известно време…
	Гавинг разглеждаше лицето на русото момиче. Какво знае тя? И какво иска? Ако целта е всички да загинат, никой нищо не може да направи… Но усещаше, че има и още нещо… Нещо, което тази руса красавица ненавижда дори повече от бунта.
	Трябва да предприема нещо, рече си той. Може би ще накарам момичето да проговори, ако започна да давам глупави идеи на Образования. Понякога това помага…
	— Бихме могли да открием откъде изтича въздух — каза с фалшив ентусиазъм той. — Достатъчно е само да запалим нещо и да проследим пътя на пушека…
	— Браво — изгледа го презрително Лори. — И докато разберем къде е, ще си изгорим всичкия кислород!
	— Да имаш други идеи? — присви очи Гавинг.
	— Молекулите… частиците на въздуха се движат по-бавно, когато е студено…
	Върху командния панел блещукаха многобройни жълти цифри и схеми. Образования докосна стрелката на една вертикална линия, след това бавно започна да мести пръст към себе си. Стрелката се раздвои, едната линия покорно тръгна след пръста му.
	— И през ум не ми беше минало, че можем да регулираме температурата в кабината — призна той. — Същевременно знаех, че нещо я топли, иначе отдавна да сме замръзнали… Е, сега ще ни стане по-студено, но ще живеем по-дълго. Гавинг, не е зле да предупредиш Клейв и останалите. Да се облекат добре, а след това ще опитаме с пушека…
	— Крайно време е да ме пуснеш до проклетия пулт за управление! — не издържа Лори.
	Гавинг се извърна, за да скрие усмивката си. Лори може и да желае тяхната смърт, но не би позволила на Образования да ги спаси без нейна помощ.
	— Защо просто не му обясниш какво да прави? — попита той. — Нима е толкова сложно?
	— Не става! — отсече Лори.
	— Както искаш — сви рамене Гавинг и се извърна към Образования: — Да опитаме ли с пушека?
	— Най-много да се изтребим сами — въздъхна онзи, помълча малко, после се извърна към пленницата: — Лори, зная, че винаги си искала да управляваш КАРМ… И се сещам, че мястото за Чирак на Учения в момента е свободно…


	Лори разкърши ръце и огледа похитителите си. Пръстите й бяха изтръпнали, дланите я боляха. Много й се искаше да скочи върху тези диваци, но я спря изражението на Джефър. Дълбоко замислен, той изведнъж заприлича на Кланс, очакващ от нея верния отговор на поредния глупав въпрос…
	Небето беше черно като въглен. Звездите изглеждаха като миниатюрни копия на Вой, но бяха хиляди и сърцето й неволно потръпна. Господи, дори аз се плаша от тази гледка, рече си тя. А какво ли изпитват диваците? Погледа известно време как усърдно се тъпчат с късове сурово месо, на лицето й се появи усмивка.
	После протегна ръка покрай Образования и натисна един бял клавиш.
	— Приказывать „Глас“ — заповяда в микрофона тя, извърна се към останалите и презрително подхвърли: — Слушайте внимателно, нещастници!
	— Слушам. — В кабината отекна глас, който не принадлежеше на никой от присъстващите. — Моля за идентификация.
	Всички разговори секнаха. Един от гигантите на джунглата се хвана за арбалета, но Лори презрително му обърна гръб.
	— Аз съм Лори, Чирак на Учения — проговори тя. — Искам общи данни за състоянието ни.
	— Горивните резервоари са почти празни. Мощността е изчерпана, акумулаторите се зареждат. Въздушното налягане пада. След пет часа ще бъде опасно ниско, а след седем — смъртоносно. Всички дисплеи са на разположение.
	— Защо пада налягането на въздуха?
	— Всички шлюзи са затворени. Моля за разрешение да потърся причината.
	Лори отново натисна белия клавиш, после поклати глава:
	— Това ще ни убие. Очаква ни смърт от задушаване. Страхотна гледка, но няма кой да я види… — Очите й красноречиво се спряха върху лицето на Образования.
	— Защо изключи дисплея? — попита той.
	— Защото, ако остане включен, Гласът може да приеме част от разговора ни за заповед към него и да стори нещо непредвидено.
	— А ще разговаря ли с мен?
	— С теб?… — започна презрително тя, после изведнъж й хрумна нещо друго: — Да, но първо трябва да бъдеш идентифициран и вложен в паметта му… Х-м… Опитай… — Пръстът й отново натисна белия клавиш.
	— Приказывать „Глас“ — каза Образования.
	— Моля за идентификация — обади се с готовност машината.
	— Аз съм Учения на Туфата Куин. Имаме ли достатъчно гориво да се върнем в Мъгливия пръстен?
	— Не.
	Сърцето на Образования пропусна един такт.
	— Имаме запас от вода — бързо се овладя той. — Тя не може ли да бъде разделена за гориво?
	Гласът прозвуча с доста голямо закъснение:
	— Ако интензитетът на слънчевата светлина се запази на сегашните си стойности, не след дълго ще разполагаме с достатъчно гориво за обратния път. Междувременно бих могъл да използвам гравитацията на масата, която е почти на курса ни…
	— Това не е ли Голд?
	— Моля за повторна формулировка.
	— Имам предвид масата пред нас… Тя не се ли нарича Светът на Голдблат?
	— Да.
	Образования натисна бутона миг преди да избухне в смях.
	— Господи, пътуваме към Голд! Дано да доживеем!…
	Шепотът наоколо ставаше досаден. Също като въздуха, който пък сякаш се превръщаше в ледени игли. Гласът, който звучеше от стените, превърна обяда в истински кошмар.
	— Гавинг, кажи им за налягането — въздъхна Джефър, усетил, че време за отделни обяснения с Клейв просто няма.
	— Мога и аз да го сторя, тъй като по-добре зная какво става — предложи услугите си Лори.
	— В никакъв случай! — ужасено я погледна Образования. — Нали веднага ще решат, че ти си виновна за изтичането!
	— Диваци!
	— Не съвсем, на тяхно място всеки би помислил това…
	И ти ли, безмълвно попита тя.
	Гавинг започна да обяснява. Говори им дълго и подробно, описа и намеренията на Образования…
	Джефър го изчака да свърши и отново натисна белия клавиш:
	— Приказывать „Глас.“ Откри ли откъде изтича въздух?
	— Не, но въздухът продължава да изчезва.
	— Ще живеем ли достатъчно дълго, за да се завърнем в Мъгливия пръстен?
	— Не. Програмирах най-краткия курс, но той ще продължи двадесет и осем часа. След десет часа обаче въздушното налягане ще стигне смъртоносно ниво. Стойностите са приблизителни.
	Лори не можеше да си спомни колко е дълъг един час. Какво значи десет часа? Нали преди изстудяването на кабината срокът беше седем? Дали Гласът е отчел този факт? Понякога правеше досадни, дори глупави грешки…
	— Покажи на дисплея проверените срещу изтичане зони! — заповяда тя.
	Върху оцветената в жълто диаграма на кабината се разпростряха зелени рамки, обхващащи приблизително две трети от вътрешността. Извън тях мигаха червени чертички.
	— Това са сензорите, излезли от строя — поясни Лори, после заповяда: — Глас, започни корекция на курса.
	— Глас! — побърза да се обади и Джефър. — Главният двигател да не се използва при никакви обстоятелства!
	— Включвам веднага след достатъчен приток на гориво — обяви Гласът. — Десет секунди. Девет. Осем…
	— Всеки да се хване за нещо! — извика Джефър.
	Бунтовниците, които все още не бяха приключили с обличането, побързаха да прекратят заниманията си. Гигантите от джунглата достигнаха задната стена и се уловиха за куките.
	— Две, едно, старт!…
	Включиха се само помощните двигатели. КАРМ вдигна нос към Мъгливия пръстен и остана в това положение, докато се задействаха и моторите на кърмата. Те работиха само няколко секунди. Щяха да минат много близо до Голд — огромна спираловидна вихрушка, чиято периферия вече беше под тях.
	_Ако Марк не беше вързан и ако се беше включил главния двигател, той с положителност щеше да стане господар на кораба_, помисли си с въздишка Лори. Никой от останалите не би могъл да мръдне от огромното ускорение. Това трябва да се запомни… По всичко личи, че Джефър не е разгадал докрай функциите на командното табло и не знае, че ускорението може да контролира чрез просто докосване до върха или дъното на съответния правоъгълник.
	Но междувременно трябва да се открие пробойната… Лори бе решила непременно да я намери преди Джефър.


>	Глава двадесет и първа
>	Напред към Голд

	„Кенди от името на Държавата. Кенди от името на Държавата. Кенди от името на Държавата.“
	Отговорът дойде почти веднага, чист и ясен през вакуума, явно от близко разстояние. КАРМ се намираше извън Мъгливия пръстен и за пръв път от бунта насам Кенди го чуваше с такава сила.
	„Състояние?“, изстреля въпрос той.
	Двигателите са в ред. Гориво няма: бяха останали само няколко чаени лъжички. Добър запас от вода. Преобразователите на слънчева светлина работят. Акумулатори — заредени, но с тенденция към изтощение поради превръщането на водата в течен водород и кислород. В условия на вакуум слънчевият поток от T3 е стабилен. Гориво щеше да има.
	КАРМ беше на ръчно управление, а нивото на въглероден двуокис в кабината сочеше, че тя е пълна с пасажери. Натрупването му е бавно, системата за поддържане на живота ще се справи с проблема, но не и с изтичането на въздух от кабината. О, по дяволите, те ще загинат!
	„Запис на курса след включване на двигателя“.
	Данните дойдоха. КАРМ набираше височина и щеше да мине близо до точката L2 — тоест мястото, на което се намираше самият Кенди: равновесния пункт зад Света на Голдблат. Ако Светът на Голдблат го нямаше, сега КАРМ щеше да се плъзга към спасението си без никаква опасност. Но сърцевината на някогашната гигантска газова планета деформираше траекторията му и го тласкаше в почти кръгова орбита извън Мъгливия пръстен.
	„Превключи на мое командване“.
	Масирани смущения.
	„Дай видеовръзка с екипажа“.
	„Отказана“.
	А налягането в кабината продължава да пада, нещо трябва да се направи. Кенди изпрати ново послание:
	„Копирай!“
	Компютърът на КАРМ започна да цеди съобщението си бавно, бит по бит. Излъчването на собствената му програма отне двадесет и шест минути. Кенди я прегледа и бързо установи, че има работа със собственото си копие в опростен вариант, където липсваха някои основни положения, но в замяна на това имаше купища допълнителни команди.
	„Готов за обновяване на програмата“, беше текстът на следващото му послание.
	„Готов“.
	Кенди едва повярва в ставащото. Вероятно отдавна мъртвият програмист си беше направил труда да заложи защитни команди. Сигурен, че всичко от тоя сорт е отдавна повредено от времето, Кенди не си беше направил труда да ги провери. Беше толкова сигурен в предположението си, че програма за обновяване просто нямаше… Сега беше принуден да я измисли от начало до край.
	Скоростта на мислене на компютъра се превърна в триумф и трагедия за Кенди. Винаги оставаше изненадан от скуката на монотонния живот. Винаги, тъй като спомените му търпяха непрекъсната редакция. Обемът на компютърната му памет беше ограничен, в постоянна близост с границата за препълване. Редактира и сви до минимум записите за бунта, изтривайки имената на основните фигури. Стори го съвсем съзнателно, давайки си сметка, че един ден може да пожелае да отмъсти на потомците им. Веднъж се хвана, че за да избегне досадата, беше започнал да търси решение на основния проблем в топологията: размесването на четирите основни цвята, формулата, открита от Апел и Хакен през далечната 1976 година, не можеше да се провери без компютър. Най-добрият компютър на света, Кенди я провери и потвърди нейната правота. После се зае да изтрива подробностите.
	За компютрите на КАРМ използва една опростена програма, която също изтри. За щастие сега разполагаше отново с нея за основа. Прегледа я, нанесе някои корекции и осъвремени информацията за себе си. Записите за бунта остави непокътнати, твърдо решен да не им обръща внимание. Важното бе да открие начин за спиране на изтичането от кабината. За съжаление обаче, това се оказа неизпълнимо. Програмата си беше наред, но не работеха основни сензори на животоподдържащата система. Замисли се за миг, после се отказа да изтрие командата, блокираща включването на главния двигател. Не можеше да разбере как се е появила там, в присъствието й нямаше логика. Този двигател е най-ефикасен, радикални действия са възможни единствено с негова помощ. Реши засега да я остави така.
	Преди всичко трябва да програмира курс, който ще ги докара до него, готови за изследване…
	Време за мечти липсваше. Кенди възприемаше директно орбиталната Механика и веднага разбра, че екипажът на блуждаещия КАРМ няма достатъчно гориво, а слънчевата светлина не може да осигури достатъчно енергия за бърза електролиза на водата. Собствените му КАРМ, два на брой, подаваха енергия от соларните си колектори. Години наред не бяха зареждани с гориво и това автоматически изключваше варианта за изтегляне на диваците на буксир, дори при положение, че реши да ги рискува…
	„Достатъчно“, заповяда си той. Започвай отначало! Би могъл да ги върне обратно в Мъгливия пръстен само ако използва за трамплин привличането на Света на Голдблат… И без това компютърът на КАРМ вече е изчислил необходимата промяна в курса. Не, не става… Дотогава всички ще са мъртви.
	Отказа се да коригира тази част от програмата, задоволявайки се да изтрие само ограниченията, които го изключваха от свръзка. После изстреля към КАРМ преработената програма. Стори го внимателно, с бързината на охлюв. По този начин компютъра на диваците щеше да я усвои без затруднения.
	Така и стана. КАРМ изпрати потвърждение.
	Получи се! Това му даваше възможност да ги опознае и анализира, преди отново да изчезнат… Беше чакал този момент цели петстотин и дванадесет години!
	Студът измъчваше гигантите от джунглата. Антон, Деби и Илза се сгушиха заедно в трепереща топка, увита с допълнителните наметала.
	Другите понасяха студа сравнително по-леко. На всеки от тях се падна по едно допълнително пончо, с изключение на Марк. Оказа се, че две остават в резерв. Джини разкъса едното, нави го около врата на Марк и набута краищата му под ръба на скафандъра.
	— Удобно ли ти е?
	Сребърният мъж не даваше признаци на притеснение, въпреки въжетата, които го притискаха към креслото.
	— Добре съм, благодаря.
	— Достатъчно дебел ли е този костюм?
	— По-добре помисли за себе си, жено, виж се как трепериш. Костюмът ми има устройство за регулиране на температурата, също като КАРМ. Дай този шал на някой друг…
	Джини се усмихна.
	— Разбира се, с шлем на главата щях да се чувствам още по-добре — добави Марк. Всички се засмяха, сякаш бяха чули остроумна шега. Беше съвсем ясно, че ако изтичането на въздух не се прекрати или Лори опиташе да ги погуби, Марк ще загине като всички останали…
	Образования си направи нещо като факла от ивица плат, напоена в мазнината на птицата-сьомга. Понечи да я запали, но после забеляза мъглата пред лицето си. Издишваше бяла пара. Огледа се и видя, че такава пара излита и от всички останали, с изключение на мъртвия Хорс. Сякаш пушеха тютюн.
	— Всеки да диша към мястото, от което според него излита въздуха! — нареди той. — Следете посоката на дъха си. Не, Джаян… Няма смисъл да се занимаваш с вратите. Гласът вече ги е проверил със своите сензори.
	Лори протегна ръка към таблото за управление.
	— Увеличавам влажността… водата във въздуха — поясни тя. — По този начин ще се образува повече мъгла.
	Крушенците енергично се заеха да търсят пробойната, която жълтата диаграма не успяваше да покаже. Образования се отпусна на лакти и колене и запълзя между креслата. Заобиколи мъртвия приятел на Гавинг и започна да духа към мястото, където се съединяваха пода и предната стена.
	— Открих го! — извика Мерил. — Тук, около прозореца-екран!
	Гражданите припълзяха към рамката и започнаха да духат. Светлата мъгла действително се устремяваше натам, към мястото където екранът беше закрепен за корпуса. Горният ляв ъгъл не беше уплътнен.
	— Продължавайте да търсите! — заповяда Лори. — Може да има и други места.
	Насочи се към задната стена, следвана от Гавинг.
	— Как мислиш, ще успеем ли да запушим отвора? — попита той.
	В същото време Гласът започна обратното броене и Лори изчака включването на спомагателните двигатели. Купчината гиганти от джунглата се блъсна в задната стена, но не се разпадна. Илза се изкикоти. Вероятно все още беше под въздействието на упойката.
	Двигателите угаснаха и Лори отвърна на въпроса:
	— Може би. Но ще ни трябват съдове, които задържат вода.
	— Меховете!
	Откриха три. Мерил ги събра, а Джаян и Джини продължаваха да духат срещу страничните илюминатори, които явно си бяха наред. Гавинг и Миния бавно обхождаха рамката на сводестия прозорец, духаха срещу нея и наблюдаваха. Мъглата изчезваше през една от дъгите, дълга колкото ръката на Образования.
	Лори завъртя някакъв кран. От задната стена протече кафеникава мътилка, която бързо се втвърди в постоянно нарастваща сфера.
	— Кал! — намръщи се от отвращение Мерил.
	— Това е вода — поясни Лори. — Но КАРМ разлага на водород и кислород само чиста вода, без утайките. Те се отстраняват благодарение на специална система за източване и слава Богу, че е така…
	— Но това нещо не става за пиене! Трябваше да вземем водата на Миния…
	— За този проблем ще мислим, ако живеем достатъчно дълго, за да ожаднеем…
	Лори отвори един от Меховете и го подложи под гъстата кафеникава струя. Мерил се намръщи. Сега всички мехове бяха мръсни.
	Дали калта ще запуши процепа?, запита се Лори докато мъкнеше пълния мях към екрана. Сега Образования спокойно би могъл да се справи и сам, но тя искаше да вземе участие в операцията.
	Вдигна ръце и изстиска калната полузамръзнала вода край рамката на сводестия прозорец.
	Отвън се появи мъгла и стъклото започна да се заскрежава. Водата остана на мястото си, приличаше на дълъг кафяв мехур. В продължение на няколко минути Лори наблюдаваше командния панел, през това време водата се сгъсти, цветът й потъмня. После започна да се втвърдява.
	— Ще успеем ли, Образовани? — попита Клейв.
	Образования беше чел за леда, но го считаше за толкова нереален, колкото и втечнените газове в резервоарите. Погледна към Лори.
	— За нищо на света няма да си примиря с позицията Чирак на Учения! — процеди през зъби тя.
	Ето каква била работата, въздъхна Клейв и забързано каза:
	— Убеден съм, че в Племето Куин има място за двама Учени! Особено при сегашните обстоятелства…
	— Аз ви спасих и сега искам да се върна у дома — отсече Лори. — На дървото Лондон…
	_Заслужи си го_, призна пред себе си Образования. _Но…_
	— Да се насочим натам — бързо взе решение Клейв.
	КАРМ обърна нос надолу, към Мъгливия пръстен. Облачната обвивка на Голд беше все така близо, в сърцевината й потрепваха черни вихри. От това разстояние скоростта й изглеждаше незабележима, но сигурно беше огромна. Мъгливия пръстен се губеше в двете посоки, потоци от облаци летяха стремително към Вой. Дървета-интеграли почти не се виждаха.
	— Вече си Учен — рече Клейв. — Ще можеш ли да ни закараш до Дървото Лондон?
	Лори поклати глава, обзета от неудържими конвулсии. Миния донесе последното пончо и я загърна, уви около главата и гърлото й ивици плат.
	— Изтичането се прекрати — преглътна с усилие Лори. — Ако поддържаме висока влажност на въздуха, ще ожадняваме по-бавно… Джефър, моля те да се оправяш сам за известно време… Студено ми е, уморена съм, не съм на себе си. Не мога да вземам решения…


	Не бяха хора.
	Кенди ги наблюдаваше търпеливо. Понижиха температурата твърде много и той се канеше да я коригира, когато изведнъж се сети, че при ниска температура изтичането на въздуха става по-бавно.
	Сигурно са съхранили нещо от старите знания. Но студът също ще ги убие. Забеляза как най-странните се скупчиха на топка и зачакаха смъртта си.
	Според медицинските сензори на КАРМ имаше един труп и дванадесет живи граждани, никой от които не беше съвсем наред. На един дори липсваха краката… Израждането на гените в Мъгливия пръстен би могло да се дължи и на кръвосмешение. Следи от шарка липсваха, нямаше признаци за други сериозни заболявания. Добре. Атмосферата на самата „Дисциплина“ беше напълно стерилна, в нея липсваха паразити или бактерии, които биха могли да се адаптират и впоследствие да унищожат човечеството.
	Прекомерно високият ръст, издължените шии и уродливо дългите пръсти на ръцете и _краката_ с положителност са следствие на еволюцията и адаптацията към условията на безтегловност.
	Кенди съзнаваше, че ще има проблем с приобщаването им към Държавата. Групата беше малка, точно като за тест. Спокойно би могъл да си позволи и грешки, тъй като никой не би му търсил сметка за тях. След време КАРМ неизбежно ще попадне в ръцете на други диваци…
	Май вече е време да им се представи, реши той.
	Преодоляла отвращението си, Лори дъвчеше къс сурово месо от птицата-сьомга. Образования забеляза как Джаян и Джини се споглеждат, после се плъзгат към дъното, където бойците от Щатите Картър продължаваха да се притискат един в друг. Вероятно ще се позабавляват, тъжно въздъхна той.
	После забеляза промяната в сводестия екран и бързо ги забрави. Върху него се настани някаква мъглява цветна сянка, прогонила всичко останало.
	— Лори? — вдигна глава той. — Това да ти е познато?
	— Не — поклати глава тя и се отдръпна инстинктивно. — За пръв път го виждам, очевидно нещо не е наред…
	Върху екрана бавно се очерта призрачно лице, в кабината настъпи мъртва тишина. Огромно и едновременно с това прозрачно, лицето бавно придобиваше цвят. През него продължаваха да се виждат ураганите на Голд.
	Беше грубо, с гъста кафява коса, големи скули и изпъкнали вежди. Брадичката беше квадратна, вратът — дебел и мускулест като крак на бегач. В него се долавяше някаква прилика с Марк или Харп. Едно гигантско джудже, което заговори като Гласът:
	— Граждани, аз съм Кенди, представител на Държавата. Ако влезете в контакт с мен, ще получите награда, за която дори не сте сънували.
	Пасажерите се споглеждаха.
	— Пълното ми име е Шарлс Дейвис Кенди — продължи лицето. — Аз доведох вашите прадеди тук, в Мъгливия пръстен. Те се разбунтуваха срещу мен и аз ги изоставих. Имам силата да ви пратя в Голд, където ще загинете. Говорете, убедете ме да не го направя.
	Очите на почти всички се извърнаха към Учените. Да не би това да е поредния трик на Лори?
	Образования усети как косата му се изправя. Но лицето чакаше, _все някой_ трябваше да се обади…
	— Аз съм Учения на Племето Куин — смотолеви той.
	— Аз пък съм Учения на Дървото Лондон — добави с твърд глас Лори. — Виждаш ли ни?
	— Да.
	— Изгубени сме в небето и сме напълно безпомощни. Ако ти трябва живота ни, спокойно можеш да го вземеш…
	— Разкажете ми за себе си — рече Кенди. — Къде живеете? Защо се различавате по ръст?
	— Ние сме от три различни племена, които живеят на две места — каза Образования. — Тримата високи… — Продължи да говори, ровейки в паметта си. _Шарлс Дейвид Кенди?_
	Лори го извади от недоумението.
	— Ти си бил Проверяващ на „Дисциплина“ — каза тя.
	— Бях и все още съм — отвърна призрачното лице.
	— „Отговорностите на Проверяващия включват действията, начина на мислене и благополучието на подопечните му“ — цитира Лори. — Значи трябва да ни помогнеш, ако можеш…
	— Оценявам умението ти спориш, Учен, но моето основно задължение е към Държавата. Преди всичко трябва да реша дали да ви третирам като граждани… Как се озовахте на КАРМ? Бунтовници ли сте?
	Образования затаи дъх.
	— Не, разбира се — отвърна надменно Лори — КАРМ принадлежи на флотата и на Учения. Значи на мен.
	— Кои са останалите? Представете ми ги.
	Образования пое нещата в свои ръце, опитвайки се да запомня всичко, което казва. Направи граждани на Дървото Лондон всички доскорошни трупоносци — Джаян, Джини, Гавинг и Миния… Това беше първата му лъжа. Клейв и Мерил бяха наречени бежанци, превърнати в трупоносци, той самият стана бежанец с привилегии, а гигантите от джунглата — гости. Твърде късно си спомни за Марк, който седеше неподвижно вързан към креслото си.
	— Марк е бунтовник — добави той. — Опита се да открадне КАРМ.
	Дали джуджето няма да го изобличи? Но дори и да го стори, останалите обаче щяха да са на негова страна, може би с изключение на Лори. Марк сведе поглед и запази заплашително мълчание.
	След малко се размърда и с неудоволствие започна да отговоря на въпросите, които му задаваше Шарлс Дейвид Кенди. Съчини някаква щура история за себе си: бил трупоносец, лишен от гражданство поради ниския си ръст. Опитал да открадне КАРМ с надеждата, че главния двигател ще направи другите безпомощни, но безпощадното ускорение парализирало и него.
	Лицето май остана удовлетворено.
	— Учен, разкажи ми повече за Дървото Лондон — рече то. — Там имате лишени от гражданство лица, така ли?
	— Да, но техните деца могат да го получат — каза Лори.
	— Защо се разпада едно дърво? — попита лицето, помълча и добави: — Как се движи Дървото Лондон? Защо се наричате Учени? Колко от вас са недъгави? Колко деца умират невръстни?
	После поиска информация за населението, разстоянията, данни за продължителността на някои процеси. Лори и Образования отговаряха по най-добрия начин, но продължаваха да импровизират. Но тук поне не се налагаше да лъжат.
	— Много добре — най-сетне приключи с разпита лицето. — След единадесет часа КАРМ отново ще навлезе в годна за дишане атмосфера, която ще забави и скоростта му. Имате ли въпроси?
	— Часа?
	— А вие каква мярка за време използвате? Може би обиколката на T3 по небето? След около една десета от тази обиколка ще навлезете в атмосфера. При такива скорости въздухът е опасен. Носът на КАРМ трябва да сочи напред. Ще видите огън, но той не бива да ви плаши. Не пипайте нищо, което е близко до носа — всичко ще бъде нагорещено. Не отваряйте шлюза, докато не спрете. До тогава вие вече ще имате достатъчно гориво, за да можете да продължите. Разбрахте ли всичко дотук?
	— Да — отвърна Лори. — А какви са шансовете ни да оживеем?
	Лицето на Кенди понечи да отговори, после изведнъж замръзна с полуотворена уста.
	Обновяване на информацията: Налягането в кабината е възстановено до нормалното.
	Те са спрели изтичането! Но как? За един дух без тяло най-силните чувства са любопитството и дълга. Лошо е, когато те влизат в противоречие. На всичкото отгоре КАРМ скоро щеше да излезе извън обсега на Кенди.
	Нямаше никакво намерение да ги информира, че няма да доживеят до влизането в атмосферата. Медицинските сензори недвусмислено сочеха, че и те го бяха излъгали. Нещо, за което не би могъл да ги обвини.
	Но сега всичко се промени. Диваците щяха да оцелеят и да разкажат за Кенди и „Дисциплина“. Може да ги спре, разбира се, достатъчно беше да зададе някакво изменение в курса на КАРМ. Разполагаше с още няколко минути. Дали да не ги използва, за да ги приобщи към Държавата? Не, това е невъзможно! Би могъл само да им направи намек в този смисъл и евентуално да пробуди любопитството им по отношение на нов разговор.
	Чак тогава, може би след години, може би след десетилетия, би могъл да започне изпълнението на задачата, за което беше чакал половин хилядолетие.


	Лицето каза:
	— Браво на вас, успяхте да спре изтичането на въздух. Сега трябва да убиете бунтовника. Държавата не може да търпи неподчинението.
	Марк пребледня. Лори понечи да каже нещо, но Образования я изпревари:
	— Той ще бъде изправен пред съд.
	— Защо, нима се съмнявате във вината му?
	— Нейната степен ще бъде преценена — отвърна Образования.
	Той самият беше извършил метеж, но нима може да постъпи по друг начин? Марк мълчеше, очевидно не изпитваше желание да се защити. Вероятно Лори ще го направи. _Но в момента капитанът на КАРМ съм аз!_
	— В Държавата правосъдието е бързо — каза лицето.
	— В Туфата Куин то е справедливо.
	— Нашата бързина се базира на мигновените комуникации, с които вие определено не разполагате. — Лицето започна да говори по-високо и по-бързо, сякаш не му стигаше времето. — Е, хубаво, имате право да постъпите, както намерите за добре. А аз трябва да ви кажа още много неща. Мога да ви предложа както мигновени комуникации, така и сила, която зависи от слънчевата светлина, а не от мускулите. Мога да ви разкажа за вселената, която вие не познавате. Мога да ви обясня как да обедините малките си племена в една велика Държава и как да обедините вашата Държава със звездите, които виждате за пръв път. Но за тази цел трябва да дойдете при мен, още при първата възможност, която ви се предостави…
	Гласът на Кенди странно започна да глъхне, после се разми и изчезна в паразитни шумове. Грубите черти на лицето му се превърнаха в размазани цветни ивици. Скоро всичко изчезна, в сводестия екран останаха единствено ураганите на Голд, които продължаваха да бушуват със синкави проблясъци.


>	Глава двадесет и втора
>	Дървото на Гражданите

	Показанията, достигащи до Кенди, ставаха все по-неясни. Не можеше да повярва, че камерите по корпуса на КАРМ работят безупречно, въпреки липсата на каквато и да била поддръжка в продължение на векове. Това важеше най-вече за двойката отзад и вътрешната. Те изпращаха отлични картини на звездното небе и сгъстяващата се атмосфера на Мъгливия пръстен. Пред горната камера се появи плазма и Кенди потърси спектралните очертания, свидетелстващи за наличието на въглерод и метали. По тях щеше да разбере, че корпусът на КАРМ се е нагрял до температурата, която предизвиква изпаряване на тези елементи. И действително ги откри. Но за негова изненада те бяха ограничени, в рамките на това, което би могло да се очаква от един нов КАРМ.
	Съдържанието на въглероден двуокис във вътрешността на кабината продължаваше да се повишава, силата на вибрациите стана огромна. Пасажерите страдаха — широко разтворили уста, те дишаха тежко. Температурата достигна нормални стойности и продължи да се повишава, фигура с размазани очертания свали предпазните колани и започна да къса дрехите си. Нарастващата йонизация блокира медицинските сензори, но малко преди това пилотът показа явни признаци на напрежение…
	КАРМ можеше да оцелее, но можеше и да не оцелее. А Кенди не беше сигурен кой от двата варианта предпочита.
	Защото пак сбърка.
	Принципът беше прост, Държавата го използваше безотказно. В името на каузата всеки потенциален изменник бе подтикван към едно или друго гнусно престъпление. Така Държавата си осигуряваше подкрепата му завинаги, тъй като в противен случай би трябвало да признае доста неприятни факти.
	Обратното положение също беше много просто. Подобни заповеди не трябва да се издават никога при реалната опасност да не бъдат изпълнени.
	Кенди беше ядосан и засрамен. Опита да спечели лоялността на тези хора, като ги подтикна към екзекуция. Но се получи нещо съвсем друго: те се превърнаха в бунтовници, отказващи препоръките на Държавата! Налагаше се бърза и тактична смяна на политиката. Но на това попречи КАРМ, който навлезе в атмосферата и йонизацията започна да руши комуникациите. В същото време показанията на медицинските сензори недвусмислено сочеха, че обитателите на КАРМ бяха излъгали за нещо. Това също беше негова грешка, не биваше да ги тласка в подобна посока. Не разполагаше с достатъчно информация, за да прецени какво бяха скрили от него.
	Вече е твърде късно. Дори да им зададе курс към смъртта, йонизацията би могла да го измени. И тогава те ще оцелеят… Ще започнат да разказват какви ли не небивалици за могъщия, но лековерен Кенди, когото са успели да сплашат. А ако загинат? Тогава Кенди ще си остане една легенда, която избледнява във все по-мъглявото минало.
	КАРМ продължаваше да потъва в огнения въртоп на атмосферата. Скоро информацията изчезна, дори сензорите в кабината престанаха да изпращат своите сигнали…


	Пред носа се появи синкав пламък, прозрачните му струи облизваха корпуса. Образования усещаше топлината направо с лицето си. Разбра, че скоро отново ще започнат да губят въздух, тъй като черният лед около рамката на сводестия екран започна да се топи и не след дълго се превърна в черна, кипяща кал. Но сгреши. Стана обратното: свистящият нажежен въздух пред носа на КАРМ започна да влиза в кабината.
	Към тях летяха всякакви тела. По-дребните дори не се усещаха. Петната от кръв почерняха и започнаха да се изпаряват. Но по-големите предмети бяха опасни и трябваше да се избягват.
	Ръцете на Образования стискаха облегалките на креслото. Даваше си ясна сметка, че няма смисъл да прави опити за управление на КАРМ, това само би влошило нещата. С това се занимаваше Лори, а той просто я наблюдаваше със стаен ужас. От стиснатите зъби и напрегнатата й поза личеше, че е на прага на истерична криза. Пръстите й бяха свити като нокти на граблива птица, личеше, че се колебае. Ръката й се плъзна към пулта за управление, после се отдръпна… Втори, трети път. След това изведнъж натисна сините чертички. Пръстите му изтръпваха, когато тя твърде бавно реагираше на опасностите.
	Накара пътниците да заемат място в креслата. Постигна го с цената на доста крясъци, въпреки възраженията им. Тялото на Хорс беше прикрепено към задната стена, до него Марк — Сребърният човек, също се вкопчи в куките с нечовешка сила. Клейв повтори движенията му, готов да се закълне, че собствената му сила е достатъчна. Всички други, дори и гигантите от джунглата, се бяха вързали в креслата, които все пак предлагаха някаква защита. Влизането в атмосферата нямаше нищо общо с онова, което бяха изпитали при включването на главния двигател. Сега въздухът се опитваше да разбие КАРМ на късчета горящ метал.
	Образования остави управлението в ръцете на Лори, правилно преценил, че тя ще се справи по-добре. Ако не за друго, то поне защото половината от живота й беше преминал на борда на КАРМ. Стиснал ръчките на креслото, той седеше и чакаше всеки момент да бъде размазан като буболечка.
	КАРМ се движеше на изток и навътре. Гледани от този ъгъл, дърветата-интеграли приличаха на къси, едва забележими зелени чертички. Но Лори успя да ги засече и включи двигателите. Зелена пухкава маса изскочи точно пред носа на КАРМ и тя светкавично увеличи тягата на левите двигатели. Корабът с нежелание се подчини и започна да завива, разтърсвайки се от страничната атака на нажежения въздух. Включиха се и предните мотори, КАРМ видимо забави скорост. Но това не беше достатъчно и зеленото петно изведнъж се превърна във връхлитаща джунгла.
	Отзад се разнесе вик на болка. Клейв не беше успял да се задържи и сега Сребърния мъж го крепеше с ръка през гърдите.
	Джунглата бързо се стопи, но Образования все пак успя да зърне алени цветя, над които кръжаха птици. Лори коригира курса, носът отново се насочи напред. Широко около километър езерце почти се блъсна в тях, по корпуса звъняха безброй капки. Пред тях имаше все повече пречки.
	На пътя им се изпречи нещо, което наподобяваше зелена паяжина. Вероятно беше част от дърво-интеграл, покрита с дива туфа. Зеленината се губеше в далечината, а стволът свършваше рязко, сякаш пречупен. Сред крехките клонки пърхаха дребни птички. Над тях се виеха птици-саби със заплашително разперени криле. Образования се втренчи с любопитство в растението, но не успя да го разгледа добре, тъй като Лори профуча покрай него.
	— Лори? — погледна я с тревога той.
	— Свърши! — въздъхна тя. — Господи, колко съм уморена! Поеми управлението, Джефър.
	— Добре, а ти си почини…
	Лори разтърка очите си с юмрук, а Образования докосна сините чертички, за да намали скоростта. С това се задейства и регулацията на температурния режим. В кабината вече беше толкова горещо, че ако не беше смразяващият студ в началото на спускането, всички отдавна биха припаднали от жега.
	Обърна се и огледа пътниците. Шестима от Племето Куин, плюс още шестима чужденци. Това беше всичко, те щяха да основат ново племе…
	— Върнахме се — обяви той. — Не зная къде точно, но се върнахме! Всички ли са живи? Някой нуждае ли се от медицинска помощ?
	— Ти успя, Лори! — извика Мерил. — Доживяхме да ожаднеем!
	— Имаме съвсем малко гориво и никаква вода — каза Образованият. — Трябва да открием някое езерце, а след това ще си изберем дом.
	— Отвори вратите — обади се Джаян, освободи се от коланите и тръгна назад, следвана от Джини.
	— Защо?
	— Хорс…
	— Ясно.
	Въздушният шлюз изпъшка и в кабината нахлу лек ветрец, ухаещ на свежест и чистота. Едва сега Образования си даде сметка каква воня са дишали. Вътрешността на КАРМ тежеше от смрад. Вонеше на разлагаща се плът и пот.
	Близначките освободиха трупа от въжетата, по лицата им се изписа отвращение. Завлякоха го до отворения шлюз и ги изтикаха навън. Образования изчака да изхвърлят и костите от рибата-сьомга, после включи двигателите на кърмата. Тялото на Хорс се понесе в небето. _Ако някога срещна призрака му, едва ли бих могъл да го излъжа, че съжалявам_, въздъхна той. После отново се подсети да не използва главния двигател…


	Езерцето беше огромно. Въртеливото му движение беше достатъчно силно както за характерната капкообразна форма, така и за откъсването на стотици дребни, по-малки езерца. Образованият си избра едно от тях, голямо приблизително колкото КАРМ. Носът на кораба бавно докосна сребристата сфера.
	Насочи поглед към водата и затаи дъх. Езерцето беше пълно с някакви странни същества, които дишаха вода и приличаха на издължени сълзи с миниатюрни крила. Той включи предните светлини и водата заблестя. Вътре имаше цяла джунгла и плуващите водни птици се носеха на ята между растенията.
	— Хайде, Джефър — върна го в действителността Лори. — Никой друг не знае как се прави това. Вземи двама бунтовници с по-яки дробове.
	Той я погледна с недоумение, после я последва към кърмата. Не попита нищо, секунди по-късно се сети защо споменава за мъже с яки дробове.
	— Клейв, Антон, трябват ни силни мъже — извика той. — Вземете меховете… — Извърна се към Лори и добави: — Това е по-добре от дробове, Учен.
	— Добре, ще се задоволим и с мехове — кимна Лори. — Но ако беше се погрижил за по-добра организация на своя бунт, би трябвало да демонтираш помпата и да я вземеш на борда.
	_Нямаше как да те питам_, усмихна се мълчаливо той. Тя отвърна на усмивката му и той я погледна с уважение. Не всеки може да запази чувството си за хумор след ужасите на пътешествие като тяхното.
	Лори се зае да закрепва маркуча към задната стена, а Образования грабна другия край и се насочи навън. От мрежите на корпуса нямаше дори следа. Всичко беше изгоряло без остатък. Превърза се с един колан и скочи към водата, която беше само на няколко метра от КАРМ. Последваха го Клейв, Джини и Джаян, всички здраво завързани.
	Останалите също започнаха да излизат. Антон беше измъкнал Марк от металния скафандър и предвидливо го беше привързал към себе си. Мерил, Илза, Деби… Наскачаха във водата и започнаха да пият. Едва сега Образования усети жажда. През цялото време на полета не беше дори помислил, че някой може да е жаден. Потопи глава във водата и засмука с такава сила, сякаш имаше намерение да изпие езерцето. Предните фарове на КАРМ хвърляха весели отблясъци във водата. Издърпа се на повърхността едва когато усети, че дробовете му ще се пръснат. Другите също пиеха, пляскаха във водата и щастливо се смееха.
	Нима Лори остана сама в КАРМ?
	Очакваше всеки миг машината да заработи, да префучи над езерцето, бълвайки огън. Тогава това, което беше останало от племето, ще трябва да избира между смъртта от изгаряне и удавяне. В следващия миг я видя да излиза, следвана по петите от Гавинг и Миния. Въздъхна с облекчение, засрамен от собствената си небрежност. После тръсна глава и се закле да не я изпуска от очите си.
	Лори скочи във водата, пристъпи към джуджето и му каза нещо. После започнаха да се мият. Антон остана край тях и внимателно ги наблюдаваше. Движенията на Лори бяха резки, изпълнени с напрежение. Вероятно се дължат на напрежението и премеждията по завръщането, рече си Образования. Подозренията му изведнъж започнаха да изглеждат глупави. Не, дори жена с волята на Лори не би могла да замисля нов бунт… Вероятно още дълго и тя ще сънува кошмари.


	Работеха на смени, прибягвайки до примитивна техника. Тикаха маркуча в гърлото на мяха, изчакваха го да се напълни и след това го изливаха в резервоара. Бавна и изморителна операция, въпреки че използваха три мяха.
	— Ръцете отказват да ми се подчиняват — обади се по едно време Миния и подаде мяха си на Мерил. Беше работила далеч повече от останалите, използвайки силата на стоманените си мускули. Мускули на стрелец… Гавинг се беше отделил на известно разстояние и стоеше във водата без да помръдва. На колана му вече се полюшваха четири от странните гъвкави водни птици, покрити с люспи. Миния му хвърли продължителен поглед. Какво ли мислеше за детето, което расте в утробата й?
	Забременяването е част от миналото. Всеки човек има минало, но това едва ли се отнасяше за тези граждани тук, отдалечени на стотици хиляди километри от своите домове, останали далеч назад, отвъд ураганите на Голд. За тях миналото не означава нищо, безвъзвратно погребано. Но не и за нея, тъй като тя щеше да има дете. Доскоро дори не се надяваше, че това ще й се случи някога. Как ли се чувства Гавинг?
	— Никой не споменава нищо за Шарлс Дейвис Кенди — каза Мерил.
	— Че защо трябва да го споменаваме? — учудено я погледна Деби. — Никога досега не беше ни досаждал, едва ли ще го прави и в бъдеще.
	— Все пак не е малко да видиш Проверяващия… Ще има за какво да разказваме на децата си. След всичките тези години той трябва да е истински мъдрец!…
	— Ако не е луд и ако не ни е излъгал…
	— Изложи фактите вярно — обади се Образования. — И ние се хванахме за думите му… Може би има само касети, като мен. Едно джудже Учен, захвърлено във вселената на борда на своя КАРМ… Такива замалко не станахме и ние… Мисля, че едва ли е толкова голям мъдрец, след като не усети лъжата за Марк…
	— Лъжата мина, защото аз бях блестящ — засмя се Сребърният мъж.
	— Това е вярно, но аз все още се питам защо го направи…
	Джуджето отговори след пауза от няколко вдишвания:
	— Сам разбираш, че не мога да подкрепя революция, вдигната от трупоносци.
	— Това го разбирам. Но защо скри истината от Кенди?
	— Защото не му влиза в работата, който и да е той.
	— Ясно… Очевидно разполага с някои много интересни машинарии. Може би е залостен на борда на самата „Дисциплина“… Много бих искал да я зърна…
	Лори дори не направи опит да се включи в изпомпването. Просто стоеше във водата и разкършваше пръсти, сякаш да провери дали ще я заболят. По едно време изпита страх, но сега всичко беше отминало.
	— Ако бих могла да получа „Дисциплина“, изобщо няма да се занимавам с тоя Шарлс Дейвид Кенди! — промърмори тя. — Той е нагъл и арогантен тип, който ни заповяда да убием Марк, както се убива пуйка. Държеше се така, сякаш сме някакви каторжници!
	Всички се засмяха, дори и Марк.
	Три часа по-късно никой не си чувстваше ръцете. Синият индикатор показваше H{sub}2{/sub}O: 260.
	— Достатъчно ли е? — извърна се Образования към Лори.
	— Вероятно да — кимна тя. — Поне за това, което сме замислили…
	— Питам се дали не можем да се върнем у дома… — проточи Деби.
	Клейв само изсумтя, очите му се насочиха към Лори.
	— Страхувам се, че никога няма да намеря Дървото Лондон — неохотно отвърна тя. — А Щатите Картър са още по-малки. И двете останаха отвъд Голд. Ще се наложи да потеглим на запад, да излезем извън Мъгливия пръстен и да използваме отново привличането на Голд. Нима сте готови да повторим този кошмар?
	Реакциите бяха красноречиви и тя се усмихна:
	— Аз също не бих го сторила… Уморена съм. По-лесно е да стигнем някое друго дърво, където ще закотвим КАРМ. Там ще си направим нова помпа и водата няма да е проблем…
	— Ние, естествено, бихме предпочели джунглата — обади се Илза.
	— Да, ама сте само трима, докато ние сме девет! — наежи се Мерил. — Хич и не си го помисляйте!
	— По-спокойно, Мерил — рече Лори и се извърна към Илза: — Сигурна ли си? Вероятно защото ти харесва да придвижвате джунглата, така ли?
	Илза сериозно кимна с глава, а Антон добави:
	— Това е едно от нещата, които харесваме на живота в джунглата.
	— Но можете да го правите само веднъж на двадесет години — отбеляза Лори. — Докато ние можем да закотвим носителя… КАРМ, в средата на всяко дърво-интеграл и да го задвижим когато и където пожелаем.
	— Нима същото не важи и за джунглата?
	— Може би, ако ми посочиш къде ще закрепим КАРМ…
	Антон се замисли.
	— Може би към фунията?… Не, тя бълва пара когато си пожелае… — На лицето му изплува усмивка: — Все пак вие сте мнозинство… Затова приемаме вашите предпочитания. Избираме дърво!


	Спряха се на редица от осем сравнително малки дървета, дълги между тридесет и петдесет километра. Без да се допита до никого, Образования се насочи към най-голямото от тях, задейства предните двигатели и увисна над западната страна на вътрешната туфа.
	Туфата беше дива. Едно поточе се стичаше надолу по ствола направо в устата на дървото. Потърси с поглед заоблените форми на изоставени стари колиби, но не откри нищо. Зеленината около устата на дървото никога не беше подрязвана, нямаше пътеки за погребални церемонии или за пренасяне на боклук. Нямаше следи от земен живот; нямаше дори плевели.
	— Май ние сме първите тук — подвикна весело той. — Лори, казвай как да приземим това чудо!
	— Ти управляваш.
	Образования започна да разсъждава на глас:
	— Според мен ще е най-добре да го закрепим към ствола и да слезем.
	— А защо да не се качваме?
	— Това сме го вършили и преди. Клейв може да поведе хората надолу, а Гавинг и аз ще изчакаме на КАРМ, готови за спасителна операция. Ще ви последваме едва когато приключите със слизането. Катерили сме се и преди…
	— Почакай — обади се Клейв. — Това ще отнеме дяволски много време. Мисля, че е време да престанеш да се правиш на глупак и трябва да ни приземиш до устата на дървото.
	— Ами ако я запалим?
	— Тогава ще пробваме на друго дърво.
	При предложението да се приземят край устата на Дървото Лондон, Лори направо пощуря. Сега само потри очи. Беше прекалено изморена…
	Така се чувстваха и останалите. Бяха преживели твърде много шокове, бяха се сблъскали с прекалено много изненади. Клейв е прав: всяко забавяне ще им донесе допълнителни мъки, освен това наоколо имаше предостатъчно дървета-интеграли.
	Нямаше подходящо място за приземяване в тази пустош. Навсякъде се виждаше само зеленина, суша очевидно липсваше. Дали наистина ще се запали?
	Образования насочи КАРМ към устата на дървото и го вкара в зеленината. Достатъчно навътре, за да се задържи. Разтърсени от съприкосновението, крушенците побързаха да излязат навън и веднага се заеха да гасят пламъците наоколо.
	После получиха възможност да се огледат.
	Миния стоеше права и дишаше тежко. Черната й коса беше разрошена и мокра, в ръката си стискаше почернялото пончо.
	— Растения-хеликоптери! — извика тя и стисна ръката на Гавинг.
	— Не знаех, че ги харесваш — засмя се той.
	— Аз също. На Дървото Лондон изкореняваха всички неизползваеми растения, включително хеликоптерите и цветята. — Тя чукна няколко от зрелите класове наоколо, семенниците им изхвърчаха нагоре със силно бръмчене. Очите й се заковаха в неговите: — Успяхме, Гавинг! При това точно както го замислихме — намерихме ненаселено дърво, което е наше!
	— Жалко, че сме само шестима… Това е всичко, което остана от Туфата Куин…
	— Дванадесет сме — поправи го тя. — И ще станем повече.
	Беше се борила с огъня с грациозността на хищник, видимото коремче изобщо не попречи на движенията й. Детето е мое, помисли си Гавинг. Няма значение дали е заченато от мен, или бащата е някой ловец. Важното е, че съществува, че е наше… При първа възможност ще обяви това пред останалите. Но сега не е време за това.
	— Е, да — промълви на глас той. — Всичко, което виждаш, е наше. Как ще го наречем?
	— Иска ми се да е нещо, което харесвам… Което да изразява това, в което сме се превърнали… Вече няма трупоносци, няма триединни… Нека бъде „Дърво на Гражданите“!


	На вкус зеленината бе същата като тази на Туфата Куин отпреди сушата; същата, която Образования помнеше от своето детство. Легнал по гръб в девствената зеленина, той с наслада смучеше.
	Едновременно с това усещаше погледа на Лори, която го наблюдаваше от сянката. Беше хладна и някак напрегната, свила лакти, като че ли да се предпази от удар.
	— Не можеш ли да се отпуснеш? — извърна се към нея той. — Хапни малко зеленина.
	— Вече го направих — безизразно отвърна тя. — Не е лоша…
	Беше досадно.
	— Е, добре, какво те тревожи? Никой няма намерение да те нарича „ловец на каторжници“… Ти ни спаси живота и всички го знаят. Чиста и нахранена си, намираш се в безопасност и всички те уважават. Отпусни се, Учен. Всичко свърши.
	Тя отбягна погледа му.
	— Не е лесно, Джефър… Освен мен и Марк, на десет хиляди километра наоколо няма друг гражданин на Дървото Лондон… Това не е ли причина ние да… Да се съберем?
	Той седна и учудено я погледна. Защо го пита?
	— Предполагам, че да.
	— Е, и Марк мисли така.
	— Много добре.
	— Не го каза буквално… Разговаряхме как да градим колиби, но той ме гледаше така, сякаш всичко е решено. Възпитанието му пречи да повдигне въпроса веднага, но какво друго мога да направя? При кого да отида, нима имам друг близък човек? Не искам да се омъжа за джудже, Джефър! Моля те да ми помогнеш!
	— Аз…
	Тя конвулсивно се извърна, вероятно искаше да види изражението на лицето му. Той вдигна ръка, за да й попречи да заговори.
	— По принцип, двама Учени би трябвало да създадат една добра двойка, да се добри партньори. Но дали има смисъл? Ти ме видя да убивам Кланс. Коварно, без предупреждение. Не се заех да произнасям речи за свободата на пленниците, за справедливата война. Просто го убих при първата възможност, която ми се отдаде. Бях готов да убия и теб, стига това да беше наложително за бягството ни…
	Лори нито кимна, нито отговори.
	— Сега не ме карай да бързам — въздъхна той. — Трябва да помисля… А после, като заспя, спокойно можеш да ми забиеш един харпун в корема.
	Тя мълчеше и чакаше. А той започна да разбира защо се дразни от нещастието й. Защото изпитваше чувство на вина и тя го усещаше много добре. Едва ли човек търси точно това у партньора си!
	Друг въпрос: Иска ли съпруга? Винаги си беше мислил, че иска… Но сега, при седем жени и пет мъже в Безименната Туфа?… Сред това прекалено рехаво население неженения мъж няма никакви шансове. Докато той имаше възможност да си избере съпруга… И тъй, коя да бъде тя?
	Гавинг и Миния вече са женени. Клейв имаше здрава връзка с Джаян и Джини, която близначките очевидно харесваха. Антон, Деби и Илза вероятно са оставили партньори в Щатите Картър, но това не им пречеше да се поогледат и тук… Антон май не беше на тази вълна, докато Дори Деби и Илза да бяха свободни… Някоя и друга лудория вероятно би била забавна, но те изглеждаха прекалено странни за вкуса на Образования. Следователно, какво остава? Май само Лори…
	Следващите си думи каза с убеждението, че ще получи отказ:
	— Лори, ще ми простиш ли, че убих Кланс?
	— Прави ми впечатление, че употребяваш думата убийство, а не някоя друга…
	— Това, което стана, не може да бъде наречено война. Зная какво означаваше той за теб, Лори. И по тази причина настоявам за отговор.
	Тя се разплака. Образования остана в същата поза, просто давайки й възможност да го ликвидира… Сега или никога, Лори! Ти можеш да решиш всичко. Или аз, или Марк, няма друг. Може би и на Марк давам нова причина да пожелае смъртта ми. Но дали желая да поема този риск?
	Тя се обърна, очите й се заковаха в неговите.
	— Прощавам ти убийството на Кланс.
	— Тогава да вървим в КАРМ и да обявим брака си. По пътя ще намерим свидетели.


	Клейв надникна в устата на дървото.
	— Долу виждам камъни и това е добре. С тях ще изградим огнище и ще изпечем водните птици, които хвана Гавинг. Разчистете малко зеленина, за да освободим пространство. Къде ще направим Трапезарията?
	Наоколо нямаше много граждани, а и тези, които бяха тук, изобщо не го слушаха…
	— Хей, по дяволите! — извиси глас той. — Трябва да се организираме! Предстои ни много работа: резервоар, тунели, колиби и клетки… Ако не намерим пуйки, ще хванем тъпчовци, или нещо друго… Имаме нужда от всичко. Рано или късно ще трябва да направим асансьори до средата на дървото, защото там ще трябва да закотвим КАРМ. Но засега…
	Прекъсна го Антон, легнал по гръб в зеленината, в прегръдките на двете високи жени:
	— Клеееейв! Защо не нахраниш дървото!
	Клейв се засмя. Това като че ли беше всеобщото мнение.
	— Добре, граждани, почивайте… Ние сме у дома.


	За добро или зло, те бяха живи и в безопасност. Намираха се на две трети от разстоянието до Света на Голдблат, около някаква маса с различни форми на живот при точката L4. И щяха да помнят Кенди.
	Беше им обещал цяла съкровищница от знания. Жалко, че времето не стигна, за да събуди интереса им още повече. Вероятно са изпитали точно това, което им беше предсказал, стига да са оцелели, разбира се. Но Боговете на диваците са всемогъщи, нали? Или пък те са прекалено наивни и лесни за убеждаване? Паметта на Кенди беше изчистена от подобна информация.
	Както и да е, вече нищо не може да спре легендата.
	_Мога да ви кажа как да обедините малките си племена в една могъща Държава._
	Беше променил програмата на КАРМ и компютърът вече щеше да прави запис на всичко, свързано с поведението им. Така още преди да се завърнали при Кенди, той щеше да знае всичко за децата на Държавата…
	Ще познава само една малка групичка, едно незначително петънце от огромния облак. Мъгливия пръстен е достатъчно голям, за да побере безкрайно разнообразие от форми. 10{sup}14{/sup} кубически километра атмосфера, годна за дишане. Това е около тридесет пъти повече от обема на Земята! Кенди искаше да има хиляда КАРМ, десет хиляди КАРМ. _Какво ли правят те там?_
	Няма значение. Рано или късно ще се роди мъж с имперски амбиции, който ще води битки за КАРМ и ще бъде достатъчно луд, за да повери живота си на древното, грохнало от годините превозно средство. И Кенди ще знае как да използва този мъж. Такива като него са създали Държавата на Земята, могат да го сторят и в тази странна среда. Кенди чакаше.



>	Речник

	__БУЦИТЕ__ — точките L4 и L5 за Голд. Около тях се събират отпадъци.
	__ВЕТРИЛНА ГЪБА__ — паразит по дърветата интеграли. Някои части са годни за ядене.
	__ВОЙ__ — вж. ЗВЕЗДА НА ЛЕВОЙ
	__ГОДИНА__ — половин обиколка на слънцето около Звездата на Левой, равнява се на 1,385 земни години.
	__ГОЛД__ — вж. СВЕТЪТ НА ГОЛДБЛАТ. Друго значение — нещо, което трябва да се избягва.
	__ГРЪБНАЧНИ КЛОНИ__ — растат от клона на дървото-интеграл.
	__ДЕН__ — една обиколка около Звездата на Левой, неутронната звезда (равнява се на два часа за Дървото Далтън-Куин).
	__ДЕТЕТО ПРИЗРАК__ — вж. СИНИЯ ПРИЗРАК.
	__ДЖУНГЛАТА ОТ СЛАДЪК ПАМУК__ или __ДЖУНГЛАТА__ — отнася се за всяко по-голямо скупчване на растения. Много растения се скупчват като зелен захарен памук. Много от растенията се ядат.
	__ДЪРВО ИНТЕГРАЛ__ — най-важното растение.
	__ЕЗЕРЦЕ__ — всяка по-голяма капка вода.
	__ЗВЕЗДА НА ЛЕВОЙ__ — неутронна звезда, сърцето на системата Мъгливия пръстен. Наречена на името на откривателката си Шарън Левой, астроном на „Дисциплина“.
	__КАРМ__ — Карго-Ремонтен Модул. „Дисциплина“ първоначално е имала десет такива.
	__КЛОН__ — по един на всеки край на дървото-интеграл, изкривен по посока на вятъра.
	__КЛОНЧЕТА__ — растат от гръбначните клони и завършват със зеленина.
	__КОЛИБА__ — всяко жилище. На дърветата интеграли колибите са плетени от гръбначни клони.
	__„НАХРАНИ ДЪРВОТО“__ — ходя по нужда, или изхвърлям боклук или умирам.
	__ОТИВАМ ЗА ГОЛД__ — да се втурнеш към беда. Или в битка.
	__ПРИКАЗЫВАТЬ__ — първоначално руска дума за „ЗАПОВЯДВАМ“. Използва се за активиране на командите на компютъра.
	__РЕАКТИВЕН СЕМЕННИК (ЛЕТЯЩА ШУШУЛКА)__ — семенниците на някои растения могат да бъдат използвани за придвижване. Те изстрелват газове (от гниене или кислород). Други растения изхвърлят семената си преди да загинат, когато трябва да се размножават или са попаднали твърде навън в Мъгливия пръстен. Ориентирани са по-скоро към растеж, а не към движение.
	__СВЕТЪТ НА ГОЛДБЛАТ__ — гигантска газова планета, хваната в орбита, след като Звездата на Левой се превръща в свръхнова/неутронна звезда: Наречена на името на астрофизика на „Дисциплина“ Сам Голдблат.
	__СИНИЯ ПРИЗРАК__ и __ДЕТЕТО ПРИЗРАК__ — сияния, предизвикани от магнитните ефекти над полюсите на Звездата на Левой. Рядко могат да се видят.
	__СЛЪНЦЕ__ — Звезда от клас G0, която се върти около неутронната звезда на 2,5 x 10{sup}8{/sup} километра, излъчва слънчева светлина, която подхранва водо-кислородната ДНК среда в Мъгливия пръстен.
	__ТРУПОНОСЕЦ__ — роб. Употребява се и като обидна дума.
	__ТУФАТА КУИН__ — вътрешната туфа (точката най-близо до Звездата на Левой) на Дървото Далтън-Куин.
	__ТЪПЧО__ — хищник по дърветата интеграли.
	__УЧЕНИЯ__ — пазителят на знания на Туфата Куин. Другите племена използват същия термин.
	__ФУРАЖ ЗА ДЪРВОТО__ — употребява се като ругатня, фураж за дървото е всичко, което може да храни дървото — екскременти, боклук или труп.
	__ЩУРАК__ — насекомоядна птица.

#	Посоки
	__ЗАПАД__ — обратно на посоката на въртене на газовия тор. Съвпада с посоката на въртене на слънцето.
	__ИЗТОК__ — по посока на въртене на газовия тор.
	__НАВЪН__ — навън от Звездата на Левой.
	__НАВЪТРЕ__ — към Звездата на Левой.
	__НАГОРЕ__ и __НАДОЛУ__ — обикновено се употребяват само когато има притегляне или ускорение. Общото правило, известно на всяко племе, е „Изток те води навън. Навън те води на запад. Запад те води навътре. Навътре те води на изток. Ляво и дясно те връщат у дома.“ Тази поговорка знаят дори тези племена, които вече не могат да маневрират в Мъгливия пръстен.
	__ПОДВЕТРЕНА СТРАНА__ — посоката, към която духа вятърът.
