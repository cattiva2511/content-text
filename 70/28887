>	1.

	Заводът носеше звучното име „Алитет“. То произлизаше от думите „алуминиево леене“. Директорът на завода Сергей Кондратиевич Осколик беше се заключил в кабинета си и очакваше телефонно обаждане.
	Телефонът иззвъня. Осколик вдигна слушалката.
	— Търси ви Зауралск.
	— Благодаря, миличка. Ало, Зауралск?
	— Сергей Кондратиевич… Алуми…
	— Мила, нищо не се чува!
	— Вашият Лебедев казва, че алуминий не му дават.
	— Не може да бъде! Те провалят доставката! Та ние имаме договор! Лебедев! Миличка!
	— Освен това железопътните власти не му дават вагони за алуминия.
	— Лебедев! Чуваш ли ме? Не се връщай! Умри там!
	— Той казва, че командировъчните му са се свършили.
	— Момиче, предайте му: ще изпратим телеграфически. За празника ще получи премия.
	— Казва, че още не е ходил в отпуска.
	— Миличка, предайте му, че…
	— Връзката със Зауралск се прекъсна.
	Сергей Кондратиевич се облегна във фотьойла и стреснато потръпна. Пред него неочаквано се беше изпънал някакъв непознат човек с длан, протегната за ръкуване. Човекът си беше най-обикновен, но просто нямаше как да проникне в този заключен кабинет… Значи беше влязъл през прозореца.
	— Директор съм на предприятие, което е сродно на вашето — представи се непознатият.
	— Много ми е приятно — сърдито изръмжа Осколик. — А как попаднахте тук?
	Непознатият прибра ръката си, погледна към прозореца и се отклони от прекия отговор:
	— Нека смятаме, че съм влязъл през вратата. Сега това не е важно. Дочух, че имате затруднения със суровината?
	— Утре заводът ще спре — отвърна унило Осколик.
	— Аз мога да ви помогна. При мен са се натрупали големи запаси от алуминий. Като начало достатъчни ли ви са 30 тона? Камионите стоят пред вратата. Достатъчно е да се обадите на пропуска да ги пуснат.
	Тридесет тона алуминий бяха достатъчни на завода до края на седмицата, но какво означаваше всичко това? Сергей Кондратиевич неволно си спомни приказките за сделки с дявола и огледа внимателно непознатия. Подхождаше за такива приказки. Имаше орлов нос, косата му беше ситно къдрава, а на краката му имаше… на краката му имаше вносни обувки. Опашката сигурно беше вкарал в единия крачол. За отплата срещу земните блага, които дава, дяволът винаги иска…
	„Всякакви глупости ми идват в главата“ — помисли си Осколик и вдигна слушалката:
	— Пропускът ли е? Лельо Даша, я вижте дали пред вратите няма някакви камиони с алуминий.
	— Ще ви отговори, че няма, но те са там — бързо го предупреди непознатият.
	— А как трябва да разбирам всичко това? Ало! Няма ли никакви камиони? Благодаря, лельо Даша.
	Осколик закри слушалката с ръка и запита:
	— Да ви изхвърля ли, или сам ще си отидете?
	— Наредете да отворят вратите — помоли непознатият. — Камионите са там, но те… те се намират в друго временно измерение. Отворете вратите и ще влязат.
	„Гледай го ти дявола, но аз ще ги отворя!“ — помисли си Осколик.
	— Лельо Даша, отворете вратите за малко. Защо ли? Как защо, ами да се проветри територията на завода.
	Сергей Кондратиевич се приближи до прозореца. От будката на пропуска излезе леля Даша и дръпна към себе си тежките крила на вратата. Отвори ги широко и погледна към директорските прозорци. По улицата премина трамвай. Нямаше никакви камиони.
	— Сега ми разрешете да се обадя по телефона — каза непознатият и вдигна слушалката на един от директорските телефони. — Влизайте внимателно. Отворът на входната врата при тях не е стандартен.
	След тези му думи край пропуска изведнъж забучаха мотори и на територията на „Алитет“ направо от празния въздух на улицата изскочиха два мощни механизма — Осколик още никога не беше виждал такива. Те бяха натоварени със сребристи алуминиеви слитъци.


>	2.

	— Ами… какво, сядайте — покани непознатия Сергей Кондратиевич. — Виждам, че сте делови човек. На мен алуминият ми е крайно необходим. А на вас какво ви трябва?
	— Съвсем малко — отвърна непознатият, настанявайки се във фотьойла. — Необходим ми е за през нощта вашият кабинет. През цялата нощ, в продължение на един месец. На взаимноизгодни условия.
	Осколик замълча. Какво би могъл да каже?
	— Ако обичате научната фантастика, то…
	— Не, не се увличам твърде от нея — бързо се дистанцира Сергей Кондратиевич.
	— Жалко, ако не беше така, щях да мога да ви обясня накратко. Най-общо казано, аз не съм нито някакъв дявол, нито пък пришълец от друга планета. Истината е, че ние с вас живеем в един и същи град. При нас наистина той се нарича другояче и е изграден по друг начин. По-важен е фактът, че моето жилище е съвсем наблизо. Знаете ли гастронома зад ъгъла? В нашия град обаче това не е гастроном, а моята виличка. — Непознатият се прозя. — Моля да ме извините, не можах да си доспя. Ние имаме различно от вашето биологично време и денем ни е трудно. Как да ви обясня? Ние работим нощем, а денем спим.
	Сергей Кондратиевич не можеше нищо да разбере, макар и да правеше отчаяни опити.
	— Добре, да оставим това. За какво ви е моят кабинет?
	— Земята. Цялата работа е в нея — опита се да обясни непознатият. — При нас вечно не достигат производствени площи. Парче земя колкото малка леха струва толкова скъпо, както ако под тази леха се намираше златна жила. Аз трябва да разширявам производството, а при вас нощем всички помещения са празни. Бих дал своя кабинет на конструкторското бюро, стига вие да ми разрешите да поработвам нощем във вашия кабинет. Под формата на експеримент.


>	3.

	Положението започна да се изяснява малко по малко. Под формата на експеримент — това вече Сергей Кондратиевич го разбираше добре.
	— Ами аз нямам нищо против… Но как ще погледнат на това в главното управление?
	— Главното управление е вашето началство? Нека най-напред то да ви даде алуминий и чак тогава да гледа какво се прави нощем в кабинета ви.
	„Има резон — помисли си Осколик. — Не си мърдат пръстите, а щом стане дума за плана — давай, давай!“
	— А какво ще кажат профсъюзите?
	— Че какво общо имат тук профсъюзите? Кабинетът на кого е? Вие не сте ли директор? Може би съм сбъркал вратата?
	— Как да не съм директор. Но въпреки това трябва да поставя този въпрос по-нагоре.
	— А ако по-нагоре не се съгласят?
	— Тогава още по-нагоре.
	— Въобще не ви разбирам — започна да се дразни непознатият. — Кой се нуждае от алуминий — вие или това „още по-нагоре“? Колко дни ще продължи съгласуването? Вашият кабинет ми трябва още тази нощ.
	„Месец и половина-два“ — искаше да каже Осколик, но му стана неудобно и каза:
	— Но вие трябва да ме разберете… Съществуват фондове, задължителни правила за разходите, отдели по снабдяването и комплектуването… Купил си — продал си — зачислил си… Нито едно счетоводство няма да документира алуминий, получен „странично“.
	— Е, както искате — разсърди се непознатият. — Излишно е да се кандърдисваме. Отваряйте вратите! Кабелният завод срещу вас също е спрял работа поради липсата на алуминий.
	Сергей Кондратиевич изпита истински ужас, защото знаеше, че на съвещанието в главното управление щяха да кажат: Ами ето, другарю Осколик, вашият съсед, кабелният, също изпитва недостиг на суровина, но въпреки това изпълни плана.
	„С дявола ли, с тартора ли — помисли си Осколик, — но за мен без алуминий няма живот!“
	— Е, какво, да разтоварваме ли? — запита непознатият.
	— Пред главния леярски цех — отвърна Осколик.
	— А по отношение на кабинета?
	— Абе, работете засега.


>	4.

	На сутринта Осколик дойде на работа с мрачни предчувствия. Посрещна го развълнуваната му секретарка:
	— Сергей Кондратиевич, в кабинета ви има някакъв външен човек.
	Осколик отвори вратата и се сблъска с вчерашния непознат.
	— Ето ви и вас! — зарадва се непознатият. — Поработих отлично, а и никой не ми пречеше през цялата нощ. А при вас как е? Неприятности ли имате?
	— Сега ще си поговоря с главния счетоводител — изръмжа Осколик. — Сигурен съм, че няма да иска да заприходи вашия алуминий.
	— Няма да поиска ли? Че тогава направо го изгонете и си вземете друг.
	— Да го изгоня? — Осколик изненадано погледна непознатия. — Законът не ми позволява такова нещо. При това… тя ще бъде права.
	Непознатият още по-изненадано се взря в Сергей Кондратиевич:
	— Права-неправа… хубаво щях да прокопсам, ако моят счетоводител не изпълняваше нарежданията ми. И какво, не е ли възможно да се заобиколи законът?
	— Как да ви кажа… — почеса се по тила Осколик.
	— Тогава я изгонете.
	— Да я изгоня не мога, а да се заприходи алуминият, струва ми се, че е възможно.
	— Не ми се иска да ви давам съвети. При това бързам, имам съвещание.


>	5.

	Сергей Кондратиевич седна във фотьойла все още пазещ топлината на непознатия и се замисли. Разбира се, мъчна дама е Лариса Владимировна — неговата главна счетоводителка. И отгоре на всичко той се готвеше да се жени за нея…
	Лариса Владимировна скоро пристигна. Тя беше модерна жена в джинсова рокля.
	— Как спа, Серьожа? — запита го тя, оглеждайки се дали не подслушва секретарката.
	— Благодаря ти, скъпа, лошо — отвърна Осколик също с любов, и то без никаква преструвка.
	— Но какво има?
	— Просто не зная какво да правя. От Зауралск пристигна алуминий, без каквито и да е документи — изведнъж намери изход Осколик. — Някъде по пътя са се загубили.
	— Няма страшно. Нека там Лебедев на място възстанови документите, а ти пускай алуминия в работа.
	— Така и ще направим — весело заяви Сергей Кондратиевич. — Юнак си ми ти!


>	6.

	— Лебедев! — Викаше Осколик по телефона. — Миличка! Предайте му, че от Зауралск са пристигнали 30 тона алуминий без никакви документи. Нека да възстанови документите.
	— Той нищо не разбира.
	— Казвам, че са пристигнали 30 тона…
	— Това го разбира, но казва, че през последните три месеца от Зауралск не е изпращан никакъв алуминий.
	— Обяснете му, че това е страничен алуминий. Разбирате ли? Случайно попадна в завода. Нека го оформи в Зауралск за сметка на доставките. На тях това им е изгодно.
	— Обясних му. Всичко разбра. Казва обаче, че му е нужна почивна карта за южното крайбрежие.


>	7.

	До края на седмицата Сергей Кондратиевич просто нямаше време да си поговори с непознатия. В главния леярски цех земята направо димеше. Мокрите гърбове на леярите блестяха и звънтяха алуминиевите корпуси, картери и капаци. В цеха за леене под налягане тежко бухаха старите инсталации, плюеха разтопен алуминий към тавана, а автоматът с газирана вода излизаше от строя на всеки половин час. Бригадата на другаря Григориев успешно изпълняваше дадените обещания.
	Алуминиевите слитъци от запаса на непознатия ставаха все по-малко и по-малко. Сергей Кондратиевич всяка сутрин се настаняваше в още топлия фотьойл и вдъхваше едва доловимия аромат на хубави цигари; непознатият, преди да си тръгне, отваряше прозорците и проветряваше кабинета.
	По телефона от Зауралск се обади Лебедев. Беше оформил документите за алуминия и ги изпращаше. Сергей Кондратиевич си въздъхна свободно. Какво всъщност в края на краищата е станало? Че беше заобиколил закона е вярно, но ако се замислиш, никой не беше измамен. В този рядък конкретен случай законът беше безсилен, защото законът не можеше да се разпростре върху този фантастичен алуминий. Та само преди една седмица от него и следа нямаше в природата!
	В четвъртък Осколик се задържа дълго след работа, за да може да си поговори с непознатия.


>	8.

	— Здравейте, Сергей Кондратиевич! — зарадва се непознатият. — Защо сте закъснели толкова днеска? Много ли работа имате?
	— Работата е много, но скоро ще свърши — отвърна Осколик.
	— Алуминий ли ви е нужен?
	— 80 тона… До края на месеца — свенливо помоли Осколик.
	— Още тази нощ ще докараме. Но и аз имам една молба към вас.
	— Каква? — наостри се Осколик.
	— О, не се безпокойте, условията са предишните. Дали не може и моята секретарка да работи през нощта във вашата приемна? Сега без нея съм като без ръце. Вече ви обясних колко тежко стоят при нас нещата във връзка с площите.
	— Хм… — ухили се Осколик. — Сетих се за една детска приказка. Заекът имал леговище от листа, а лисицата от лед; когато се запролетило, къщичката на лисицата се стопила. Тогава тя помолила заека да пренощува при него, той глупакът разрешил. В края на краищата лисицата изгонила заека съвсем.
	След като изслуша приказката, непознатият се замисли.
	— Има нещо в тази приказка — каза той. — Няма да крия, че имам намерения да заема всичките ви канцеларии и производствени помещения. Защо да го крия? Ние трябва да сключим договор за сътрудничество. Искам да преобразя вашия завод. Ще построя нови цехове, тъй като имате много място; ще монтирам модерни станове. Извинявайте, но с вашите съоръжения направо не трябва да се лее алуминий. Заводът ви ще почне да получава такава печалба, каквато не можете и да си представите. И за всичко това моля само да ми разрешите да работя във вашия завод през нощта, когато всички спите.
	Очите на Осколик сякаш щяха да изскочат от ококорване.
	— Трябва да помисля — изхриптя той. — Трябва да съгласувам.
	— С кого трябва да съгласувате? — разсърди се непознатият. — Аз като господар на леярски завод разговарям с вас като с господар на леярски завод. Вие имате сметка да работите през деня с моите станове и с моя алуминий, а на мен ми е изгодно да работя през нощта във вашия завод. Какво не ви харесва в цялата работа?
	— Трябва да си помисля — каза твърдо Осколик.
	— Мислете, но да не е дълго. Да разтоварваме ли алуминия?
	— Да. На същото място.


>	9.

	В началото на месеца по време на съвещанието, състояло се в главното управление, беше направена следната констатация:
	— Другари, трябва да обърнем внимание и на следния прискърбен факт: кабелният завод през миналия месец е изпълнил от плана си само 66,6 процента. Какво ще каже по този повод директорът на кабелния завод?
	Директорът на кабелния завод започна да се оправдава:
	— При нас има обективни причини. През миналия месец Зауралск не ни достави точно една трета от алуминия. Колкото не ни доставиха, с толкова и не сме изпълнили плана.
	Началникът на главното управление го прекъсна:
	— Който иска да работи, той може да работи. А който не иска, търси обективни причини.
	Директорът на кабелния избухна:
	— Но аз работя с алуминий, а такъв не ми доставят!
	Началникът на главното управление ехидно поясни:
	— Вашият съсед „Алитет“ също зависи от завода в Зауралск и въпреки това изпълни плана си със 101 процента. Не мислите ли, че трябва да възприемете опита от работата на другаря Осколик.
	Сергей Кондратиевич и директорът на кабелния завод впиха мълчаливо очи в масата.


>	10.

	— На вас ви трябва друга секретарка — някак си между другото заяви непознатият. — На колко е години? Защо е толкова мрачна и нелюбезна? Тя само с външния си вид плаши посетителите.
	— Защо пък тя да ги плаши? Те и без нея са наплашени. Какво общо има това със секретарката?
	— Не говорете така. За да получиш изгодна поръчка, е необходимо да отчиташ всяка дреболия. Достатъчно е на клиента да не му харесат завесите на прозорците във вашия кабинет и веднага ще започне да капризничи. Много неща зависят от настроението. Една секретарка съвсем не е дребно нещо.
	— Позволете да не се съглася. Какво общо има с клиента моята секретарка, след като той е прикрепен към моя завод? Без мен той не може да направи нито крачка, както и аз не мога да направя крачка встрани от завода в Зауралск.
	— Странна работа — замисли се непознатият. — А когато заводът в Зауралск не може да ви осигури алуминий?
	— Тогава той ни плаща глоби.
	— Какво от това, щом не можете да осигурите с продукция вашия клиент?
	— Така е. Но ако ние не изпълним плана, сме длъжни да платим на него глоба. На свой ред той плаща глоби на своите клиенти.
	— Е, добре, глобите, да речем, вече са платени. По-нататък какво става?
	— Нищо. Просто почваме отначало.
	— В такъв случай излиза, че въобще не можете да се разорите — крайно изненадано констатира непознатият.
	— Как да се разорим?
	— Ами… просто да се провалите.
	— Могат да ме снемат от длъжността.
	— Аха! — зарадва се непознатият. — И къде ще идете тогава? Ще протягате ръка за милостиня по улицата?
	— Не, разбира се! Защо трябва да прося? Ще ме пратят на някаква друга длъжност.
	— Нищо не разбирам… А кой плаща непрекъснато всичките тези глоби и понася загубите?
	— Държавата.
	Непознатият се замисли и след това каза:
	— Хубавичко си живеете вие.


>	11.

	Директорът на кабелния завод обаче надуши нещо. На поредното съвещание в главното управление, където отново беше казано: „А виждате ли, че Осколик независимо от всичко…“ Директорът на кабелния завод почервеня, като скочи, преобърна стола си и заяви, че няма нищо общо с такива факти, като „независимо от всичко…“, защо той, директорът на кабелния завод, няма алуминий, заводът вече трети месец прави престои поради липсата на алуминий, а по план трябва да даде 120 тона алуминиеви проводници, което съвсем не е военна тайна. И той „независимо от всичко“ не знае по какви пътища уважаваният от него лично Сергей Кондратиевич си доставя от Зауралск алуминий. Нека другарят Осколик, който винаги му навират в очите, да сподели опита си как си доставя алуминий.
	На директора на кабелния завод му наляха чаша вода и го понажулиха за неговата избухливост, след което началникът на главното управление погледна умно към Осколик и каза:
	— Наистина, Сергей Кондратиевич, вие трябва да споделите своя опит.
	Документацията при Осколик беше в ред, а той не беше такъв глупак, че ни в клин, ни в ръкав още след първия призив да извади на бял свят своите вътрешни резерви.
	— При мен няма никакъв такъв челен опит — отвърна Осколик. — В завода в Зауралск се намира непрекъснато моят снабдител и както виждате…
	— Но в зауралския завод се намира и моят снабдител — доложи жално директорът на кабелния завод. — И както виждате…
	— Това вече говори само за деловите качества на нашите снабдители — обобщи ехидно Осколик.
	Направо му беше мъчно за директора на кабелния завод. Те бяха добри приятели, но когато ги разпределиха към един и същ доставчик, тяхната дружба завърши.
	— Нима доставките на алуминий зависят само от личните качества на вашите ходатаи? — изказа съмнение началникът на главното управление.
	Осколик само вдигна безпомощно рамене.
	— Неговият там с нещо успява да им се подмаже — изказа предположение директорът на кабелния завод.
	— Моля, моля… — обиди се Осколик. Началникът на главното управление си записа нещо в бележника.


>	12.

	— Вижте, доколкото разбирам, вие сте капиталист? Частно лице? — запита веднъж Осколик.
	— Това шокира ли ви?
	— Не, разбира се. Ние сме за мирното съвместно съществуване.
	— Тогава всичко е наред. Да не забравя да ви попитам дали вече сте обмислили моето предложение.
	— Да. Съгласен съм.
	— Съгласувахте ли работата с профсъюзите?
	— Профсъюзите няма да имат нищо против. По-скоро мисля си, че никой няма да има нищо против.
	— А главният счетоводител? Как тя ще заприходи новите станове, алуминия и строителните материали?
	— Това си е моя грижа.
	— В такъв случай… В такъв случай да си стиснем ръцете.
	Сергей Кондратиевич и непознатият, озъртайки се дали не ги наблюдава секретарката, плеснаха здраво ръце.


>	13.

	Производствените работи потръгнаха добре, но в личния живот на Сергей Кондратиевич нещо не вървеше. Модерната Лариса Владимировна не бързаше да се омъжва за него.
	— Ти си директор, а аз съм счетоводител — съпоставяше тя. — Ти си на 45, а аз на 38. Ако се оженим, ще се наложи да си търся нова работа.
	— Че какво от това? — изненада се Сергей Кондратиевич. — Ще ти намерим! Главният счетоводител на кабелния завод след една година се пенсионира. Разбери, че някак си е неудобно един директор да ходи ерген.
	— Това е неравен брак.
	— Сега на мене ми звънят по служба в къщи, а аз съм принуден да тичам при тебе?
	— Извинявай, тогава аз ще тичам при тебе.
	— Не, не… Неудобно е.
	— Неудобно ли? А ти си мислиш, че на мен ми е много удобно да заприходявам твоя страничен алуминий?
	— Как така страничен? — изплаши се Осколик и подскочи в кревата (разговорът се провеждаше през нощта). — Ти откъде разбра?
	— Ти да не ме мислиш за вчерашна. Като ни напъхат в дранголника, тогава за дълго ще се венчаем.
	Личният живот на Осколик направо не вървеше.


>	14.

	Под впечатление на нощния разговор Сергей Кондратиевич още на разсъмване се понесе към завода с надеждата да завари непознатия и наистина го завари. Той притискаше с ръка сърцето си и викаше по телефона.
	— Всичко продавайте, всичко!
	Когато видя Осколик, той се опита да се усмихне. Затвори телефона и въздъхна.
	— Неприятности ли? — поинтересува се Осколик.
	— Понякога се случват и неприятности. След половин час всичко ще се изясни.
	— Да не би да играете на борсата? — предположи Осколик, спомняйки си как в чуждестранните филми дебели джентълмени викат: „Продавайте!“ или „Купувайте!“ — и бършат с кърпичка изпотеното си чело.
	— Не ме питайте — тежко въздъхна непознатият. — А вие от безсъние ли страдате? Та нали вместо вас мисли държавата?
	— Чак когато ме затворят заради вас, тогава държавата ще започне да мисли за мен — отвърна Осколик, спомняйки си за пророчеството на любимата.
	— Отново изпадате в паника! — разсърди се непознатият. — Аз изучавах углавния кодекс и установих, че нито един член не засяга вас. Напротив! Вие сте истински… как го казвате… рационализатор и челник в производството. Вие се снабдявате със станове и материал чрез съвършено нов способ.
	Неговото изказване успокои донякъде Сергей Константинович.
	— Да оставим това — каза Осколик. — С углавния кодекс смятам, че ще се оправим. Но съществуват затруднения и от морален характер.
	— Морален? Характер? Какво значи това?
	— Мога да взимам от вас станове и алуминий и накъдето и да тръгнат работите, мога да намеря пролуки в инструкциите, без да се чувствам виновен. Но какво да кажа на своите работници и служащи? Какво ще каже главният ни инженер, когато в неговия кабинет през нощта започне да работи вашият главен инженер. Нима ще повярва, че сте се появили от това… измерение? Веднага ще заподозре, че искам да го махна и ще бъде прав, защото вече е стар и не го бива. Всъщност на всекиго ще трябва да се обяснява кой знае какви работи и началниците скоро ще научат за всичко.
	— А какво лошо може да намери началството в нашето сътрудничество?
	— Няма нищо лошо, но вие не познавате моето началство. То ще спусне върху новите станове и алуминия такъв план, който и с три смени няма да мога да изпълнявам. Тогава къде ще работите през нощта?
	Непознатият се замисли.
	— Нещо повече. Моето началство ще вземе този ваш алуминий и станове, и строителни материали и ще ги разпредели на други, по-отговорни обекти — продължи да го плаши Сергей Кондратиевич.
	— Това не ми харесва — промърмори непознатият. — Ще трябва да си поговоря с вашето началство.
	Сега пък се изплаши Осколик. Ако почнеше съгласуване, съвсем не се знаеше как би завършило то. Да не говорим какво би останало в ръцете на Осколик. Може би щеше да е принуден да разчита само на Зауралск.
	— Не се страхувайте — каза непознатият. — Ще свържа вашия началник с делови хора от експортно-импортната банка.
	Телефонът иззвъня. Непознатият вдигна слушалката, изслуша съобщението, попи с кърпичката си потта по челото и каза:
	— Можете да ме поздравите. Току-що нагълтах конкурента си.
	— Жив ли? — ужаси се Осколик.
	— Направо жив, с вътрешностите и като добавка с един малък алуминиев завод.


>	15.

	Скоро се появи възможност непознатият да бъде свързан с началството. Към края на работния ден веднъж в „Алитет“ неочаквано се появи началникът на главното управление. Сам. Той огледа камарите от алуминий пред главния леярски цех, железобетонните панели за строителството на склада и новите станове в цеховете.
	Върнаха се в кабинета и мълчаха дълго.
	— Ще разкажеш ли за своя опит, или не? — най-сетне запита началникът.
	Осколик вдигна недоумяващо рамене.
	— Добре тогава. Извикай своята… Да не забравя, каква ти се пада тя на тебе?
	— Коя?
	— Главната счетоводителка.
	Сергей Кондратиевич се изчерви. Всичко да беше изгоряло дано. Докладвали са му. Непознатият е прав — отдавна е време да смени секретарката си.
	Лариса Владимировна пристигна. Видя изчервилия се Сергей Кондратиевич и разбра, че е настанало време за женене, защото няма накъде да се мърда.
	— Кажете ми, моля ви се, откъде пристигна последната доставка алуминий? — започна разпита началникът на главното управление.
	— От Зауралск — нахално отвърна Лариса Владимировна.
	— Имате ли документи за този алуминий?
	— Че как иначе? Да не сме частна работилница.
	— Становете откъде са?
	— От Владивосток.
	— Не казвате истината, Лариса Владимировна. Такива станове не се произвеждат в Съветския съюз.
	— Че откъде са се взели тогава?
	— Та нали това ви питам.
	— И аз това ви отговарям: от Владивосток — настояваше на своето Лариса Владимировна. — Можете да проверите документите.
	— След малко ще ги проверя. А строителните материали откъде са?
	— Нима в Съветския съюз не се произвеждат строителни материали?
	— Не се забравяйте, Лариса Владимировна. Донесете тук всичките си документи и да не забравите паспортите на становете.
	— Те нямат паспорти. Забутали са се някъде по пътя.
	— Ха, виж ти, загубили се по пътя… По кой път?
	— По китайско-източната железопътна линия — отряза Лариса Владимировна и отиде за документите.


>	16.

	Документите бяха наистина нещо блестящо. Бяха дори по-хубави от истински. Те изглеждаха така, защото си бяха истински. Юнакът Лебедев беше се договорил и със Зауралск, и с Владивосток, и с железниците.
	— Леле, страшни сте! — удиви се началникът на главното управление, след като прегледа документите и освободи без забележки Лариса Владимировна.
	Осколик погледна часовника си. Всяка минута трябваше да пристигне непознатият.
	— Ще разкажеш ли за опита си, или не? — повтори страшно началникът. — Какво всъщност става тук? Още утре ще се обадя в Зауралск и вие отново ще обеднеете. Защо съм пристигнал чак тука? За да можеш лично ти, лично на мене да ми обясниш всичко. Защото аз те ценя, разбираш ли? А моят заместник например препоръчва да насъскаме срещу тебе ревизори. А искаш ли и фейлетон във вестника да се появи? Това мога лесно да организирам.
	„Настроението му е хубаво… Дали да не му кажа?“ — помисли си Осколик.
	— А какво всъщност става нощем в завода? — изведнъж изтърси началникът на главното управление. — Защо в твоя кабинет постоянно свети?
	Случаят явно сам се натрапваше.


>	17.

	И тогава Осколик разказа всичко на началника на главното управление.


>	18.

	Всичко беше очаквал тоя началник: и разкаяние за нарушаване на трудовото законодателство заради изпълнението на държавния план; и мошеничество; и най-сетне някакъв грандиозен челен опит; всъщност всичко беше очаквал. Най-добрите наши умове се опитват да решават икономическите проблеми, но чак пък камиони от въздуха? Алуминий от подпространството? Станове от някакво си там друго измерение? Капиталист през нощта в кабинета на съветски директор? Осколик направо се е побъркал. Но този побъркан Осколик беше изпълнил плана за миналия месец със 105 процента!
	Телефонът иззвъня.
	— Ало! — обади се Осколик. — Да, както се уговорихме… Той се обажда, докарал е алуминий. Искате ли да погледнете?
	Началникът на главното управление приближи до прозореца.
	— Лельо Даша, отваряйте вратите.
	Началникът на главното управление видя как се разтвориха вратите и дочу как забръмчаха двигатели; и как от празната нощна улица в завода влезе някакъв механизъм, натоварен с алуминий.


>	19.

	След продължителни съгласувания в министерството излязоха насреща на плановете на Осколик. Ако търгуваме с Япония, защо пък да не търгуваме и с четвъртото измерение? Заслужава си да опитаме. Така да се каже, един малък местен експеримент.
	Непознатият просто излизаше от кожата си в бързането да преустрои завода и да почне да получава печалба през нощната смяна. Ходеше доволен и направо пълнееше с дни — наскоро беше изгълтал още двама конкуренти.
	Нещата вървяха на добре. „Алитет“ бучеше, без да спира, на три смени. Към канцелариите надстроиха три етажа, в цеха за стоки за народно потребление пуснаха в действие автоматична линия, от която се сипеха алуминиеви „оловни войничета“.
	На Лариса Владимировна нощната секретарка на непознатия с нещо не се хареса и най-после тя се съгласи да се омъжи за Сергей Кондратиевич. Направиха сватба и беше весело. Поканиха непознатия и той дойде с жена си. Бригадирът на леярите, другарят Григориев се натрапи да го изпрати до вкъщи и така стана първият човек в света, попаднал в друго измерение. Той се върна на следващата сутрин и разказваше, че там хората са си както трябва и са добри компаньори.
	Дните течаха. В „Алитет“ се сипеха командировани от всички леярски заводи в Съюза. Черпеха опит. Те отбелязваха, че нашето производство дава по-малко алуминиева продукция на глава от населението през деня от другостранното производство със същите съоръжения през нощта. Обясняваха явлението с тяхната изсмукваща силите на човека система и в известна степен с нашите нарушения на трудовата дисциплина от рода на неявявания, престои и закъснения.
	Започнаха да се борят за преодоляването на всичко това. Прехвърлиха несъзнателните в кабелния завод и като сплотен колектив се заеха да догонват своя нощен съперник. Заплатите започнаха да надхвърлят професорските.
	Непознатият просто се пръскаше от задоволство. Той снабдяваше, разширяваше, строеше и реконструираше. На съвещанията в главното управление нещастният директор на кабелния завод направо плачеше; Осколик го съжаляваше, но бъркаше дружбата със службата.
	Изминаха тримесечия. Въпреки че „Алитет“ увеличи обема на производството си три пъти, все пак не можа да догони нощната смяна. В какво се криеше причината? Осколик направи едно просто аритметично действие — през нощта преброи на пръсти служещите в канцеларията на непознатия, сравни това двузначно число със своето тризначно тегло и на поредното съвещание запита:
	— А за какво говорят тези цифри?
	Е добре, заводът е водещ и е възможно да бъде позволен и такъв експеримент. Съкратиха щатовете и съкратените прехвърлиха пак там, в кабелния. Печалбата подскочи. Непознатият ръкопляскаше учтиво, сблъсквайки се сутрин на вратата с Осколик.


>	20.

	Дойде пролетта, настъпи месец март. Заводският художник започна да украсява камиони за първомайската демонстрация.
	Докато свърши тримесечието, Осколик просто не успяваше да си поговори с непознатия, но в този ден реши да остане след работа. Непознатият се появи много по-рано от обикновено. Изглеждаше така, сякаш е заболял от жълтеница — Осколик едва го позна.
	— Какво става с вас? — съчувствено го попита Осколик.
	— Нещата не вървят.
	— Дотук вие гълтахте, сега да не гълтат вас? — досети се Осколик.
	Непознатият кимна.


>	21.

	Непознатият направо загуби съня си. Не разказваше обаче нищо за своите неприятности, защото Осколик не можеше да му помогне. Започна да не си ходи през деня, седеше в креслото в ъгъла на кабинета и наблюдаваше безучастно работата на Сергей Кондратиевич.
	Влезе чистачката — подпишете заявлението ми за отпуска, началникът на цеха не иска да го подпише.
	Дойдоха от профкомитета — колко балончета да се купят за първомайската демонстрация?
	Надзърна началникът на строителния цех — не сте ли ме викали?
	Не, не бяха го викали.
	Влезе Лариса Владимировна:
	— Лебедев вече трети ден не се връща от отпуска.
	— Нека почива, разрешил съм му.
	— Да, ама аз няма да му платя!
	— Добре де, ще си поговорим вкъщи.
	Настана обедната почивка.
	— Добре си живеете — въздъхна непознатият. — Просто не можете да се разорите.


>	22.

	Всичко завърши през един съботен априлски ден. Сергей Кондратиевич влезе в кабинета и направо се удиви, като откри непознатия.
	— Та днес е събота, идете си вкъщи, не може да се тревожите толкова — каза Осколик.
	— А вие защо сте дошли? — без всякакъв интерес запита непознатият.
	— Ние имаме трудов ден.
	— А това какво е?
	— Ами… работим доброволно.
	Непознатият за миг се оживи:
	— Какво значи „доброволно“? Безплатно ли?
	— Да, безплатно. Садим дръвчета, почистваме територията на завода.
	— Вие също ли почиствате територията? — изненада се непознатият, като видя греблото в ръцете на Осколик. — А жена ви?
	— Тя се занимава с алуминия — разсърди се Осколик.
	Оживлението угасна и непознатият отново се сгърби в креслото:
	— А в моя завод вчера започна стачка. Пред вратите поставиха стачни постове и пребиват стачкоизменниците. Струва ми се, че днес ще ме глътне един от моите познати.
	— Жив ли? — развълнува се Осколик.
	— Жив, и то с вътрешностите.
	Сергей Кондратиевич притвори вратата и тръгна по коридора. Когато стигна до изхода, чу изстрел и тичешком се върна обратно. Той направо беше готов да чуе този звук. На вратата на кабинета си се сблъска с двама непознати, облечени в странни гащеризони. Те мъкнеха някакъв тежък предмет, обвит в зелената покривка на директорската маса. Кабинетът беше опръскан с кръв.
	— Позвъни ни и помоли да дойдем… — започна да обяснява единият от работниците.
	— Тъкмо пристигнахме и налапа пистолета — добави вторият.
	Сергей Кондратиевич тръгна след тях, влачейки греблото по коридора.
	Като се прекръсти, леля Даша отвори вратите. Работниците със своя вързоп минаха през тях и изчезнаха във въздуха.


>	23.

	— … Алуми…! — викаше след един месец в телефонната слушалка Лебедев от Зауралск.
	— Миличка, моля ви, препредавайте! — помоли Осколик, разглеждайки елегантния джентълмен, който току-що беше се материализирал в кабинета и триеше с носната си кърпичка плешивото си чело.
	— Вашият Лебедев казва, че те…
	— Само за минутка, девойче. Кой сте вие?
	— Научих, че моят предшественик е имал с вас преки приятелски контакти — усмихна се новият непознат. — На свой ред аз съм готов да продължим сътрудничеството при предишните условия.
	— В никакъв случай — отряза Осколик.
	— А защо?
	— Вече сами ще се справим.
	— Сами ли? — направи недоверчива гримаса плешивият джентълмен.
	— Измъквай се… — тихо произнесе Сергей Кондратиевич, насочвайки заплашително дулото на телефона към неканения гост.
	Ако старият непознат напомняше на Осколик лукавия дявол, то този приличаше направо на злобен и хитър сатана.
	Сатаната се сбръчка и сякаш го издуха вятърът, защото само завесите на прозорците помръднаха.
	— Вашият Лебедев каза, че не му дават алуминий.
	— Девойко! — зарева в телефона Осколик. — Свържете ме направо с директора на Зауралския завод! Кой е директор на завода? Лебедев или той?
