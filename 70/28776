P>
	Обрасъл двор, бурени лудати,
	са прегърнали изсъхнали дървета.
	Стари плочи, мъхести, зъбати,
	вият странно някаква пътека.
	Като ветеран на своя пост,
	виси кран над каменно корито.
	Отдавна тука не е идвал гост,
	с вода да се напие до насита.
	Стара къща, вехто благородство,
	ме посреща с мраморна веранда.
	Белези на многолетно родство,
	едва личат, размити по стената.
	Просторна дневна с гипсови тавани.
	Начупени репризени модели.
	Продрани завеси на куп събрани.
	Стърчащи корнизи, жалки, но цели.
	До прозореца — замлъкнало пиано.
	Изтърбушено, с хлътнали клавиши.
	На виенска масичка, отляво,
	старо радио стои в затишие.
	В ъгъла, с форма на гондола,
	люлеещ се стол някого чака,
	да му смени седалката със нова
	и пак синхронно да затрака, трака.
	Полюлей с почупени кристали
	е увиснал над пода страховито.
	Венециански столове. Подпрени
	един до друг, съдрани и разбити.
	Кукла със босо краче,
	под фотьойла страховито се показва.
	Пожълтяла снимка на момче
	гледа ме от канапетна язва.
	Намирам стар албум, потънал в прах.
	И историята с блясък се представя.
	Слънчево момиче свири Бах
	по ноти, на новичко пиано.
	Над него, кристален полюлей,
	без мяра светлината си раздава.
	Изискан мъж, пред публиката пее,
	детенце скача на верандата в забава.
	На двора, по килими от цветя,
	младостта танцува и лудее.
	Пролет е. Царува любовта.
	И щастието с пълни шепи сее.
	Слънчеви лъчи пресичат птици.
	На гости в къщата е радостта.
	И навсякъде, навсякъде усмивки.
	Кипи живот, облян във светлина.
	Затварям албума и чувам воя
	на строените, страшни машини отвъд,
	които след миг ще бутат, ще ровят,
	за да прокарат новия път.
P$
