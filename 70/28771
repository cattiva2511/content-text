P>
	Сърдити облаци и нахални светкавици.
	Форсиращ дъжд, по пистата на бурята.
	Бягащ тропот и подгизнали навици.
	Удавници-улици и тента сурната.

	Виещ вятър и шапки политнали.
	Стари мазета си ближат раните.
	Вехти трамваи на всичко привикнали,
	пълзят по релсите, скрити под вадите.

	Мълния с ярост се стовари до кестена.
	Заскърцаха в ужас дървени кокали.
	Стара топола, прекършена стене.
	Пусти балкони, здраво подмокрени.

	Стоя бездиханен сред дъждовни потоци.
	Колата, безжизнена, бледо премигва.
	Гумите, хлътнали в дупки дълбоки,
	а бурята злобно и страшно просвирва.

	На някакъв път съм. Без цел и посока.
	Не зная защо и къде се намирам.
	Душата ми свита, простенва и хлопа.
	Къде си любов? Накъде да отивам?
P$
