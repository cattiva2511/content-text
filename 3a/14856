N	__Фавнът:__
P>
	О, тези нимфи — нека са вечни те.

									Тъй свеж,
	сред здрач да розовее крилатият вървеж —
	в шубрака на съня.

					Нима съм влюбен в бляна?
	Съмнението — мрак античен — ме обхвана,
	тъй както остри клонки, сред истински гори
	разтворени наяве, уви! А сам дори
	представях си триумф на нереални рози.
	Но помисли добре…
					Не в твойте ли възторзи
	кръгът от тия странни жени се извъртя!
	Измамата — о, фавне! — струи от извор тя:
	на най-смирената очите ледносини.
	Но тази, другата, с въздишките, кажи ни,
	не е ли топъл вятър, сред руното замрял?
	Защо пък не! Със зноя мъчителен и вял,
	събарящ ни в несвяст, зората пак е в схватка,
	но само с пръските на мойта флейта сладка
	в леса от звуци росен; и само вятър плах,
	родил се в двете цеви и втурнал се от тях,
	преди звукът да ни поръси с дъжд безплоден;
	на хоризонта тих, без гънка, неизброден
	един изкуствен повей — тъй чист и поривист —
	е въздухът, политнал към бягащата вис.

	О, сицилийски бряг с мочурища, с лимани,
	от мойта суета с убийствен зной терзани,
	под цъфналите искри РАЗКАЗВАЙ пак за мен,
	__как кухите тръстики сечах, въоръжен__
	__с талант, когато сред далечината — злато,__
	__зелено от лозя и с ручеи облято__ —
	потрепва белотата на чар изнемощял:
	в прелюдията плавна от флейти в полет вял
	се вдигат лебеди… не — втурват се наяди
	или се гмуркат…
					Сам, под пламъци злоради
	не знам какво ги пръсва, от кой изкусен звук
	разкъсва се съюзът, така желан оттук:
	дали от първата си жажда аз се будя
	под древната вълна на светлината луда,
	о, лилии! Наивен и девствен като вас.

	Далече от устата със сладка шумна страст,
	нали целувката със зъби величави
	на мойта девствена и бедна гръд остави
	една потайна рана, уви — за цял живот.
	Но стига! В тази тайна под стихналия свод
	бе посветен гласът на двойната тръстика
	и той, възпрял срама по бузите да блика,
	сънува — в стон протяжен — как всеки бе призван
	до края красотата да весели — със свян
	фалшив — от нея до наивната си песен;
	и горд, че любовта разлива глас небесен,
	пак в унес да изпада — гърба ли различи,
	или по ханша тръгне с премрежени очи:
	безплодно-звънката и монотонна линия.

	Ти, инструмент, зовящ към бягства и униния,
	о, Сиринкс, в езерата ме чакай разцъфтял!
	Със своя глас надменен аз ще зова с печал
	богините; и по езически пътеки
	ще смъкна пояси от сенките им леки:
	от гроздето узряло тъй пиех светлина,
	за да пропъдя скърби и чувство за вина,
	към лятното небе аз вдигах празна чепка
	и кожиците й надул, следях как трепка
	през тях до късно здрачът — и още жаден бях.

	О, Нимфи, всеки СПОМЕН издуйте с весел смях.
	__С око тръстиките пронизвам — гледка странна:__
	__безсмъртна шия сред вълните тъне, рана__
	__пламтяща с вик ужасен дано да угаси;__
	__и къпането дивно от пръснати коси__
	__изчезва в тръпки и лъчи, о, изумруди!__
	__И втурвам се, и в миг съм спрял (след буйства луди,__
	__о, тая сладка болка да бъдат само две),__
	__прегръдката съдбовна със сънища зове;__
	__понасям ги, летя с телата прилепени__
	__натам, към сенките прохладни и зелени,__
	__където дъх на рози под слънчев лъч искри__
	__и стопля се тъй както и нашите игри.__
	Обичам те, о, гняв на девственици, дреме
	под теб насладата от свято голо бреме,
	изплъзнато от мойта изгаряща уста —
	светкавица! Уплаха потайна на плътта:
	от стъпкващия крак до трепета в душата,
	прощаваща се в миг с невинността, обвята
	от тъжни влажни пари, облята от сълзи.
	__Престъпност ли е бодро страха да се срази__
	__и гъстите коси с ръка да разплетете —__
	__за ласките и за страстта на боговете:__
	__едва успял да скрия пламтящия си смях__
	__под гънките щастливи на първата (държах__
	__я с груби пръсти аз — невинност белопера,__
	__като сестра си в свян да пламне, затрепера,__
	__но малката изчезна с нетрепващо лице),__
	__изпуснал свойта плячка, с отпуснати ръце —__
	__едва ли сенките пак някога ще хвана! —__
	__стоях без жален стон, с душа, все тъй пияна.__

	Но нека! Чужда радост ще ме влече сега,
	увила гъсти плитки край моите рога,
	ти знаеш, моя страст, че с пурпур по страните
	се пуква всеки нар и се роят пчелите;
	и нашта кръв, зовяща с любов, тече за тях:
	желанията вечни — рояк, жужащ без страх.
	В леса от злато и от пепел, прах безцветна,
	избухна празник сред листата сухи: Етна,
	да — Етна! Тук Венера и теб те посети,
	и лавата беляза с невинните пети,
	и екна тъжен сонм, и пламък се замята.
	Царицата държа!
					О, мъст!…
								Но не — душата,
	олекнала от думи, и тежката ми плът
	в притихналото пладне отпуснати лежат:
	ще трябва да заспят, прострени на нагрятия
	сух пясък, жадни, но без клетви и проклятия…
	И виното небесно ще пия изтощен.

	О, сбогом; вече сенки, но пак ще сте пред мен.
P$
