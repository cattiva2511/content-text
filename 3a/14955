P>
E>
	И както в есенния свод студен
	се точат жеравите с жалби клети,
	тъй стенещите духове пред мен
	се носеха, от бурята подети.
@	Данте
E$

								Спят кеят,
								градът —
								немеят
								и спят.
								Спят хора…
								В простора —
								умора
								до смърт.

							Спи стаена
							пустошта,
							но простена
							в миг нощта.
							Тъй душата
							в жар се мята
							в самотата…
							Самота!

						И заклокочи
						морето пак —
						джудже изскочи
						май в тоя мрак
						и със звънчета,
						душа проклета,
						подскача, крета
						от крак на крак.

					И тая шир смълчана,
					безлюдна, дива шир
					ехти като камбана
					в прокълнат манастир —
					тъй с ропот глух тълпите
					се вдигат и в тъмите
					прииждат на вълни те
					и плискат се безспир.

				Боже мой… Те пак са тука —
				джиновете! Адски мрак!
				Скърца стълбата и пука,
				гъне се под моя крак.
				Лампата в ръката гасне,
				сянката ми страшно расне
				и със скокове ужасни
				скача до тавана чак.

			Помита тяхната вихрушка
			по пътя всичко с рев и вой
			и паркът гол и сух се люшка
			и пука като в огън той.
			И сборището им крилато,
			огромно тежкокрило ято,
			е облак с мълния, която
			ще сцепи нощния покой.

		Наблизо са! Но ние в тая къща
		на скрито сме, макар да сме сами.
		Ужасен вой! О, армия могъща
		от зли вампири, дракони, лами.
		Скрипти на покрива гредата яка
		и като сламка гъне се, и в мрака
		вън хлопа портата и адски трака,
		и още малко — ще се разломи!

	О, адски стонове, ридания, ръмжене!
	Кошмарният рояк, от вихъра подбран,
	ще рухне, о, небе, над моя дом… Край мене
	стените се тресат под черната им сган;
	и къщата крещи, подскача и се мята,
	и нещо мощно я изскубва от земята,
	и аз я виждам как се носи над полята
	като изсъхнал лист, от вятъра отвян.

		Пророче, протегни десница свята,
		от демоните зли ме заслони,
		прострян в прахта, тамян до небесата
		ще ти кадя до сетните си дни!
		Стори така, да устои вратата,
		безсилно ятото им да се мята
		и да си счупат ноктите, крилата
		в решетките и яките стени!

			Отминаха… О, зла кохорта!
			Изчезнаха и вече с яд
			не тропат вън по мойта порта,
			стопи се хилядната рат.
			Но още звекът на окови
			тресе дома ми из основи
			и стенат дъбове сурови
			отсреща там, на оня скат!

				Някъде те още махат
				в непрогледните мъгли,
				но е тъй безшумен махът,
				че се питаш ти — дали
				пак щурци не заскриптяха
				песента си тиха, плаха,
				или по желязна стряха
				дъжд неспирно ромоли?

					Долитат звуци слаби,
					неясен шум и звън —
					пастирите араби
					тъй свирят с рог отвън
					пред шатрата в полето
					и от мечти обзето,
					сънува пак детето,
					сънува златен сън.

						Деца на мрака
						и на смъртта,
						изчезват сякаш
						във вечността;
						така вълните —
						глух шум в тъмите —
						ще доловите
						навън в нощта.

							Но прибоя
							премалял
							секва своя
							ропот вял —
							не жена ли
							с вопли вяли
							спря да жали
							по умрял?

								Тъмите
								мълчат.
								Томи те
								сънят,
								пулсира
								всемира…
								Замира
								шумът.

@@	[28] август 1828
P$
