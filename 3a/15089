	В земята на евреите един ден императорът заповядал всеки да се запише в града на прадедите си! По това време бедният дърводелец Йосиф и жена му Мария живеели в град Назарет, а трябвало да отидат чак в град Витлеем.
	Мария очаквала дете и не можела да върви толкова дълго. Йосиф успял да намери едно магаре за нея и тръгнали. Пътят бил дълъг и уморителен и най-сетне една студена привечер двамата пристигнали във Витлеем гладни и премръзнали.
	Но още много хора били дошли тук, за да ги преброят и затова странноприемниците били препълнени. Където и да потърсили подслон, отговаряли им, че няма свободно място. Добре че се намерила една състрадателна жена, която ги упътила към близкия обор. Там сред кротките животни, поне им било топло и имали покрив над главите си. Същата нощ Мария родила момченце, което нарекли Исус. Повила бебето и го положила в яслата върху меката слама.
	Недалеч от града в полето овчари пазели стадата си. Изведнъж забелязали на небето голяма и ярка звезда, по-сияйна от всички останали, която блестяла като скъпоценен камък над Витлеем. Неочаквано пред тях се появил ангел небесен.
	— Нося ви радостна вест — казал той. — Днес във Витлеем ви се роди Спасител. Ще го намерите да лежи в една ясла в обора до странноприемницата.
	В същия миг небето се изпълнило с ангели, които пеели с чудни гласове.
	Овчарите скоро намерили Йосиф, Мария и малкия Христос. Свели глави и коленичили пред бебето.
	В това време в столицата Ерусалим пристигнали трима източни мъдреци с дарове. Обикаляли навсякъде и питали:
	— Къде е този, който се роди, за да бъде цар на евреите? Видяхме звездата му на Изток и дойдохме да го поздравим.
	Само че в Ерусалим никой нищо не знаел. Като научил за тримата мъдреци, завистливият цар Ирод се разтревожил, че друг ще стане цар.
	— Когато мъдреците го намерят, ще го убия. Само аз мога да бъда цар! — заканил се той.
	А звездата повела тримата към скромното убежище на Мария и Йосиф. Те влезли в обора и видели Младенеца. Коленичили пред дървената ясла и поднесли на Исус своите подаръци, защото разбрали, че пред тях наистина е Божият Син. Бебето, за което древните пророци били предсказали, че когато порасне, ще стане Избавителя на човечеството!
	И до сега всяка година на 25 декември тази история се разказва на децата по целия свят. От първата свята нощ съществува и обичаят хората да си правят подаръци на Коледа, както тримата мъдреци поднесли своите дарове на бебето Исус.
