P>
	Съгледах ангел бял — кръжеше той над мене,
	не даваше с криле на бурята да стене,
	морето да реве край тоя стръмен бряг.
	— Защо си тук дошъл сред гибелния мрак? —
	му казах и дочух: — Душата ти да взема.
	Изтръпнах. Бе жена. И с красота неземна.
	Но блед, с треперещ глас, ръце прострях смутен:
	— Когато отлетиш, какво ще стане с мен?
	Мълчеше той. Нощта нападна небесата
	и в миг се мръкна. — Щом изтръгнеш ми душата,
	къде ще отлетиш? В кои ли самоти?
	Мълчеше все така. — Кажи ми, кой си ти —
	смъртта ли си? Или животът? Довери ми…
	Тъмите ставаха все по-неутешими.
	И рече мрачно той: — Не, аз съм любовта!
	И цял се озари от мрачна красота.
	И в мрака — огнен взор преди той в мен да впери —
	звездите зърнах през крилата белопери.

@@	Джърси, септември 1855
P$
