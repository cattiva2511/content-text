P>
	Слава на добрата мисъл,
	Слава на доброто слово,
	Слава на доброто дело —
	трите огъня, и нека
	и за трите да е вечност.
	Който носи блага мисъл,
	той изрича блага дума,
	той преследва благо дело —
	и на трите пътя — слава.
	Мисълта е чисто зърно,
	словото — стъбло високо,
	делото — богата жътва,
	триединство увенчава
	със сполука всяко дело,
	и на трите лъча — слава.
	А за битките житейски,
	закален от светлината
	със закалка тройна, яка,
	питащият Заратустра
	се размисли за смъртта.
	Той сърцето си попита,
	но мълчеше то печално,
	и попита той тогава
	светлия Ахурамазда*:
	[* Божество от древноизточната религия зороастризъм, олицетворение на силите на доброто. — Бел.прев.]
	„Ще ли победим смъртта?“
	Светлина на световете
	и създател на живота,
	луннолик и слънцеок,
	каза му Ахурамазда,
	и на Заратустра рече:
	„Знай, нощта е само отдих
	за негаснещото слънце,
	пъпките с роса пои тя,
	щом човек възкръсне, значи
	победена е смъртта.“
	Сведен пред Ахурамазда,
	звездните нозе целуващ,
	пак попита Заратустра,
	със съмнения изпълнен:
	„Беше тяло, прах то стана,
	вятърът прахта разнесе.
	Ще ли тази прах възкръсне
	пак по пътищата грешни?“
	В гръм и мълнии облечен,
	балдахин развял високо
	от небесните дъги,
	каза му Ахурамазда,
	и на Заратустра рече:
	„В онзи миг, когато стройно
	аз изграждах небесата
	без греди и без подпори,
	само от сърцевината
	на рубините извличах
	светлината за простора;
	в онзи миг велик, когато
	с моята любов и воля
	на зачатия утроба
	стана кръглата земя;
	в онзи миг, когато зърно
	аз за първи път създадох
	като твърд източен бисер,
	в прахоляка разпиляно
	многократно да възкръсне;
	в онзи миг, когато тука
	под властта на дух и воля
	във дърветата, в тревите
	закипяха съкровено
	чародейните вълшебства
	на живителния огън;
	в онзи миг велик, когато
	от целувката за пръв път
	във утроба материнска
	взеха да се очертават
	две ръце, нозе, очи —
	в ударите на живота
	над мъртвилото безлико,
	в тези живи очертания,
	сякаш от небитието
	за живот и смърт спасени,
	имаше по-мъчни тайни
	от възторга да възкръснеш;
	минало и настояще —
	бъдното отглеждат те.
	Не от минало създавах
	всеки днешен миг вълшебен,
	не от минало ковах аз
	синева като емайл,
	изумруда на тревите
	и на всеки цвят рубина
	аз от нищото изтръгнах
	с воля, с творческа мечта.
	Колко ми е лесно вече
	тежкия метал да взема,
	във горнилото да духна
	и в разискрения огън
	ковкия метал да вая.
	Чука тежък ще издигна,
	чука бляскав ще стоваря,
	пламъкът игрив ще бъде,
	жив животът е, смърт няма.
	Запомни и не забравяй
	само тези три завета —
	мисъл, слово и деяние.
	Знай, Възраждане ще има,
	ако волята е силна,
	Възкресението тук е
	истина, а не лъжа.“
	И се вдигна Заратустра,
	чул, че тътенът затихва,
	и видя в небето синьо
	седмоцветната дъга,
	и видя под планината
	ниви, пасища, дома си,
	и дочу в горите гъсти
	звънък славей как запя.
P$
