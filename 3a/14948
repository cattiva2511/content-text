P>
	Аз обичах дървото високо и древно,
		в него пееха славеи нежно в нощта,
	а под него вълните се люшкаха гневно
		и шумеше пшеница, и ручей шуртя.

	Аз обичах в дървото омайните птици,
		те прелитаха леко от клон върху клон.
	Планините вековни му бяха връстници
		и покритият с мълнии сив небосклон.

	Аз обичах във него спокойната дума
		на върха, който буря вещае след миг,
	и шума на подвижната есенна шума,
		и сълзата небесна, отронена с вик.

	Аз обичах дървото — в покой и стихии
		със ресници на Вий*, сред мъха побелял.
	[* С това име малорусите наричат старейшината на гномовете, чиито ресници стигат чак до земята. — Бел.прев.]
	То столетия тук носи име Русия —
		със секира наострена в ствола му бял.
P$
