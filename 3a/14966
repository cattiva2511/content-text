P>
	В горите стари, дето мъзга навред пълзи —
	по ствола чер на бора, по белите брези,
	веднъж ли ти си бързал по голата морава
	уплашен, блед, незнаещ какво зад тебе става;
	с треперещи колени си бързал в своя плен,
	учителю мой, Дюрер, художнико вглъбен!
	Божествени картини! — и как личи от всяка,
	че с поглед визионерски ти си прониквал в мрака
	и си разкривал всичко, сред мрачините взрян:
	и фавни ципопръсти, и весел горски Пан,
	цветя пред теб натрупал, и старата Дриада,
	зеленооки силфи в зеленината млада.
	Чудовище ужасно за тебе е лесът:
	видения с реалност се смесват и кипят.
	Там бор до бор се свежда и брястове огромни,
	и всеки клон за лакът сакат ще ти напомни;
	короните се клатят едва — да разберем,
	че нищо не е мъртво, ни живо е съвсем.
	Тече вода и злакът я пие; всеки ясен
	с ужасни храсталаци, с къпини е опасан,
	оплел в тях свойте черни и груби стъпала.
	Цветя лебедошии в блата-огледала.
	Химерата събудиш от тоя сън дълбок ти —
	и люспест врат разтърсва, в стеблата впила нокти,
	и в миг от пещерата надниква и ако
	си там, ще те прониже със святкащо око.
	Растителност! О, буйна материя! Дух! Сила!
	С кора ли, с груба кожа ли свойта плът покрила!
	Не съм все още бродил из тая пустота,
	Учителю, без ужас да ми смрази кръвта
	и да не видя клони, чак до земи опрени,
	по тях с неясни мисли, от вятъра люлени.
	О, само Бог, свидетел на тайнства, само Бог
	разбира тия мисли сред пустоша дълбок.
	Усетих таен пламък душата ми да сгрява
	и заедно с душата живее, съживява,
	присмива се, говори, снишава си гласа
	под дъбовете страшни, запречили леса.

@@	1837
P$
