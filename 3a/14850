P>
	Дордето бистър глас камбаната разлива
	във въздуха бездънен и чист на утринта
	и над детето — сред лаванда миризлива —
	пленено и в молитва разтворило уста,

	звънарят с гръб, докосван от птичите ята,
	е яхнал камъка и сам в скръбта си дива
	мърмори на латински, и врязва се в дланта
	столетното въже, и звонът го опива.

	Това съм аз. Уви! Сред мрака от желания
	въжето всуе дърпам — на своя Идеал,
	от грехове студени с пера обрасъл цял,

	и чувам само глас, накъсан от стенания!
	Но някой ден, от Бога щом сам се отвратя,
	о, Сатана, ще скоча с въжето на врата.
P$
