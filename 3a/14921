P>
	Аз не вярвам в черното начало
	въпреки че ни роди нощта,
	и на слънцето са обещали
	отговор сърцето и кръвта.

	Аз не вярвам в никакви закони
	Зная само, че на този свят
	са безсилни строгите канони,
	че животът е красив и млад.

	Залезът и днес ще ме дочака.
	Нощ ще падне, ще ме окове.
	Но ухание разлива мракът,
	мед струи от всички цветове.

	Камък забележа ли случайно,
	с цвят на хладна есенна гора —
	аз познавам неговата тайна:
	крие той най-огнена искра.

	Слънцето едва ли ще е вечно,
	ще посърнат всички цветове,
	но в небето алено и млечно
	светове приспиват светове.

	В този свят за нас са отредени
	непознати стълби до пещта,
	но изкачваме ги устремени
	и по-звънка става песента.

	Ще отгатнем там със всяка крачка
	своя изначален, първи час,
	чули пак на старата бавачка
	вечно-тържествуващия глас.
P$
