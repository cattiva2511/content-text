P>
D>
	На Валери Брюсов
D$

	Мигар винаги от някого ще зависи моят ден,
	и във мислите си пламенни няма цял да съм вглъбен?

	Мигар ще се колебая, тръгна ли на път в нощта,
	щом сърцето ми желае път към неизвестността?

	Не, аз няма да излъжа с нищо своята звезда,
	огънят й щом ми свети в дни на радост и беда.

	Огнен знак остави белег върху моето лице
	и навсякъде ще слушам пламенното си сърце.

	Ако стигна до морето, ще потъна в глъбини,
	гледайки към светлината и прозрачните вълни.

	Ако срещу мен се вдигнат върхове на планина,
	в снежно царство ще замръзна под сребристата луна.

	Ако ли в звезда загледан стигна пропаст някой ден,
	аз ще падна, без да жаля, върху камъка студен.

	Но навсякъде ще вярвам само в своята мечта
	и ще съм красив и волен като приказка в нощта.

	Ако някой пожелае с нещо да ме промени,
	с мене в гроба той ще легне — или в райски долини.

	А за себе си потърсил свободата, вече знам,
	че на друг ще я отстъпя, че на друг ще я отдам.

	Зов дочуйте в тези струни — свобода и светлина.
	В тихите води се ражда мощна пенеста вълна.

	Слънцето цветята гали, в хоровода им искри,
	а поиска ли — ще пламне и степта ще изгори.

	Може някого да стопля или да го умъртвя,
	но докрай с душа свободна пътя си ще извървя.
P$
