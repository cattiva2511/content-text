P>
	Към бездната вселенска човекът е поел.
	Веднъж, като обхождах долмена над Розел,
	там, дето в полуостров земята се превръща,
	аз зърнах призрак — сянка спокойна и могъща;
	ръка огромна вкопчи той в моите коси
	и до скалата горе почти ме извиси,
	и рече ми:
					— По своя пътека крачи всичко
	в безкрая: и звездата, и малката мушичка;
	съзнава всичко как е родено и защо,
	ухото както чува, така и вижда то.
	Нещата, съществата неспирно си говорят.
	Зефирът, алкионът зареян и просторът,
	тревичката, цветчето и кълнът, и прахта.
	Как инак си представяш всемира, вечността?
	Ти мислиш ли, че Бог е дал форма на нещата,
	и с вечен звън дарил е дърветата в гората,
	и бурята, пороя, повлякъл черна кал,
	мушицата и храста къпинов с плод узрял,
	скалата сред вълните и звяра в планините —
	и тоя вечен шепот ей тъй, без смисъл скрит е?
	Кажи, нима водите извечни и лесът
	ще шушнат, ако няма какво да ни рекат?
	Нима на флейта само в морето свири бриза?
	Нима и океана надига се и слиза
	и паст сред пустотата отваря с дива мощ,
	та шумен дим да бълва неспирно, ден и нощ?
	Нима се той надвиква и с урагана даже,
	и с този рев не иска все нещо да ни каже?
	И мислиш ли, че гробът, потънал цял в треви,
	тук само тишина е? За миг си представи,
	че хилядите рожби на Божето творение —
	и розата, и кринът, потръпващи в смирение,
	вълните и гърмежът, и сводът син, дълбок —
	не осъзнават нищо, като говорят с Бог.
	Ти мислиш, че пелтечат и си плетат езика?
	И че невнятно мънка природата велика?
	Та Бог нима би слушал — всевиждащ, всемогъщ,
	необозрим в безкрая — брътвеж един и същ,
	брътвеж на глухонеми? Пред бездната се спрете —
	не е ли проповедник? А сянката поет е!
	Да, всичко на земята е глас и аромат
	и всичко ни говори сред тоя необят;
	във всеки шум успял е и Мисъл Бог да вложи,
	изпълнени са с Мисъл творенията Божи
	и стенат като тебе и пеят като мен.
	Говори всичко. Слушай, човече изумен,
	чуй ветрове, огньове, вълни, скали, тръстика,
	дървета — всичко диша.
					Душа във всичко блика!
P$
