	__1842__, 18 март — ражда се Етиен-Стефан Маралме, син на Нюма Флоран Жозеф Маларме (1805–1863), заместник-началник в Регистратурата, и Елизабет Фелиси Демолен (1819–1847).

	__1847__, 2 август — умира майката на поета.

	__1848__ — бащата се оженва повторно.

	__1852__ — Стефан е даден в религиозен пансион в Паси.

	__1854__ — първи литературни опити (ученически съчинения): „Златният потир“ и „Ангел-хранител“.

	__1856__ — в пансиона на лицея в Санс.

	__1857__ — умира сестрата на поета Мария (родена 1844).

	__1858__ — Кантата за първото причастие в пансиона в Санс.

	__1859__ — в класа по риторика, пише „Между четирите стени“.

	Октомври — в класа по логика.

	__1860__ — Свързва се с Емил Дешан, представител на късните романтици и съсед на семейство Демолен във Версай. Съставя поетическа антология от 8000 стиха и се опитва да превежда Едгар По. През ноември получава бакалавърска степен.

	__1861__ — Семейството се премества в Санс.

	Октомври — Еманюел дез-Есар е назначен в лицея в Санс.

	__1862__, януари-февруари — първи публикации: текст върху _Парижки стихове_ от Дез-Есар, стихотворението _Писъмце_.

	Април-май — начало на кореспонденцията с Йожен Льофебюр и Анри Казалис. Публикува заедно с Дез-Есар _Кръстопътят на госпожиците_ — отзвук от разходка до Фонтенбло.

	Юни — ухажва една немска гувернантка, Мария Герхард.

	Ноември — заминава за Лондон и се установява там заедно с Мария.

	__1863__, април — умира бащата на поета.

	10 август — Маларме се жени в Лондон за седем години по-възрастната от него Мария Герхард.

	Ноември — получава диплома за преподавател по английски език и е назначен в лицея в Турнон (Ардеш).

	__1864__, лятото — в Авиньон се запознава с провансалските писатели Теодор Обанел, Жозеф Руманий, Фредерик Мистрал.

	Октомври — започва _Иродиада_, малко преди това се ражда дъщеря му Жьонвиев (19 окт.)

	__1865__ — няколко месеца след Иродиада започва _Следобедът на един фавън_ с надеждата да го постави на сцена.

	Октомври — след като Банвил и Коклен отхвърлят _Иродиада_, Маларме се захваща отново с нея, но „вече не като трагедия, а като поема“.

	__1866__, януари-март — работи върху _Старото въведение_ към _Иродиада_.

	Април — престой в Кан, при Льофебюр. Докато работи над _Иродиада_, у него настават дълбоки интелектуални промени, сблъсква се с проблема за Небитието и човешкото съществувание.

	12 май — десет негови стихотворения са отпечатани в _Съвременният Парнас_.

	__1867__, 14 май — писмо до Казалис, в което съобщава, че не е вече това, което е бил и че е стигнал до Чистата концепция и до идеята за Духовната вселена.

	31 август — умира Шарл Бодлер.

	Октомври — назначен е в лицея в Авиньон.

	__1868__, април — пише до Франсоа Копе за Мечтата в нейната идеална голота и за чистата творба, както и за тяхната неосъществимост.

	Май — писмо до Льофебюр.

	18 юли — изпраща сонет на Казалис.

	__1869__ — чете Декарт.

	Март — изпраща фрагмент от _Иродиада_ в _Съвременният Парнас_.

	Ноември — първо споменаване на _Igitur_, начало на преодоляване на кризата, свързана с абсолютното. Интерес към езикознанието.

	__1870__, януари — излиза в отпуска, по негова молба, до септември 1871 и се занимава с лингвистични проблеми.

	Август — чете _Igitur_ пред Мандес, Жюдит Готие и Вилие. На връщане от Люцерн — при Вагнер.

	__1871__, юли — ражда се Анатол.

	Октомври — след много опити да се откаже от преподавателската дейност е назначен в лицея „Кондорсе“ и се установява в Париж, на улица „Москва“, №29.

	__1872__, юни-октомври — публикува преводите си на осем стихотворения от Едгар По.

	23 октомври — умира Теофил Готие.

	__1873__, април — запознава се с Мане.

	Октомври — _Погребална наздравица в Гробницата на Теофил Готие_.

	__1874__, август — първи престой във Валвен, край Фонтенбло.

	Септември — започва да излиза _Последна мода_, изцяло списван от Маларме. Издадени са осем броя от вестника.

	__1875__, януари — установява се на улица „Ром“.

	Изпраща на Льомер за трети брой на _Съвременният Парнас_ „Фавнът“, който е отхвърлен от редколегията (Копе, Банвил, Анатол Франс).

	__1876__, януари — големи проекти в областта на театъра.

	Април — _Следобедът на един фавън_, с илюстрации от Мане, издание на Дерен.

	Май — предговор към _Ватек_ от Бекфорд.

	Септември — „Импресионистите и Мане“ в _Дъ Арт Мантли ривю_.

	Декември — _Гробницата на Едгар По_ във възпоменателен том в Балтимор.

	__1877__, март — последни преводи на стихотворения от По в _Ла Репюблик де летр_.

	Декември — първи впечатления от Мадрид.

	__1878__, януари — _Английските думи_, издание на „Трюши-Льороа & братя“. Предвижда за същия издател и други подобни помагала по английски език.

	__1879__, октомври — умира синът на поета Анатол, след шестмесечно боледуване.

	Декември — _Античните богове_ (с дата 1880), издание на Родшилд.

	__1880__ — _За гробницата на Анатол_.

	__1882__, октомври — запознава Юисманс, който му отделя място в книгата си „Наопаки“, с личността и делото на Монтескю.

	__1883__, 13 февруари — умира Рихард Вагнер.

	30 април — умира Едуар Мане.

	Ноември-декември — Пол Верлен публикува в трети брой на Лютес, посветен на Маларме, „Прокълнати поети“, които излизат през следващата година в отделна книга при Вание.

	__1884__, януари — първи алюзии за Мери Лоран, в _Кореспонданс_, с която се е запознал наскоро чрез Моне.

	Май — излиза „Наопаки“ от Юисманс, която с „Прокълнати поети“ на Верлен донася на Маларме неочаквана известност.

	Октомври — назначен е в лицея Жансон дьо Сайи.

	__1885__, януари — _Проза_ в _Ла Ревю ендепандант_, където излиза през март _И девствен и тъй гъвкав…_ и други стихове.

	22 май — умира Виктор Юго.

	8 август — „Рихард Вагнер, мечтанията на един френски поет“ в _Ла Ревю вагнериен_.

	10 септември — напомня в писма до Едуар Дюжарден и Морис Барес за драмата, която го вълнува, тази „на Човека и на Идеята“.

	Октомври — назначен е в колежа „Ролен“.

	16 ноември — автобиографично писмо до Верлен, с разсъждения за Книгата, при която „орфическото тълкуване на Земята е единственият дълг на поета и литературно занимание в най-висша степен“.

	__1886__, 8 януари — _Посвещение_ на Вагнер в _Ла Ревю вагнериен_.

	11 април — първи брой на _Ла вог_, с три стихотворения в проза от Маларме и първа публикация на _Озарения_ от Рембо.

	13 юни — публикува първото стихотворение без пунктуация, в същия брой.

	18 септември — Манифестът на символизма от Жан Мореас във Фигаро.

	22 септември — _Трактат за словото_ от Рьоне Гил с предговор от Маларме.

	1 ноември — Маларме започва да води театрална рубрика в _Ла Ревю ендепандант_ (девет публикации до юли 1887).

	__1887__, 1 януари — „Триптих“ в _Ла Ревю ендепандант_.

	Март — окончателен вариант на _Следобедът на един фавън_, издание на _Ла Ревю ендепандант_.

	12 август — _Косата с пламъка…_ в _Л’ар е ла мод_.

	Октомври — фотолитографско издание на Поезия с фронтиспис от Фелисиен Ропс, издание на _Ла Ревю ендепандант_ (47 екз.)

	Декември — _Албум със стихове и проза_.

	__1888__, януари — писмо до Верхарн, с призив „да се представи пред читателите […] и да покаже нещата си в отделна книга“.

	Юли — _Стихове от Едгар По_, издание на Дьоман, Брюксел, с портрет и винетка от Мане.

	__1889__, 18 август — умира Вилие дьо Лил Адан; Маларме и Юисманс са определени за изпълнители на неговото завещание.

	__1890__, февруари 1890 — изнася цикъл лекции върху Вилие в Белгия.

	15 май — _Вилие дьо Лил Адан_ в _Ла Ревю д’ожурдюи_.

	20 октомври — първо писмо от Пол Валери.

	15 ноември — _Писмо_ до Уистлър в _Дъ Уърлуинд_.

	__1891__, 13 март — Умира Теодор дьо Банвил.

	24 март — отговаря на въпросите от анкетата на Жюл Юре.

	Май — издава _Страници_ при Дьоман, с фронтиспис от Реноар.

	10 октомври — Посещава го за първи път Пол Валери, придружен от Пиер Луис.

	__1892__, март — Започва да сътрудничи на _Нейшънъл Обзървър_ (дванадесет хроники до юли 1893).

	15 ноември — _Стихове и проза_, с дата 1893, при Перен, с фронтиспис от Уистлър.

	__1893__, февруари — председателства седмата сбирка на _Ла Плюм_, където вдига тост, станал първообраз на сонета _Поздрав_.

	15 юли — второ издание на _Стихове и проза_.

	4 ноември — Маларме се пенсионира.

	__1894__, февруари-март — „Музиката и литературата“ — лекция, изнесена в Университетите в Оксфорд и Кеймбридж (публикувана през октомври от Перен).

	17 юли — Умира Льоконт дьо Лил. Маларме е избран на негово място за председател на комитета за изграждане на паметник на Бодлер.

	8 август — посочен е за свидетел от Феликс Фенеон по време на процеса срещу Тридесетте (свързан с атентатите на анархистите).

	17 август — публикация върху „Литературния фонд“ във Фигаро.

	12 ноември — изпраща на Дьоман макета за „Поезия“.

	22 декември — първо изпълнение на _Прелюд към Следобедът на един фавън_ от Дебюси.

	__1895__, 1 януари — _Гробницата на Шарл Бодлер_ в Ла Плюм.

	15 януари — _Посвещение_ на Пюви дьо Шаван в същото списание.

	1 февруари — първите десет „Вариации по зададена тема“ в _Ла Ревю бланш_.

	3 август — _Душата във въздишка сбита…_ (Фигаро, в отговор на анкета за свободния стих).

	__1896__, 8 януари — умира Верлен. Маларме произнася надгробна реч.

	27 януари — Маларме е избран за Принц на поетите.

	15 май — „Артюр Рембо“, писмо до Харисън Роудс, _Дъ Чап бук, Чикаго_.

	22 май — председател на комитета за издигане на паметник на Верлен.

	1 септември — „Тайнството на словото“ в Ла Ревю бланш, в отговор на публикацията на Пруст „Против неяснотата“ в същото списание.

	__1897__, 1 януари — _Гробницата_ на Верлен (_Ла Ревю бланш_).

	Май — _Игра на зарове_ в списание _Космополис_.

	__1898__, 23 февруари — приятелско писмо до Зола след неговото осъждане.

	16 април — Възпоменателен албум, съдържащ сонета за Вашку да Гама (_С единствена грижа за път…_).

	10 май — заема се с _Иродиада_, с която се занимава до смъртта си.

	9 септември — Стефан Маларме умира във Валвен в резултат от задушаване. _Иродиада_ остава незавършена и _Поезия_ излиза посмъртно, през 1899 г.
