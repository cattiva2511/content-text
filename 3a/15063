P>
	Първи сняг от небесата
	буйно заваля.
	Димо грабна си шейната,
	вънка излетя.

	Ала викна в изненада:
	— Туй се не търпи!
	По земята, дето пада,
	бързо се топи!

	Спря ядосан той на двора
	с вирната глава,
	с поглед устремен нагоре:
	— Сняг ли е това?

	Дето падне, локва става…
	— Снежко, снежко, как
	днес пързалка ще направя
	и човек от сняг?

	Да, по покривите горе
	побеля завчас,
	но кажете — там ли, хора,
	да се плъзгам аз?
P$
