	Живял някога един богаташ. Кой каквото спечелел, на него го отнасял на съхранение.
	В същия град живеел и един беден работник.
	Петнадесет години се трудил той, глава не вдигал от работа и успял да събере копейка по копейка двеста рубли.
	„Може да изгубя или да изхарча парите, докато дойде време да се върна при жена си и децата. По-добре да ги занеса на този богаташ и да ги оставя у него на съхранение“ — помислил си сиромахът и занесъл на богаташа своите двеста рубли.
	Дошло време работникът да се прибере в къщи при домашните си. Отишъл той при богаташа и го помолил да му върне парите.
	— Какви пари, кога си ми давал ти пари? — извикал сърдито богаташът. — Махай се оттук!
	Дълго му се молил сиромахът:
	— Смили се над мене и над семейството ми! От глад ще умрем, съжали ни, върни ми парите!
	Ала всичко било напразно.
	Изгонил го богаташът с празни ръце.
	Върви сиромахът по улицата и плаче.
	В същия град живеела една много умна и добра жена.
	Видяла тя сиромаха, че плаче, повикала го и го попитала:
	— Защо плачеш, нещастни човече?
	— Бях си спестил с тежък труд двеста рубли и ги дадох на един богаташ да ми ги пази. Сега той отказва да ги върне и отгоре на това ме наби и изпъди.
	Жената го посъветвала:
	— Аз ще отида при този богаташ и ще му занеса различни скъпоценности, уж че искам да му ги оставя на съхранение. Щом развържа бохчичката, ти влез и си поискай парите.
	После тя заръчала на слугата си:
	— Щом богаташът върне парите на този човек, ти се втурни в стаята и извикай: „Елате си бърже в къщи, господарят се завърна!“
	Събрала тя всичко по-ценно, което имала, вързала го в една бохчичка и тръгнала към къщата на богаташа.
	Влязла вътре и му казала:
	— Мъжът ми отсъствува за дълго от къщи, а аз се страхувам да не ме нападнат разбойници и затова искам да ти оставя това на съхранение.
	Щом развързала тя бохчичката и показала на богаташа какво носи, в стаята влязъл работникът и почнал да го моли:
	— Върни ми, моля ти се, двестата рубли, които ти бях оставил на съхранение!
	Богаташът си помислил: „Ако не му дам парите, жената няма да ми се довери и ще си отнесе обратно това богатство“.
	— Вземи ги, синко, защо ми са твоите пари — казал той, извадил парите на сиромаха и му ги дал.
	Взел работникът парите си и тъкмо почнал да ги брои, в стаята се втурнал слугата на жената и извикал:
	— Господарке, ела си бърже в къщи, господарят си дойде!
	— Ах — извикала жената и завързала пак скъпоценностите си в бохчичката. — После ще ги донеса, сега трябва да бягам в къщи!
	Сиромахът от радост разперил ръце и почнал да играе в стаята; плеснала ръце и жената и също заиграла; след нея заиграл и богаташът.
	— Какво се разиграхте всички?! — попитал слугата.
	— Сиромахът играе, защото си получи обратно парите, аз играя, защото мъжът ми, когото отдавна не съм виждала, се е завърнал, но ти защо играеш? — попитала жената богаташа.
	— Аз пък играя, защото такава проста жена като тебе успя да ме надхитри! — отвърнал богаташът.
