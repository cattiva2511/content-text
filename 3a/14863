>	I*
	[* Quand l’Ombre menaça de la fatale loi…, 1887]
P>
	Щом сянката ме стресне — о, жребий отреден! —
	тъй както стар Сън, порив и болка за гръбнака,
	че под тавани мрачни горчива смърт ме чака —
	това е знак, че той е прострял крило над мен.

	О, зала в блясък, който и краля хвърля в плен,
	но славните гирлянди висят и гине всяка:
	една измамна гордост, запалена от мрака
	в очите на самотник, от вяра заслепен.

	Да, знам — в далечините на тази нощ Земята
	обилен блясък лее от тайна непозната
	за вековете грозни, забулващи я в мрак.

	Пространството ту расне, ту свива се в съмнения
	и пръска в тая скука огньове жалки — знак,
	че на звезда сияйна все пак изгрял е гения.
P$

>	II*
	[* Този сонет (Le vierge, le vivace et le bel aujourd’hui…), 1887 г.) е известен също така и като „Лебедът“.]

P>
	И девствен, и тъй гъвкав, и недостъпно бял,
	дали разкъсал би с крило обезумяло
	днес езерото на забравата, сковало
	в кристален лед копнежа към полета умрял!

	Сред спомените вижда, че — някогашен крал —
	и днес е величав, но всичко тук е вяло,
	и не възпял по-друг простор — ще гърчи тяло
	на зимата безплодна в искрящата печал.

	Просторът лебеда преследва и гнети го!
	Отърсва шия той от свойто бяло иго,
	но не и от кошмара, перата хванал в плен.

	Бял призрак, сам стои сред блясъка възвишен
	и в гордата надменност застинал — сън студен, —
	замръзва Лебедът — изгнаникът излишен.
P$

>	II
#	(вариант)
P>
	Красивият и девствен, и гъвкав — този ден
	опияненото от гняв крило ще вреже
	ли в езерото от забрава, в чийто скреж е
	кристалът на копнежа, останал нероден!

	Един предишен лебед, от спомени гнетен,
	величествен, но без надежда днес — понеже
	не е възпял юга и от копнеж по-нежен
	на зимата безплодна в сияещия плен.

	Отърсва шия той в агонията бяла:
	днес целия простор е птицата презряла,
	но не и този ужас, перата оковал.

	Бял призрак, въдворен сред своя бляскав заник
	в съня студен на свойто презрение замрял,
	бленува Лебедът — излишният изгнаник.
P$

>	III*
	[* Victorieusement fui le suicide beau…, 1887]

P>
	Самоубийството с победен вид страни
	от злато, бури, кръв пенлива, факли, слава!
	О, как е смешно кръв от пурпур да изтлява
	сред мойта гробница с отсъстващи стени.

	Какво! Ни дрипа ли от тия светлини
	не идва — полунощ е: в сянката мъглява
	съкровището на главата разпилява
	милувки тъмни и струящи на вълни —

	и днес! — от твоята наслада! Само твоя,
	която с детски жар изтръгва сред покоя
	победа от това небе във вечен бяг

	с лъчи, когато на възглавката — о, този
	шлем на инфанта! — я полагаш, зърнал как
	извайва твоя лек контур дъждът от рози.
P$

>	IV*
	[* Ses purs ongles très haut dédiant leur onyx…, 1887]
P>
	Сияе ониксът на ноктите в нощта,
	Тревогата държи светилник в будоара
	и Фениксът съня предутринен прогаря,
	но никой в урна не събира пепелта.

	Сред празния салон: кънтене, пустота,
	немее масата оголена и стара,
	(край Стикс за сълзи е отишъл господаря
	с това, което чест въздава на Смъртта).

	А тук зад празния прозорец — пуст декор —
	издъхва златото, като че в тоя миг са
	ликорни скочили и тъпчат гола никса,

	и в огледалото — забрава, сън, затвор —
	тя вече мъртва е, макар че изумен ти
	съзираш блясъка на звънки инструменти.
P$
