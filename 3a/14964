P>
	Да служиш, отче, в храма, когато вън гърмят,
					е дързост нечестива.
	Приклекнала зад тебе, мълчи самата смърт
					и хитро се присмива.

	И ангелите тръпнат от тоя сън зловещ —
					не в ада ли сега са! —
	пред тях един епископ да пали свойта свещ
					с фитила на фугаса.

	Твой блян е нова митра, сенатът — също блян,
					и как ще те помажат.
	Но как ще благославяш, когато е облян
					все още в кръв паважът.

	На Геслер вечна слава! Да гине Вилхелм Тел!
					Ври, орган на възторга!
	Архиепископ, който за нов олтар е взел
					порутената морга.

	Щом кажеш: „Тебе хвалим, о, Господи пресвят,
					сред войнствата небесни!“ —
	в мъглата на тамяна те лъхва остра смрад
					от рововете пресни.

	И ден, и нощ гърмяха, разстрелваха наред —
					мъже, жени, дечица!
	И не орелът вече, над храма е въззет
					картал — злокобна птица.

	Не спирай, благославяй убиеца убог;
					а вие, жертви, спете!
	Престъпници и траур! Но Бог — самият Бог! —
					презря те и прокле те!

	Осъдените плават, ще спрат — ужасен дял! —
					в Алжир или Кайена.
	А Бонапарт в Париж е, но кой не е видял
					и в Африка хиена.

	Работници, орачи, в каторга ще се мре,
					на кой не му е ясно!
	Но ти, архиепископ Сибур, се взри добре
					наляво и надясно:

	продал душата своя, Христа ще продадеш,
					че в твойта свита хитра
	Предателство е дякон, протойерей — Грабеж,
					подлецо, кривнал митра.

	Убийството до тебе пак „Огън бий!“ крещи
					и гледа най-невинно!
	И дяволът потира държи и знаеш ти,
					че там пламти не вино.
P$
