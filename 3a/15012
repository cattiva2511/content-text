	Имало едно време в едно царство мъж и жена. Те имали трима сина.
	Мъжът ходел в гората, събирал съчки и сухи клони, товарел ги на магарето, откарвал ги в града и ги продавал. Така прехранвал жена си и децата.
	Веднъж през лятото децата помолили баща си:
	— Татко, вземи ни и нас в гората!
	Бащата отначало не искал да ги вземе, но после се съгласил.
	Щом стигнали в гората, децата се пръснали да търсят птичи гнезда.
	Покатерило се най-голямото момче на едно високо дърво и намерило в едно гнездо две много красиви яйчица. Момчето взело яйчицата, показало ги на баща си и рекло:
	— Татко, да занесем тези яйца на пазара и да ги продадем. Ще вземем за тях пари.
	Бащата отвърнал:
	— На кого са притрябвали тези яйца, синко?
	Но момчето не го оставяло на мира и продължавало да го моли.
	Бащата си помислил: „Може пък наистина някой да ги купи, макар и за развлечение“ — и се съгласил.
	На другия ден сиромахът отишъл на пазара. Занесъл той дърва. Взел със себе си и яйчицата. Продал дървата, извадил от кошничката двете яйчица, взел ги в ръка и обиколил два пъти пазара. Никой и не погледнал яйчицата. Само един търговец ги видял и си казал на ума: „Защо ли ги носи? Кой ще му ги купи? А може би крият някаква тайна или имат някаква сила?“
	И той попитал:
	— Колко искаш за тези яйца?
	Сиромахът помислил: „Че защо му са яйцата на търговеца? Изглежда, че на смях ме пита“ — и отговорил:
	— Остави, и без това няма да ги купиш.
	А търговецът си помислил: „Сигурно са много скъпи“ — и казал:
	— Защо, да не мислиш, че нямам пари? Казвай, колко струват?
	— Я ме остави, защо питаш напразно? Нали виждам, че не си купувач! — повторил сиромахът.
	Търговецът си казал: „Сигурно не вярва, че имам пари“. Извадил цяла шепа монети и ги хвърлил в кошничката на бедняка.
	— Ето, дай ми ги!
	Тогава сиромахът се замислил: „Търговецът не е глупав да си хвърля парите на вятъра. Изглежда, че яйчицата наистина са скъпи, затова бърза да ги вземе.“
	— Остави, не ги продавам, какво си се заловил за мене? — отказал му пак той и отминал.
	Тръгнал търговецът след него и започнал да му предлага все по-голяма и по-голяма цена. Но сиромахът не искал и не искал да ги продаде. Занесъл ги той в къщи и казал на жена си:
	— Вземи, жено, тия яйчица и ги скрий, а като се разклопа нашата кокошка, сложи ги под нея, та да видим какво ще се излюпи.
	Търговецът пък намерил в това време един голобрад измамник, дал му магарета, натоварени с ядене и дрехи, и го изпратил в селото на сиромаха, като му поръчал:
	— Закарай всичко това на този и този човек, но внимавай. Не вземай пари, а го замени само срещу двете яйца.
	Подкарал голобрадият магаретата със стоката и отишъл в дома на сиромаха.
	Излязъл сиромахът, поискал да си купи нещо, но голобрадият му казал:
	— Не продавам срещу пари, а само срещу онези яйца.
	— Не — отвърнал сиромахът, — ако искаш, продай ми, но яйцата не давам.
	Така измамникът си отишъл с празни ръце. По пътя той си рекъл: „Защо ли моят господар дава толкова стока? Навярно в тези яйца се крие голяма сила.“
	Решил той да получи на всяка цена яйцата. Преселил се близо до къщата на сиромаха и почнал да прелъгва жена му:
	— Защо си се свързала с такъв стар и беден мъж? Омъжи се за мене.
	Жената не искала и да чуе измамника. А през това време кокошката легнала да мъти. Жената сложила при другите яйца и онези две яйчица.
	На другия ден какво да видят — всичките яйца станали блестящи и прозрачни като стъкълца.
	Извадил сиромахът стъкълцата яйца, гледа и не може да разбере каква е тая работа, защо светят и блестят толкова.
	Взел той три от тях и ги отнесъл в града при един златар.
	— Искаш ли да купиш тези стъкълца?
	Погледнал майсторът и що да види — не били стъкълца, а блестящи брилянти. Зарадвал се той и попитал:
	— Даваш ли ми и трите за две хиляди?
	Сиромахът си помислил, че той се подиграва с него, засмял се и рекъл:
	— Хайде, давай!
	Наброил му златарят две хиляди, дал му сиромахът стъкълцата и хукнал радостен към къщи.
	Построил той нова къща и заживели безгрижно и богато. Колкото и яйца да сложели при онези две яйчица, веднага се превръщали в скъпоценни камъни. Сиромахът ги вземал и ги продавал.
	Скоро от яйчицата се излюпили два гълъба. Всички в къщи се грижели за гълъбите и треперели над тях.
	А голобрадият не оставял на мира жената на сиромаха и все я подлъгвал. Сега тя вече живеела в богатство и разкош и нямала толкова много работа. Взела да се поддава на думите му, обикнала го и се отдръпнала от мъжа си.
	Веднъж голобрадият й казал:
	— Няма да се оженя за тебе, ако не заколиш двата гълъба и не ми дадеш да ги изям.
	Тя решила да убие гълъбите и заповядала на слугинята:
	— Заколи двата гълъба, изпечи ги и ги поднеси на масата.
	Слугинята заклала гълъбите, изпекла ги, но не ги поднесла на господарката си, а дала да ги изядат децата — тримата синове на сиромаха. За господарката си пък заклала две пилета и й ги поднесла.
	Голобрадият разбрал това и казал:
	— Това не са гълъбите!
	Господарката извикала слугинята:
	— Къде са гълъбите? Къде си ги дянала?
	Слугинята се изплашила и отговорила:
	— Бях излязла от стаята и децата ги изяли.
	Жената казала на голобрадия:
	— Какво да правим сега? Децата изяли гълъбите.
	— Заколи децата и ми дай техните сърца! — рекъл голобрадият. — Ако направиш това, ще се оженя за тебе, инак ще си отида и няма да ме видиш вече.
	Слугинята чула това, съжалила децата и им казала:
	— Бягайте по-скоро от къщи, защото ще ви погубят!
	Изплашили се момчетата и избягали.
	Вървели те, колкото вървели — стигнали до един кръстопът, от който се разделяли три пътя. Спрели и се замислили, по кой път да тръгнат? Най-големият казал:
	— Да тръгнем надясно.
	Средният казал:
	— Да тръгнем по средния път.
	А най-малкият казал:
	— Ние сме трима и пътищата са три — да тръгнем поотделно, да си опитаме късмета, а после отново ще се намерим.
	Сбогували се братята и всеки тръгнал по своя път. Най-големият брат вървял, вървял и стигнал до едно далечно царство. Видял къщата на един ковач. Приближил се и помолил ковача:
	— Чичо, уморен съм и съм гладен. Дай ми да хапна и да си почина. Ще ти се отплатя с работа.
	Ковачът нямал деца. Зарадвал се той на такъв добър момък и повикал жена си:
	— Дай му да хапне и да си почине, навярно бог ни го изпраща на стари години.
	Зарадвала се жена му, поканила момъка, дала му да се нахрани и му постлала да си легне. Спал той три дни и три нощи, без да се събуди.
	На третия ден сутринта жената се приближила до него и решила да го събуди. Дръпнала завивката и какво да види — той лежал целият в злато и скъпоценни камъни.
	Гълъбите имали такава сила — който ги изяде, все в злато и скъпоценни камъни щял да лежи.
	Жената повикала мъжа си и му показала момъка. Събрали двамата цялото това богатство и го скрили.
	Така всяка нощ те събирали и скривали златото и скъпоценните камъни, а момъкът не подозирал нищо.
	Средният брат също стигнал до едно царство. По пътя си срещнал един търговец.
	— Гладен съм и съм уморен. Нахрани ме и ме остави днес да си почина, а после ще ти служа, както ми заповядаш — казал му момъкът.
	Търговецът го харесал и си помислил, че ще има полза от него. Завел го в къщи и казал на жена си:
	— Дай му да се нахрани и му постели да си легне. Утре ще го взема на работа.
	На сутринта момъкът не се събудил.
	Отишла жената на търговеца да го разбуди, дръпнала завивката и какво да види — лежи той целият в брилянти. Извикала жената мъжа си. Събрали всичкото това богатство и го скрили.
	После разбудили момъка, нахранили го, напоили го и го облекли богато. Живеел си той така, а те всяка нощ събирали от леглото му брилянтите и ги криели. Не знаел нищо за това и средният брат.
	Най-малкият брат също вървял, вървял и стигнал най-после до едно царство. Срещнал там една стара жена — вдовица, и я помолил:
	— Стрино, гладен съм и съм уморен; колко дни вече вървя самичък! Дай ми да се нахраня и ме остави да поспя до утре, а после ще ти служа, както кажеш.
	Приела го старицата, нахранила го и му постлала да си легне. На сутринта момъкът не се събудил.
	Изплашила се старицата да не му се е случило нещо. Приближила се до него, а той лежи целият в скъпоценни камъни. Събрала тя това богатство и го скрила. След това събудила момъка и го изпратила в гората за дърва.
	Така заживял и най-малкият брат. Работел той на старицата, а тя всяка нощ събирала брилянтите и нищо не му казвала. Веднъж царят на този град разгласил:
	— Всичките ми поданици да дойдат пред двореца. Ще пусна един гълъб и на когото кацне, нему ще дам единствената си дъщеря за жена и ще му завещая царството си.
	Всички изпълнили заповедта и отишли пред двореца, а старицата се уплашила да не би гълъбът да кацне на момъка и тя да го изгуби заедно с цялото му богатство. Заключила го в къщи и му казала:
	— Седи си тук и не излизай, каквото и да се случи! — А сама отишла да види какво ще стане.
	Излязъл царят и пуснал гълъба.
	Хвръкнал гълъбът над тълпата, обиколил я цялата, но не кацнал на никого, а полетял към къщата на старицата и почнал да кръжи над покрива й.
	Царят изпратил слугите си да разберат каква е тази работа. Отишли слугите и намерили в къщи заключения момък. Доложили на царя.
	Царят заповядал:
	— Доведете го при мене!
	Когато видял момъка, царят много го харесал. Дал му дъщеря си за жена и го оставил да царува.
	Заживял най-малкият брат богато. Сега вече разбрал, че щом заспи, в леглото му се появяват скъпоценни камъни. Царството му станало най-богатото и най-могъщото от всички царства на земята.
	А в това време средният брат, който живеел у търговеца, продължавал да работи. Но ето че веднъж се събудил по-рано от обикновено и видял леглото си обсипано със скъпоценни камъни. Събрал той цялото богатство и го скрил в едно далечно подземие. Така натрупал безчет скъпоценни камъни и решил:
	— Ще отида да поискам за жена царската дъщеря.
	Отишъл при царя и му рекъл:
	— Дайте ми дъщеря си за жена!
	— Добре — отговорил царят, — ще ти я дам, но ако ми издигнеш такава кула, която да струва колкото цялото ми царство.
	— Добре — казал момъкът. После отишъл, извадил златото и скъпоценните камъни и издигнал кула — цялата в блясък и красота.
	Явил се той пак при царя:
	— Заповядайте да видите!
	Погледнал царят и се смаял: наистина не само неговото царство, но и много други царства можели да се купят с такава кула.
	Дал царят на средния брат дъщеря си за жена и той заживял по царски.
	А най-големият брат продължавал да живее у ковача.
	Научил той, че в това царство имало девойка с невиждана под слънцето хубост.
	Явил се при ковача и му казал:
	— Желая да се оженя за тази красавица, поискай ми я.
	— Не, синко — отговорил ковачът, — тази девойка е магьосница. Който се е опитал да я иска за жена, жив не се е върнал. Върху коловете на оградата край нейния дворец са набучени човешки глави. Погубила е всички, които са я искали.
	Момъкът се замислил: какво може да бъде това, как ги погубва тя?
	Излязъл той скритом от къщи и се отправил към двореца на красавицата. Приближил се до терасата. Видяла го красавицата, излязла и всичко наоколо осветила като слънце.
	— Зная защо си дошъл — казала му тя. — Само че по-добре си върви, нали виждаш колко момци, и все царски синове, са оставили тук главите си? Ти ли ще вземеш това, което те не можаха да вземат?
	А момъкът й отговорил:
	— Без тебе и така няма живот за мене; кажи, какво искаш?
	— Добре, ще ти задам три задачи. Изпълниш ли ги, твоя ще съм. Но ако не ги изпълниш, знай, че ще ти отсекат главата.
	— Казвай — рекъл момъкът.
	— Първата е — да построиш над тази река златен мост, и то такъв, че аз свободно да мога да се разхождам по него.
	Натъжил се момъкът, върнал се в къщи и разказал всичко на ковача. Ковачът рекъл:
	— Това е лесна работа, ти сам си злато. Погледни какво богатство сме натрупали! Не мост, а цял златен град можем да й построим.
	И добрият ковач му разказал как са събирали златото от неговото легло.
	Момъкът се зарадвал.
	Построили те мост от чисто злато. Когато го завършили, момъкът отишъл при красавицата и й казал:
	— Заповядайте, мостът е готов!
	— Че е готов, и сама виждам — отговорила тя, — но ще може ли да ме удържи?
	Тръгнала красавицата, разходила се по моста. Мост като мост, само че целият от злато.
	— Това изпълни — казала му тя. — Сега втората задача. Иди и ми донеси онези бели камъни, които се виждат ей там на оня връх.
	Върнал се момъкът при ковача и му казал какво иска красавицата.
	— О! — извикали ковачът и жена му. — Горко ни, ще загинеш! До този връх ти не можеш стигна, пък и да стигнеш, жив няма да се върнеш.
	Тръгнал все пак момъкът към върха.
	Вървял, що вървял, срещнал една мечка. Извадил той меча си да съсече мечката, а тя му проговорила:
	— Не ме убивай. И аз бях някога човек като тебе, но поисках да се оженя за онази магьосница и тя ме превърна на мечка. Скитам сега по горите като звяр.
	Съжалил го момъкът, но как да му помогне?
	Тръгнали заедно. Срещнали по пътя един елен. Мечката казала:
	— И този е човек, и него магьосницата погуби.
	Тръгнали и тримата заедно.
	Навлезли в гората. Мечката показала на момъка едно високо дърво и му рекла:
	— Качи се на това дърво, откърши клон, издялай си тояга, удари ме с нея по гърба и кажи: „Стани отново човек!“ — и аз пак ще стана човек.
	Покатерил се момъкът на дървото, издялал си тояга, ударил мечката и рекъл:
	— Стани отново човек, какъвто си бил!
	Мечката се превърнала на човек и той казал:
	— Удари сега елена!
	Момъкът ударил елена и рекъл:
	— Стани отново човек, какъвто си бил!
	И еленът се превърнал на човек.
	Зарадвали се те, прегърнали се и се разцелували. Този, който бил по-рано мечка, казал:
	— Ти напразно си тръгнал за камъните, не можеш стигна до тях, пък и да стигнеш, няма да можеш да ги вземеш. Един орел пази тези камъни и не пропуща чужд човек да приближи до тях. По-добре да се върнем при магьосницата. Аз ще я ударя с тази тояга и ще я превърна на магарица, а ти влез в стаята й, вземи килима, който се намира там, и го изнеси. Щом седнеш на него, той ще те отнесе при камъните, ти ще ги вземеш и ще ги донесеш.
	Така и направили. Върнали се в града, купили кошница с ябълки и се запътили към двореца на красавицата-магьосница, уж продават ябълки.
	Излязла красавицата да купи ябълки, а момците я ударили с тоягата и извикали:
	— Стани магарица!
	Красавицата се превърнала в магарица, а момъкът влязъл в стаята й, изнесъл килима, седнал на него и хвръкнал към оня връх.
	Орелът видял, че някой лети на килима на магьосницата, но помислил, че тя сама го е изпратила, и дал на момъка трите големи камъка.
	Върнал се момъкът при другарите си, но колкото и да се мъчели всички, не могли да снемат камъните от килима.
	Тогава момъкът казал на магьосницата-магарица:
	— Нищо не искам от тебе, ще те превърна пак на жена, само снеми тези камъни и ни освободи килима.
	Тя се съгласила. Момъкът я ударил с тоягата, превърнал я пак на красавица, а тя се приближила и снела камъните.
	Седнали тримата приятели на килима и момъкът казал:
	— Лети, килим, отнеси ни при братята ми.
	Килимът хвръкнал и отнесъл и тримата при средния брат.
	Зарадвали се братята, разцелували се и устроили богато угощение. После всички седнали на килима и отлетели при най-малкия брат. Повеселили се и тук предоволно и всички заедно хвръкнали към родината си.
	Щом пристигнали там, тримата братя отишли при царя и казали:
	— Тук живее нашата майка. Тя изпъди баща ни, омъжи се за един голобрад измамник, а нас искаше да погуби. Ние ви се молим да накажете и двамата, както им се полага.
	Царят се съгласил и заповядал да обесят голобрадия и жена му.
	Най-големият брат дори и не помислил за магьосницата. Той се оженил за дъщерята на царя и сам станал цар.
	Намерили тримата братя своя баща, а после всеки отишъл в своето царство и всички заживели щастливо.
