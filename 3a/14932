P>
	И мишки зад вратата,
	и дом, потънал в сън.
	И капки по стената
	се стичаха отвън.

	Валеше тихо, вяло.
	Звъня часовник плах.
	С душа, от скръб преляла,
	къде съм не разбрах.

	Аз слях се с тази сънна
	и тежка тишина.
	В забравата потънал,
	бях нощна тъмнина.

	Като гробар отруден,
	в настръхналия мрак
	стената бръмбар буден
	дълбаеше: „Тик-так“.

	Равнил звука със точка,
	във тъмното стаен,
	с чукчето тънко, точно,
	почукваше над мен.

	И кратките мотиви
	аз слушах до зори,
	спокойни и приспивни,
	повтаряха: „Умри.“

	И мъртъв, бездиханен,
	и изоставен тук,
	дочувах този странен,
	предричащ нещо звук.

	И някой шепнешката
	ме викаше насън.
	И капки по стената
	се стичаха отвън.
P$
