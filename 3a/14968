P>
	Нощта бе непрогледна, бездънен — пущинака.
	И Херман, черна сянка, до мен летеше в мрака.
	Препускаха конете — в галоп. За среща с Бог!
	Не облаци, а плочи от мрамор чер тежаха,
	от клоните край пътя звезди над нас хвърчаха —
			пламтящи птици в тоя мрак дълбок.

	Обзе ме дива мъка. И клюмнах най-накрая,
	и Херман, силен духом, и той се май отчая.
	Заспете, о, любови! Обзе ме мъка пак!
	Из пустошта зелена препускахме сурови
	и Херман рече: — Виждам раззинати гробове!
	Отвърнах: — Аз пък виждам гробове в пущинак!

	Напред очи бе вперил, а аз — назад. И в пяна
	препуснаха конете по някаква поляна
	и вятърът донесе унил камбанен звън.
	И Херман рече: — Мисля за всички оскърбени,
	които е поставил животът на колени…
			— А аз за всички, спящи вечен сън!

	И пееха потоци. Какво ли те мълвяха?
	И дъбове шумяха. Какво ли ни шептяха?
	И като стар приятел шушукаше лесът.
	И Херман рече: — Будно е живото; сияят
	едни очи от сълзи, а в други бди безкраят.
	— Уви! — отвърнах. — Има такива, дето спят!

	Той продължи: — Животът несгоди ни поднася.
	А мъртвите не страдат. И по-добре от нас са.
	Завиждам им за гроба тревясал, пълен с хлад.
	Нощта ги милва с нежни сияния в тъмите,
	денят сияен къпе с блажен покой душите
				по всичките гробове в тоя свят!

	— Млъкни! — отвърнах. — Стига, това е черна тайна!
	Отдъхват мъртъвците в пръстта, в нощта безкрайна,
	сърца, за теб туптели в надежди, в страхове!
	До твоя мъртъв ангел там майка ти почива,
	баща ти!… Стига с тая ирония горчива.
	Като насън дочуват те наште гласове.

@@	1853
P$
