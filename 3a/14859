P>
	О, ти фатален знак за ориста щастлива!
	Оставил лудостта над гроба да прелива,
	не вярвай, че с магична надежда — най-подир! —
	пред теб поднасям златно чудовище в потир.
	Видение, недей стремежа ми възпира:
	нали самият аз положих те в порфира.
	Обрядът иска с пръсти да угасим свещта
	пред гробницата с тежка чугунена врата:
	от нас поканено на празника, къде е
	отсъствието на поета — да запее,
	затворено дълбоко сред този скъп палат;
	о, то е само слава пламтяща — занаят
	до онзи час всеобщ на пепел, който влива
	в стъклата пламъка на вечер горделива,
	разбрала, че е смъртно и слънцето над нас!

	Величествена, цяла, самотна в свойта страст
	трепти фалшивата ни гордост, в дим се вие.
	О, тая дива гмеж! Тя казва: Всички ние
	сме призраците смътни на бъдещите дни.
	Но с толкова жалейки по голите стени
	презрях аз ужаса сияещ на сълзата,
	сам глух за своя стих безшумен, свят в тълпата
	от слепи минувачи, и горди, и без свян,
	превърнал се — стопанин на своя сив саван —
	в героя девствен на посмъртната надежда.
	Мъглата в бездната безкрайна пак се свежда
	и с думи премълчани, не — вятър раздразнен —
	Небитието среща Човека победен:
	„О, спомен-хоризонт, не си ли ти Земята?“
	Сънят е вой; и чуй — просторът глух подмята
	като играчка тоя помръкнал вик: „Не знам!“

	А Господарят с поглед суров, изправен, сам
	на рая чудото възбудено смирява —
	с последни трепети в гласа си то дарява
	на Розата и Крина потайни имена.
	Какво от този жребий го чака бъднина?
	О, вие, вярата си мрачна забравете.
	Без сянка е духът, блестящ сред вековете.
	За вашите копнежи и аз да бях видял
	кой тук припадна вчера в дълга ви — Идеал,
	плод от градината на нашето светило,
	за да възкръсне за злощастие унило
	тържествена възбуда във въздуха подир
	дъжда от думи — пурпур пиян и чист потир,
	и дъжд, и бисери; щом взорът се разнежи,
	остава там — върху цветята, все тъй свежи,
	огражда часовете и дневните лъчи.

	О, нашите горички — обител са, личи:
	там чистият поет, смирен, със щедрост странна
	на свойто бреме враг, тъй гони го от бляна,
	не утрото на отдих надменен пак да е
	смъртта антична, дето — като за Готие* —
	[* Теофил Готие (1811 — 1872) — френски поет, белетрист и критик, привърженик на романтизма, а по-късно духовен баща на Парнасистката школа. — Б.пр.]
	устата свила и очите святи скрила,
	пред нас изпречва — на алеята унила
	украса — тежък камък, погребал ред злини
	и тишина оскъдна, и плътни мрачини.
P$
