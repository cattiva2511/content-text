P>
D>
	На Пол
D$
E>
	А в пещерата дива се смее фавън стар.
@	Сегре
E$

	„Дай за лова ни от своите мощи
					мощ ти,
	о, Свети Готфрид, наш пръв Господар!
					Дар

	чака те — мраморен склеп на светия;
					ти я
	знаеш мечтата ми, чуй ме, о, Сир! —
					сир

	восък ти давам за хубави свещи
					с вещи
	скъпи, с одежди — цял от брокат
					кат,

	с рог от седеф и от тежко излято
					злато;
	чело съм свел пред светия ти гроб —
					роб

	твой «Алексис, тук от Бога властител,
					с титул,
	син на властели със свят, низпослан
					сан!»“ —

	тъй се бургграфът с молби натежали
					жали,
	а Свети Готфрид отвръща „Не нам!“ —
					ням…

	— Паж, донеси ми кесията; коня,
					оня
	мой андалуски жребец, оседлай; —
					лай

	носи се… — Викайте графа; — кучкара
					кара
	псетата лавнали… Още в зори
					ври.

	Вие, стрелци, моя в пир гласовита
					свита,
	твърд е лъкът ви и ваште стрели —
					зли!

	Пищна трапеза го вече смелчака
					чака,
	чакай, готвачо, ще тътне безспир
					пир!

	Хайде, приятели! Селската сган я
					каня
	също — еленът тук иска селяк
					як!…

	Тръгват на лов, а мадам Изабела,
					свела
	плахо очи, ги следи с дяволит
					вид.

	Вихром летят сенешали, барони
					в брони,
	чака ги зноен, за лов отреден
					ден.

	Рейтари, божи слуги и властели,
					те ли
	мечки не гонят сред горската сеч
					с меч!

	Пажове, дами с каляски, джуджета;
					шета
	рой соколари и доста пресвят
					свят.

	Ето, бургграфът с осанката строга
					рога
	пръв е надул и елени насам
					сам

	свърна; не, няма в спасение звяра
					вяра;
	няма при стария храбър бургграф
					гаф!

	Дръж! Но елен сред гонитбата бясна
					блясна
	и като мълния в миг се в искри
					скри.

	— Дръжте го, псета, гонете, викачи!
					Качи
	звярът цената си — в звонк ще платят
					плът

	ей като тази… Къде се, Диана,
					дяна,
	Майко на силфите с вечно пиян
					Пан!

	Дай ми рогата му, дай ми трофея,
					фея!
	Майко на храбрите, сестро в суров
					лов.

	Както монах радва с лепта убога
					Бога —
	своя дворец ти поднасям на длан;
					дан

	друга не ща — всеки плячката близка
					иска,
	но ме зарадвай с елена сломен
					мен.

	Гневният конник прегънат о две е,
					вее
	черна наметка с пресипнал от бяс
					бас.

	Псетата лаят, направо се късат,
					хъсът
	ги озверява, ври всичко назад —
					ад!

	Бяга еленът, напряко се втурва!
					Урва! —
	близо са, скоро ще му пресекат
					път.

	Сбогом лъки и потоци пенливи,
					иви,
	ниви с шумяща нашир и надлъж
					ръж!

	Стене еленът и кърши, кървейки,
					вейки;
	с дебри зелени на помощ излез,
					лес!

	Мракът беглеца все тъй го с палаши
					плаши,
	стряскат го псетата с вълчия свой
					вой.

	Шпорят мъжете жребците игриви,
					гриви
	вейнали — всяка земята мете;
					те

	с лъскави сбруи днес в кърви са цели —
					цели
	хълбока конникът гневен с жесток
					ток.

	Нищо не чува еленът, май свърши;
					с върши
	цял е закрит… Тишина до безкрай… —
					Рай!

	Всуе! Как стръвната глутница зла е;
					лае,
	иде и екне сред мрака дълбок
					рог!

	Хуква. Но свършва внезапно земята;
					мята
	пламнало тяло, от пръски облян —
					блян!

	Ах, как водата е милващо-плава!
					Плава.
	Лаят нараства, о, беден елен —
					в плен!

	Будят фанфарите в псетата звяра,
					в яра
	екнат тръбите сред здрача зелен —
					в плен!

	Ето, гонячите вече приклякат;
					лакът
	опват стрелците с дъх затаен —
					в плен!

	Всичко към битката кръвопролитна
					литна!
	Плавай — дано им избягаш, дано!
					Но

	стръвната глутница с ярост се хвърли —
					върли
	псета! — в дълбоката горска вода.
					Да,

	трябва да бяга! Спасение няма!
					Яма
	скоро ще зейне сред тия вълни.
					Ни

	бързият бяг, нито с Божа намеса
					меса
	ще го избавят от кучия бес,
					без

	да се раззинат в месата издрани
					рани
	и да засити тъй тяхната стръв
					с кръв.

	Ръфат го псетата, рухнал, се вече
					свлече;
	удрят го, мушкат го и за капак —
					пак!

	Мъртъв! От щастие чак им призлява —
					слава!
	Рогът за твоята гибел вести!
					Ти

	днес ще красиш победен пиршествата
					с двата
	реда бокали и скъпи блюда.
					Да,

	но отмъстен си… Австрийката млада
					ада
	ще избере — вместо рай с лопатар
					стар.

	Сметката прави си той без кръчмара!
					Кара
	грохнал трофея, но с бляскав ескорт —
					горд.

	Докато гърчи ти в кръв запламтяло
					тяло,
	тази, която той взе за жена,
					на

	графското, славен трофей предпочело,
					чело
	бодна рога… Който трябва, е в срок
					с рог!

	Славният знак и над двете глави е —
					вие
	равни днес шествате с тоя рогляв
					граф!

@@	януари 1828
P$
