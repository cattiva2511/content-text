	Живял някога един цар, който имал една единствена дъщеря.
	Той държал своята дъщеря във висока кула и всеки ден отивал при, нея и я теглел, за да види дали е наддала, или е спаднала на тегло.
	Недалеч от царския замък живеел селянин — воденичар, който също имал само един син.
	Воденичарят умрял и момчето останало сирак. Наскоро умряла и майка му.
	Расло момчето не с години, а с дни.
	Царската дъщеря гледала от прозореца на своята кула и всеки ден виждала момъка. Пораснала и тя и обикнала воденичарския син, но се страхувала от баща си.
	Решила се все пак девойката и написала писмо на момъка.
	Почнал да мисли момъкът как да отиде при царската дъщеря. Намерил едно дълго въже, вързал на края му камък и го хвърлил през прозореца. Царската дъщеря уловила въжето и го завързала за крака на масата. Изкачил се момъкът по въжето и останал да живее в кулата. Когато идвал бащата, момъкът се скривал. А царят продължавал да тегли дъщеря си. Но по едно време забелязал, че тя много наддала на тегло.
	Досетила се дъщерята, че баща й започнал да я подозира, и казала на момъка:
	— Трябва да бягаме!
	Спуснали се те по въжето и воденичарският син завел жена си в своята колиба.
	Съобщили на царя, че дъщеря му избягала от кулата.
	Разпратил царят бързоходци на всички страни — да разберат къде е дъщеря му. Научили царските слуги, че тя живее в колибата на воденичарския син.
	Царят изпратил седмина царедворци да вземат дъщеря му и момъка и да ги доведат при него.
	Отишли царедворците и видели воденичарския син на двора да се мие. Спуснали се те към него и поискали да го хванат. Изтичал той в къщи, грабнал сабята и съсякал всички — само един оставил жив.
	— Иди кажи на царя да не праща повече никого при мене — рекъл му той. — Дъщеря му ми е жена и ще живее с мене.
	Разгневил се царят. Заповядал на дванадесет царедворци да се въоръжат и да отидат да го вържат.
	Отишли царедворците, спуснали се да го хванат, но напразно. Момъкът грабнал сабята, съсякъл единадесетте, оставил жив само един и му казал:
	— Иди кажи на царя да не праща повече никого.
	А царската дъщеря рекла на мъжа си:
	— По-добре да се махнем оттук. Баща ми няма да ни остави на мира.
	Съгласил се момъкът. Събрали те покъщнината си и тръгнали на път. Момъкът взел лъка си и пуснал една стрела. Решили, където падне стрелата, там ще останат да живеят.
	Полетяла стрелата зад девет високи планини и се забила в двора на деветима братя — змейове.
	Видели братята, че в двора им паднала стрела, спуснали се да я извадят от земята, но не могли дори да я помръднат.
	Пристигнали и двамата млади.
	Погледнали ги змейовете и си казали:
	— Ето ни и вечеря!
	Извадил момъкът стрелата си от земята и се поклонил на змейовете. А те стоят и се чудят: как така те, девет змея, не можаха да мръднат стрелата, а този момък само с лявата си ръка я изскубна от земята!
	Посъветвали се помежду си и решили:
	— Ще го изпитаме дали наистина е толкова силен.
	Братята имали един казан, в който си варели ядене. Деветимата змея заедно едва го поставяли на огъня. Змейовете казали на момъка:
	— Снеми този казан от огъня.
	Приближил се той, грабнал казана и в миг го свалил от огъня.
	Разбрали братята, че момъкът е силен и те не могат да го надвият, и решили да живеят в дружба с него. Ала не могли да издържат дълго така, почнали да се карат с него за нещо и се сбили. Избил воденичарският син осемте змея, а деветият, който бил куц, се скрил в една яма и така оцелял.
	Целият имот на змейовете останал на младите и те заживели в любов и съгласие.
	Веднъж, наскоро след това, момъкът поискал да отиде на лов и казал на жена си:
	— Внимавай, докато не почукам три пъти, не отваряй вратата, за да не се вмъкне някой неканен.
	А куцият змей чул всичко.
	Отишъл мъжът на лов, змеят излязъл от ямата, приближил се дебнешком до вратата и почукал, както казал мъжът — три пъти.
	Разбрала все пак жената, че това не е нейният мъж и не отворила вратата.
	Змеят почнал да й се моли:
	— Обичам те. Щом не искаш да ми отвориш вратата, пъхни поне малкото си пръстче през разтрога. Ще го целуна и ще си отида.
	Пъхнала тя малкото си пръстче в разтрога, а змеят изведнъж го захапал. Изпищяла царската дъщеря от болка.
	— Отвори вратата — извикал змеят, — инак ще ти отхапя пръста. Не издържала тя и отворила. Змеят влязъл.
	Надвечер момъкът се върнал. Почукал три пъти и жена му го пуснала да влезе чак когато змеят успял да се скрие. На сутринта мъжът пак тръгнал на лов.
	Останали сами куцият змей и царската дъщеря и змеят казал:
	— Трябва да го погубим!
	— Как ще го погубим? — попитала тя.
	Змеят я подучил:
	— Когато се върне, престори се на болна. Той ще те попита какво ти е и с какво може да ти помогне, а ти кажи, че в гората има един див глиган и само неговият черен дроб ще те излекува. „Ако ми донесеш черния му дроб, ще оздравея, инак ще умра!“ Той ще отиде на лов за глигана и ще загине. Така ще се отървем от него.
	Мъжът се завърнал от лов. Влязъл в къщи и що да види — жена му лежи, пъшка, ще умре.
	— Какво ти е? — попитал я той.
	Царската дъщеря му казала:
	— Чувала съм за един див глиган. Ако ми донесеш черния му дроб, ще оздравея, инак ще умра!
	Глиганът живеел в гората под един дъб.
	Отишъл момъкът, покатерил се на дъба и зачакал. Подушил глиганът миризмата на човек, спуснал се към дъба и видял, че на дървото има някой.
	Засилил се глиганът, устремил се към дъба, забил бивниците си в стъблото му и го прерязал наполовина. Нахвърлил се втори път, но не улучил, от ярост забил бивниците си в корените и не можел да мръдне.
	Спуснал се момъкът на един по-долен клон, мушнал глигана със сабята си. Почнал да го боде и да го дразни, за да се увери, че колкото и да се дърпа глиганът, няма да може да извади бивниците си.
	Скочил тогава момъкът на земята, замахнал със сабята си и отрязал главата на глигана. Сетне разсякъл тялото му на две, извадил черния му дроб и си тръгнал.
	Стигнал до къщата си и почукал. А жена му и змеят не се и надявали да го видят.
	Чули те тропането му и скочили. Змеят се скрил, а жената отворила на мъжа си.
	Сварил мъжът черния дроб на глигана, дал от него на жена си и тя оздравяла.
	На сутринта той пак отишъл на лов. Излязъл змеят и пак подучил жената да се престори на болна и да каже на мъжа си, че само черният дроб на дивия елен ще я излекува.
	— Той ще отиде на лов за дивия елен, ще намери там смъртта си и ние ще се отървем от него.
	Върнал се мъжът от лов и пак заварил жена си да пъшка.
	— Какво ти е? — попитал я той.
	— Донеси ми черния дроб на дивия елен. Ако ми го донесеш, ще оздравея, инак ще умра — казала жена му.
	Тръгнал мъжът на лов за дивия елен.
	Вървял, що вървял, стигнал до една планина. Пред планината имало ливада, а на ливадата дванадесет косачи косят трева, без да изправят снага.
	— Мир вам! — извикал им момъкът. Косачите не отговорили.
	Извикал им втори път:
	— Мир вам!
	Само един от тях му отвърнал:
	— Какъв ти мир! Ако не изкосим всичката трева от тази ливада и не струпаме три купи сено до вечерта, ще дойде еленът и ще погуби и изяде всички ни.
	— Елате при мене! — казал момъкът.
	Те се приближили, а той ги накарал да седнат и почнал да ги разпитва как и от коя страна идва еленът. Като научил всичко, момъкът взел косата на един от косачите, окосил цялата ливада, струпал три купи сено — едната там, отдето щял да дойде еленът, втората — по средата на ливадата, а третата — в края, и сам се скрил под третата купа.
	Появил се еленът. Изял той едната купа, после втората и се приближил към третата.
	Скочил тогава момъкът, пуснал стрела и го повалил.
	Одрали елена и го изтърбушили. Извадил момъкът черния му дроб и се отправил към къщи.
	А жена му и змеят седят и се радват: мислят си — жив вече той няма да се върне оттам!
	Изведнъж чуват: той чука на вратата!
	Змеят се скрил, а жената отворила вратата. Влязъл мъжът, сварил черния дроб на елена, дал го на жена си и тя оздравяла.
	На сутринта той пак отишъл на лов, а змеят казал на жената:
	— Престори се още веднъж на болна, а като те попита какво ти е, кажи му, че само жива вода може да те излекува. Той ще отиде за вода, а оттам вече жив няма да се върне.
	Дошъл си мъжът вечерта в къщи и заварил жена си пак болна.
	— Какво ти е? — попитал я той.
	— Ох — казала жена му, — ако ми донесеш жива вода, ще оздравея, инак ще умра.
	Тръгнал той да търси жива вода и по пътя си срещнал един кон. А конят бил вълшебен и продумал на момъка:
	— Няма да намериш жива вода без мене. Възседни ме, аз ще те отнеса. Зарадвал се момъкът и се метнал на коня.
	Яздил, яздил, най-сетне стигнал до една скала. Гледа — разтворила се скалата и пак се затворила. Конят казал:
	— Когато скалата пак се разтвори, шибни ме три пъти, но така, че три ивици кожа да одереш от мене!
	Щом се разтворила скалата, момъкът шибнал коня три пъти и той полетял през скалата — само опашката му останала в скалата.
	Продължили нататък. Гледат — пред тях гори огромен огън, не могат да го преминат, нито да го заобиколят.
	Конят казал:
	— Шибни ме от другата страна, но така, че три ивици кожа да ми одереш.
	Шибнал го момъкът, а конят се издигнал нагоре и прелетял над огъня.
	Стигнали до мястото, където извирала живата вода.
	Разседлал момъкът коня и го пуснал да пасе. После се приближил до живата вода, измил се, напил се, полегнал да си почине и заспал.
	Близо до това място имало голям четириетажен дом. В него живеела девойка магьосница със седемте си ученички.
	Усетила тя, че е пристигнал някакъв момък, и изпратила една от ученичките да разбере кой е той.
	Приближила се девойката и видяла момъка. Хубавец бил той, та не могла очи да откъсне от него. Захласнала се девойката — стои като омагьосана, не може да мръдне. Изпратила магьосницата втора девойка, после трета, четвърта. Нито една не се завърнала.
	И седемте девойки, щом погледнели момъка, захласвали се и не можели да се помръднат. Отишла и магьосницата. Отпратила ученичките си, разбудила момъка и му казала (нали е магьосница, знаела всичко):
	— Имаш невярна жена и тя обича змея. Намислили са да те погубят, затова не се връщай в къщи.
	Момъкът не повярвал. Напълнил една стомничка с жива вода, метнал се на коня и заминал.
	Пристигнал в къщи и почукал. Скрил се пак змеят, а жената отворила вратата. Пила тя от живата вода и оздравяла.
	На другия ден, когато момъкът отишъл на лов, змеят казал на жената:
	— Не можем го погуби, ако не научиш къде се крие силата му.
	Върнал се мъжът и жена му го посрещнала с ласки и милувки и го попитала:
	— Кажи ми, къде се крие силата ти?
	Засмял се той и отговорил:
	— В пръстите ми е силата.
	— Добре, омотай ги с това въже да видим дали ще го скъсаш! Омотала жената с въже пръстите на мъжа си. Мръднал той пръсти и скъсал въжето.
	— Къде е още силата ти?
	— В раменете ми — отговорил мъжът.
	— Седни тогава в този казан, мръдни раменете си и го пръсни — казала жена му.
	Седнал той в казана (в големия казан, където змейовете си варели каша), а куцият змей изскочил, захлупил го с помощта на жената и заковал капака. Метнал змеят казана на гърба си и го понесъл. Занесъл го той до една скала, под която имало такава пропаст, че дъното й не се виждало. Хвърлил го в пропастта и се върнал в къщи.
	А по дъното на пропастта течала река, която минавала покрай онова място, където извирала живата вода и където живеела девойката магьосница.
	Извикала тя ученичките си и им казала:
	— Идете и вижте, в реката плава нещо черно.
	Отишли ученичките й, измъкнали казана на брега и го занесли на магьосницата. Отхлупили капака и видели момъка, който бил цял наранен и вече не дишал.
	Разсякла го магьосницата на части, промила парчетата с жива вода, наредила ги пак, както си били, и съживила момъка. Отворил очи той и станал. Зарадвала се магьосницата и почнала да го прегръща и целува.
	Той й казал:
	— Не ти повярвах, ала ти си ми казала самата истина. Ще отида сега и ще се разправя с тях. После ще дойда, ще се оженим и ще заживеем заедно.
	Момъкът тръгнал. Стигнал той в къщи, влязъл вътре и видял жена си и змея да се веселят, задето са се избавили от него. Спуснал се той, хванал змея за единия крак, настъпил му другия и го разчекнал на две. Убил и жена си.
	Върнал се после при девойката магьосница и се оженил за нея. Вдигнали голяма сватба. И аз бях на тази сватба, вино пих, песни пях и една от ученичките магьосници ми дадоха за жена.
