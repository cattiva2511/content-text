E>
	Понякога в пустинята се чуват гласове,
	но никой не знае откъде са.
@	Думи на един бедуин
E$

#	1
P>
	Ела, о, господи, се моля аз!
	Години трийсет в пясъци се скитам
	и нося твоя огън, твоя глас,
	и те очаквам, и за тебе питам.
	Ела, о, господи, се моля аз!

	Не съществуваш, разумът крещи,
	ала сърцето ми във теб се врича,
	и падам, и се мъча, виждаш ти —
	душата ми не лъже, тя обича,
	макар че друго разумът крещи.

	Помилуй своя роб, потънал в скръб!
	Не стигат сили в знойната пустиня,
	изгрей пред мене като огнен стълб,
	яви ми се, жадувам за светиня.
	Помилуй своя роб, потънал в скръб!
P$
#	2
P>
	Дълго отправях към тебе молба,
	вярвах във своята смътна съдба,
	вече не искам да чакам — о, не,
	паднал на колене.
	Сякаш в затвора врата изгърмя,
	душно и страшно е в тази тъма,
	ще ми се в бездната да се свлека,
	господа да отрека.
P$
#	3
P>
	О, създателю на светлината,
	на съня, който дълго сънувам,
	не познах твоя глас в тишината,
	нито отговор чувам.

	Мигар толкова чак си далече
	и от своите думи се плашиш?
	Ето, късат се струните вече
	от несгодите наши.

	Аз на заем възхвали не искам —
	по-добре е да стенат пленени,
	щом не светиш за никой потиснат
	и терзаеш смирени!
P$
#	4
P>
	О, как си далечен! Към теб ще намеря ли път?
	Простор на безлюдна пустиня очите ми мъчи.
	А кости камилски по пътя ми само блестят
	и бледа тревица в оскъдната почва се гърчи.

	Скърбя и те чакам. Изникват градини, цветя.
	О, радост! Растат, извисяват се палми зелени.
	И стомни проблясват, звънтящи от бистра вода.
	По-близко, по-ярко. И тръпне сърцето смутено.

	„Оазис!“ — то шепне с боязън. Как сладко цъфтят
	градините, пълни с живот, с празненства и възхита.
	Но всичко изчезва! Тук-там само кости блестят.
	И вятър полъхва, и жълтите пясъци смита.
P$
#	5
P>
	Но ето и вятърът спря да снове.
	По-тих от смълчани по здрач лесове,
	протяжен като океана,
	без думи, но сякаш че думи кове,
	в кълба от мъгла среброткана,
	аз глас долових, сякаш той ме зове,
	подобен на стихнали от векове
	ехтения на урагани.
P$
#	6
P>
	„Ще ме видиш, но в най-ненадейния час
	за това няма никой да знае,
	ще запее в душата ти изворен глас,
	светлина ще трепти, ще сияе.
	Ще ме видиш, но в най-ненадейния час.
	Не скърби. Аз край тебе витая.

	Ти възкликна, че много далечен съм аз
	аз съм в теб, ти си в мен — неделимо.
	Засега опази само чутия глас:
	всичко цялост и смисъл си има.
	С лъч невидим над тебе горя всеки миг
	и на твоята правда и гордост съм вик.“
P$
#	7
P>
	Там, дето лазурът с пустиня се сля,
	звезда с ослепителен образ изгря.
	Отгоре изплашено гледаше тя —
	и литнаха бавно мечта след мечта.

	Тих звън се дочу, пред смутения взор
	растеше нагоре висок кръгозор,
	без граници беше небето в зори —
	и с тайни, но тайните то не разкри.

	Изчезна пустинният лик на часа,
	небе — и зад него пак небеса.
	Живот уж, а той като сън отлетя.
	И щастие вечно изгря, запламтя.
P$
@@	Рим. Есента на 1897
