P>
	О, хора, към вас се обръщам сега,
	бях ням и нещастен, убит от тъга,
	но щом върховете обикнах, без страх
	аз всичко обикнах и всичко разбрах.

	Разбрах със сърцето си, не със ума,
	че царствена радост е скрита в гърма,
	погубва той звяра, човека-събрат,
	но с него е прелестен нашият свят.

	Харесва ми всичко на тази земя —
	добро или зло, светлина и тъма,
	на всичко се моля, но зная добре,
	не с ручея, с теб ще се слея, Море.

	Но знам, на горещи лъчи във властта,
	ще звънне пак ручеят над пропастта.
	Кой тук обяснил е живота поне,
	на мъдрите, мъртвите, казвам: — „О, не!“

	Над всички слова и над мъдрия храм
	стои нещо друго, аз вярвам и знам,
	че не мъдростта на житейския път —
	световното вино опива до смърт.

	Кога ли от него ще съм упоен,
	да мра, да възкръсвам — отново роден
	да чувам на утрото младия зов…
	О, хора, изпълнен съм само с Любов!
P$
