P>
	Светът най-сетне ми е ясен,
	кои сме, от какъв сме сой.
	С единството му съм съгласен,
	и целият Всемир е мой.

	Стихиите му аз познавам
	и всяка дума, всеки знак.
	Тук не за пръв път преживявам,
	а жива е душата пак.

	И тук сред старите планети
	създателят на нови бях.
	Възраждането под небето
	и чародейството възпях.

	Метала, без да се отчая,
	аз хвърлях в бляскавата жар,
	че и в началото, и в края
	е силен, който бил е стар.

	Аз знам, че има и забрава.
	Но ми е сладко — ням, без глас,
	нещата да доразгадавам,
	да мразя и обичам аз.

	Прекрасна и завидна орис —
	свободен и в окови бях.
	О, аз съм волността в простора,
	живот и смърт, и страст, и страх.

	Не само хармоничност крие
	витиеватият ми стил —
	ако поискам ще убия,
	а може би съм и убил.

	Но идва време на надежда,
	пронизва спомен мрака пуст,
	скиталчествата ме отвеждат
	при ясноликия Исус.

	При онзи, който уж не страда,
	а страдайки за всички, тих,
	от нищите души създаде
	блестящ и мелодичен стих.

	Той, кротък като дъх на птица
	или жесток от векове,
	звучи в звъна на броеница
	и в мелодични редове.

	Съчувствен, многолик и властен,
	той среща с весело лице
	онези, дето с порив страстен
	вървят след своето сърце.

	Смъртта му, хора, забравете!
	Не вярвайте, че е разпнат!
	С усмивка нежна на лицето,
	той силен е, богат и млад.

	Красив и мъдър, и спокоен,
	светкавиците укротил,
	той, привлекателен и строен,
	ни води вечно към Април.

	Той гледа как препускат леко,
	как тътнат мълнии в нощта
	не някакви си двайсет века —
	от вечността във вечността.

	Дали е с ризница на пътя,
	или облечен във хитон?
	Но звездният печат е скътан
	в най-страшния и тежък стон.

	Той на земята изумрудна
	предрече радост и беда,
	извършил първото си чудо —
	направил вино от вода.

	Бездънно някакво значение,
	след зимата събудил Май —
	разбойника за миг мъчение
	той взе във вечния си Рай.

	Пороят звезден на простора
	не подкопава брегове —
	гласа му там търсете, хора,
	приема той и врагове.

	Не с дяволски, с черти Христови
	Човекът е възнаграден,
	и ако удря и злослови —
	за кратко той е заслепен.

	И ако дяволска прокоба
	го стигне в дългия му ден,
	потърсил мъст, скован от злоба
	за кратко той е заслепен.

	Той с пламъка на свойта ярост
	на себе си вреди, вбесен,
	във маранята на Кошмара —
	за кратко само заслепен.

	И този миг ще се протака
	през идни дни и времена,
	но някой ден ще рухне мракът
	в божествената Светлина!
P$
