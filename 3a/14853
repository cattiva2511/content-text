P>
	Вземи си, Просяко, торбата! Няма лек —
	кърмаче грохнало, не смучеш цица стара,
	на капки да цедиш камбанен ек след ек.

	От скъпия метал пий странната поквара,
	безкрайна като нас, и духай в шепи, щом
	ги искаш пълни — о, изгаряща фанфара.

	Църковният тамян — така във всеки дом
	край голите стени с блестяща синя грация
	тютюнът дипли се в молитви мълчешком —

	и опият ломят днес всякаква фармация!
	Не искаш ли, свалил покрова на плътта,
	да гълташ слюнката на кротка екзалтация

	и в скъпо кафене да чакаш утринта?
	Таванът с нимфите, с воалите опива
	бедняка, впил очи в прозрачната врата.

	Стар бог, излезеш ли с одежда парцалива,
	зората — езеро от златно вино — пак
	звездите в жадното ти гърло ще излива!

	От труфилата си перце пожертвал — как
	и кой ли изчислил би твойто състояние! —
	дари светеца със свещица за петак.

	Недей мисли, че аз бълнувам в безсъзнание.
	Земята пуква се от глад и зейва трап.
	Забравата — това за мен е подаяние.

	Защото, братко, там не ще ти трябва хляб.
P$
