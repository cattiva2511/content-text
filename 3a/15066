P>
	Чирикат на двора
	две сиви врабчета
	с боси крачета:
	— Кой е като нас юнак
	да излезе в студ и сняг?

	— Аз не съм! — отвръща им Писана. —
	Ще преда, ще мъркам на тавана.
	— Аз не съм! — извива Петльо глас. —
	Ще пресипна в тоя страшен мраз.

	Само две момчета чипоноси
	тичат и шейничка всяко носи.
	А врабчетата?
	Кацнаха по раменете на момчетата.
	Хубаво е сред вихрушки бели
	да намериш вън другари смели.
	Хубаво е в снеговита зима
	да се возят дружно четирима.
	Ф-ъ-ъ-ър!
	Момчетата и двете птички
	полетяха с бързите шейнички.
P$
