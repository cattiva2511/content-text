#	Швеция

	Всяка година на 13 декември шведите особено тържествено отбелязват приближаването на Коледа с празника на Света Лучия. Тази светица през IV век е помагала на преследваните тогава християни с храна и вода. На тази дата рано сутринта, около 4 часа, най-малкото момиченце в дома облича дълга бяла туника, поставя на главата си венче със седем свещи и така сервира храната. На Коледа шведите се гощават с пушена риба, шунка и мляко с ориз.


#	Норвегия

	В най-северната европейска страна през коледните дни не се върши никаква тежка работа. В 17 часа на 24 декември из цялата страна бият църковни камбани. Това е сигнал за сядане на празничната трапеза. Основното ястие е овесена каша с един-единствен бадем. Онзи, който го намери в чинията си, получава специален подарък. На много места, особено в провинцията, се слага отделна маса за самодивите и духовете. Според прастари легенди те посещават домовете тъкмо по време на коледните празници.
	Коледните подаръци раздава козата. Посрещат я с празнично угощение — неовършана овесена слама, насипана в детските обувки. Обичаят води началото си от древна легенда, която разказва, че веднъж норвежкият крал Олаф II видял на висока скала една ранена коза. Той слязъл от коня, свалил козата и я отнесъл в двореца. След като я излекувал, кралят я пуснал на свобода. За благодарност козата всяка нощ идвала в двореца и му носела билки.


#	Финландия

	На Коледа финландските семейства единствени в света изпълняват специален ритуал, с който си спомнят за починалите близки. На гробовете им живите палят свещи и факли.


#	Белгия

	Там се отдава по-голямо значение на Бъдни вечер. На семейната трапеза има риба и печени меса. След официалната част всеки е длъжен да разкаже виц или смешна действителна случка.


#	Холандия

	Холандците си представят Санта Клаас и като конче. Ето защо на Бъдни вечер те оставят в своите дървени обувки, наречени сабо, моркови и сено, та сутринта на тяхно място да намерят сладкиши.


#	Швейцария

	За швейцарците основното коледно ястие е пълнена с кестени пуйка, която може да бъде заменена от патица, гъска или петел.


#	Франция

	Жителите на тази страна будуват до полунощ, когато добрият старец Пер Ноел минава с шейната си. За да го ориентират в тъмната нощ, повечето хора поставят до прозорците греещите от запалени свещички елхички. Традиционният коледен сладкиш се нарича бюш (пънче) — шоколадово руло с глазура отгоре. Основното ястие е печена пуйка с гарнитура от кестени или специално угоен петел. На празника се ядат също стриди и гъши дроб.


#	Италия

	Тук Коледата трае три дни и е символ на изобилието. В името на щедростта някога хлебарите са подарявали на съгражданите си прясно изпечен козунак. И до днес италианците приготвят специален козуначен хляб, наречен панетоне, пълен с мандарини, портокали и стафиди. На външен вид и на вкус той е почти като нашите козунаци, но в Италия го ядат задължително на Коледа, а ние на Великден. Орехите и бадемите, с които се поръсват коледните сладкиши, са древен символ на връзката между живите и мъртвите.
	Обикновено след раздаването на подаръците италианците играят семейни игри — напомнящи познатата у нас „Не се сърди, човече“, които заедно с томболата са част от тяхната традиция.
	А в коледната нощ сам младенецът Исус Христос идва, за да раздаде подаръците на малките деца.


#	Бразилия

	По Коледа там е лято и температурите са доста високи. Затова хората посрещат празника на плажа с веселия и пиршества. Много от тях са по бански костюми. Традиционната почерпка включва плодови салати и студени коктейли.


#	Боливия

	Боливийците, чиито селища в Андите са разположени на около 4000 метра надморска височина, посрещат Коледа без елха. Те украсяват с цветя шапките си, кичат животните с огърлици, а домашните птици с разноцветни пръстени. Навръх Коледа тукашните индианци се обсипват взаимно с цветя, като не забравят и животните. Жените раздават вкусни питки, а мъжете пеят и танцуват.


#	Япония

	Коледното дръвче вече е популярно и там, макар че повечето японци не са християни.


#	Филипините

	На празничната трапеза филипинците сядат в полунощ на 24 декември. Сред техните традиционни ястия са оризените топчета, пилешкият бульон и печеното прасенце. Любим деликатес са пържените свински ушички.


#	Китай

	Напоследък и там става модно да се ходи на църква по Коледа. Макар че по-голяма част от китайците не са християни, те с интерес слушат на китайски език празничните коледни литургии в католическите храмове.


#	Сирия

	Подаръците на малките християнчета пък носи камилата. Тя е с мека гърбица, послушна и добра. Не се сърди, когато я карат да си ляга вечер или когато я будят сутрин рано.
