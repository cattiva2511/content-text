	Напоследък се улавям, че говоря само за незаконното ми съжителство с бандитската топлофикация.
	Въпреки че, както се оказа, нямаме интимни отношения, защото съм оженен тайно за нея с фалшиви документи, които в цял свят, но не и в парадоксална България, нямат юридическа стойност!
	Бандитската Госпожа Парно обаче си иска всеки месец издръжката под формата на фактура с невярно съдържание и пет пари не дава, че късам „документа“ на малки парченца и го хвърлям в кошчето!
	За година и нещо разговарях главно в предаването „Сеизмограф“ с кого ли не за престъпната дейност на топлофикация, която със заплахи изнудване и рекет е превърнала гражданите на столицата в свои роби, а те дори нямат право да откупят свободата си!
	От бившия кмет на София и настоящ премиер Бойко Борисов, който пръв прочете статията „Бандитската топлофикация-1“ във в. „Словото днес“, не научих дали е разбрал нещо, защото досега не ми се обаждал!
	Омбудсманът на републиката ме разсмя от сърце с твърдението, че САМ съм поискал да нямам парна инсталация и САМ съм се молил да стана абонат на топлофикация — пълен абсурд!
	Бившият комисар към Европейската комисия Меглена Кунева излъга в ефир, че бандитската топлофикация не била към Европейския съюз!
	Бившият председател на директорския борд на „Топлофикация“ Георги Кадиев ми сподели, че е наредил шефът на парното Петър Милевски (Студеното) да провери моята „любовна“ връзка, а той го е излъгал брилянтно, че не е запознат със случая и от тогава — ни вест, ни кост! От Петко Студеното, разбира се!
	Настоящият кмет на София Йорданка Фандъкова призна в ефир, че не е компетентна по въпроса, но ще информира специалистите да променят закона. След което и тя забрави за случая!
	Да не говорим за Главния прокурор на България, който още не се е самосезирал за престъпните действия на „Топлофикация“, въпреки че получи и двете части на сагата по електронната поща.
	Само Европейската комисия е започнала проверка по първата част на разследването ми, но и от нея няма конкретни резултати!
	От цялата тази идилия останах със скромното впечатление, че институциите бягат от топлофикация, като дявол от тамян и са оставили всичко в мои ръце! И че никой не се страхува от мнението на обикновения български писател като мен, защото за тях то, очевидно, е без значение!
	Парадоксалното е, че аз пет пари не давам за участта на топлофикация и никога няма да давам, защото съм убеден, че ще бъде трагична!
	Прочее, ако наистина са превърнали топлофикация в моя грижа, нека поне ми прехвърлят компанията! Ще я продам, а парите ще раздам на ограбените абонатите, които ще престанат да бъдат нейни роби!

	П.П. На тези, които наивно смятат, че аз пускам и спирам парното в столицата, съобщавам с прискърбие, че човекът се казва Петко Милевски (Студеното), а на вратата на моя апартамент единствено в цялата страна е написано „ЗОНА, СВОБОДНА ОТ ТОПЛОФИКАЦИЯ!“
