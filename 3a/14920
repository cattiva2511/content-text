P>
	Умът и лудостта са равноценни —
	излъчване и мрак, любов и мраз.
	Два пътя те са, щом човек е пленник,
	тавани ниски щом висят над нас.

	Различен е умът и неподвластен —
	добър и злобен, чудноват, проклет.
	Английският е и мъглив, и ясен,
	като морето с острови безчет.

	А немският — строителен, себичен,
	безсрамен — френският; със свой мащаб
	е руският — юначен, фанатичен,
	а скандинавският — вещаещ, сляп.

	Испанският е ален като клада,
	изгарящ като цвят на карамфил,
	италианският — като измама сладък,
	изтънчен, съблазнителен и мил.

	Меч властен сякаш е умът латински,
	а гръцкият — език на богове;
	индийският — кошмарно-исполински,
	свод на дъга със всички цветове.

	Вълните на света са с цвят различен,
	и аз, застанал мълком на брега,
	оттук, о, Дух, пред който коленичим,
	приветствам днес и брата, и врага.
P$
