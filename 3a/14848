P>
	Болнава, тъжна, пак се справи пролетта
	със зимата — сезон на чистото изкуство,
	и в мойто същество с унила кръв, без чувство,
	в прозявка дълга се разтяга леността.

	Сред черепа ми здрач безцветен леденее
	като в запуснат склеп, с вериги окован,
	и скитам натъжен след своя смътен блян
	в полето, дето сок се пени и лудее,

	и падам, подивял от тръпен аромат,
	и легнал ничком, гроб копая за мечтата,
	загризал топла пръст под люляк с дъхав цвят,

	и чакам повален скръбта да отлети…
	Лазурът над плета се смее и зората
	от цъфнали ята със слънцето цвърти.
P$
