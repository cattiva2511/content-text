P>
	Дето бе цъфтяло
	бялото кокиче,
	онзи ден се спряло
	мъничко лисиче.
	Взело да се моли
	с чакащи оченца:
	— _Ех, сега защо ли_
	_не валят петленца?_
	И не щеш ли, ето —
	като на картинка
	пратило небето
	бяла перушинка.

	Малкото лисиче
	скочило от радост.
	Близнало с езиче,
	близнало със сладост.
	Вперило очички
	в облаците гъсти:
	— _Ех, дано са всички_
	_белички и тлъсти!_

	Сивоперо птиче
	кацнало на бука.
	Рекло му: — Лисиче,
	зима иде тука!
	Туй не са петлета
	с бели перушинки.
	Падат от небето
	първите снежинки.
P$
