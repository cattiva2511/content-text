>	* * *
P>
	Вкочанясала Зората
	стиска с помодрял юмрук
	рога с чист лазурен звук
	но захапан от устата

	на пастира взел чепата
	сопа и поел към друг
	край далеч-далеч оттук
	докато шуми реката

	и пред теб се появи
	о самотнико Пюви
	дьо Шаван*
	[* Пюви дьо Шаван (1824–1898) — френски художник, свързан със символизма в живописта. — Б.пр.]
			сред самота

	Времето опиянява
	Нимфата и гола тя
	му открива твойта Слава.
P$

>	* * *
P>
	С единствена грижа за път
	отвъд ослепителна Индия
	е поздравът пратеник в идния
	век в който все пак ще съзрат

	лудуващо в пяна платно
	как с цяла една каравела
	се гмурва и литва в едно
	о птица вестителка смела

	чиито унили стенания
	кормилото теглят към бряг
	с безцелни залежи от мрак
	от злато елмази страдания

	напев чийто ритъм и гама
	посреща усмихнат Да Гама.
P$

>	* * *
P>
	Душата във въздишка сбита
	отронвана сред тих покой
	когато кръгче дим отлита
	и чезне в кръгчета безброй

	не е ли някаква цигара
	макар да тлее бавно тя
	с целувка грейнала обжаря
	и после пада пепелта

	тъй от романса тръгнал волно
	от устните да излети
	изключвай щом се вслушваш ти
	Реалното че твърде долно

	зачеркват сетивата груби
	речта ти смътна и се губи.
P$
