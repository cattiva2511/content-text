P>
	В незримото да си, в глъбта недостижима!
	Витае в етера вина и укор има
			в ридаещия воден звън;
	незнайни призраци сред сенките студени
	се носят и летят погинали вселени
			като в ужасен безконечен сън.

	В тях втренчен поглед впил е може би всемирът;
	и лудия им бяг със скръбен зрак полират
			звездите — бухалски очи.
	За цар и за монах, за принц и роб са казън,
	за всеки, с плаща чер на вечността премазан,
			там, дето в мрака нищо не личи;

	савани веят те, дрънчат с безброй вериги,
	гъмжат от червеи, чудовища, интриги,
			пред бездна спрели с вид суров,
	и хвърлят факлата в пастта на ветровете
	те — сенки, мисълта сковали между двете
			злини: каторга и раззинат ров.

	Вървят! И пеят тук едни като в Гомора,
	а други — призраци безплътни — без умора
			са все по техните следи;
	от пропаст в пропаст ги запраща и насреща
	изпречва се нощта най-черна и зловеща
			и плаши ги с най-страшните беди.

	Вървят! Просторът е бездънен, глух. Крилата —
	ужасни корабни платна — браздят мъглата.
			Ни котви има, ни весла.
	Градушка дупчи им лицата, студ ги свива
	и бърше стреснат дъжд с ужасната си грива
			по челото им гъстата мъгла.

	Каторга на смъртта, вертеп и гроб раззинат!
	Аз зървам ги, луни смрачени, да преминат —
			ужасен полет в дим и прах;
	над тях пълзят мъгли и ужаси беззвездни,
	глъбта отхвърля ги и зейват нови бездни
			под бездната, раззината пред тях.

	Секат пространството, понесени, терзани
	от бури и покой, от бесни урагани;
			бездънният и жив всемир
	в безбрежната мъгла не ги дори съглежда
	и носят се — лица унили, без надежда, —
			изчезват все и мяркат се безспир.

	Кълба, където сме, Спасителю, изгнани,
	планети-карцери и светове-зандани,
			на казън черните вълни,
	които плискат се, и в черни водовърти
	свистят платна от мрак и мачтата се кърти,
			и тръпката на вечността кълни.

	След тях въртопите, на фурии подобни,
	се носят — извори на плачове надгробни,
			на ужас, стонове и страх,
	на отчаяние, на потрес и досада, —
	заливат бездната и жертвите на ада
			и ливват свойта гадост върху тях.

	Бедняци, клетници, които Бог наказва;
	тук миналото ги гризе — кървяща язва,
			с лица в решетките крещят:
	— Къде сме?… — С гласове отпаднали ридаят,
	а с остри върхове осеян е безкраят
			и те подобно циреи гноят.

	Ридае Цезар тук и Борджия се хили,
	Комод сънува и Ахаб трепти без сили,
			тръстта тук шепне: — Искам аз!
	И фараони, и безброй Сарданапали!
	И червеите меч въртят и вятър жали,
			и ларви веят чорли в леден мраз.

	Отцеубийци и предатели презрени,
	човеци-вълци и лисици, и хиени,
			тирани с поглед подивял;
	цвърчи плътта им, от дамгата прогоряна,
	над тях небето се чернее — страшна рана,
			и виждат в нея своя лют кинжал.

	За всички тоя мрак е черно огледало,
	злодейства в себе си и плачове побрало;
			навред по мрачния си път
	съзират минала престъпност и химери…
	— Къде е майка ти? — Нерон от страх трепери.
			— Къде е брат ти, Каине? — крещят.

	А по-надолу, във воняща глъб — вселени,
	беззвездни светове, и от смъртта презрени,
			там злото стяга възли зли.
	Небе, по-черно от самата нощ, трепери,
	и там като огрян сиял би и Тиберий —
			през непрогледно-гъстите мъгли.

	Цветущи райове преди, звезди сияйни,
	сега руини са и мрачини безкрайни;
			зловещи личинки, яйца,
	ужасни семена — летят в нощта студена,
	влекат се — гнойни от проказа и гангрена —
			безбройни черно-чумави слънца.

	Безглави скелети и черепи без тяло,
	зли влъхви, тракащи ги — топки на сметало,
			и адски вой на мъртъвци;
	и хидри, дракони, пороци — гмеж зловеща;
	ридае ужасът, щом зърне ги насреща —
			пред нищото с избодени гледци.

	Къде са тръгнали? Нощта след миг ги скрива.
	Небето ги зове със сянка милостива,
			но те се сриват в пропастта.
	Кой знае докога сред мъртвите планети
	ще скитат, чоплени от ларвите проклети —
		от санитарите на вечността!

	О, колко ужас по земята, ужас в гроба!
	Как бихме тръгнали, ако в среднощна доба,
			сред гръм и мълнии на две
	небето сцепи се и сграбчи ни тъмата
	и зърнем кораба ужасен на Съдбата,
			поел към тия страшни светове!

@@	11 юни 1854
P$
