P>
	Мучене на волове и в дните на Вергилий,
	и днес, по залез-слънце, със сенки лекокрили,
	или когато сутрин елмаз подир елмаз
	росата едра рони, едно дочувам аз:
	— Жита вълнисти, зрейте, потъвай в злак, морава,
	с венец от буйни снопи земята да възпява
	морето златогриво сред жътвения пек!
	Живейте, храсти, твари, и камък, и човек!
	Щом слънцето се скрие и всички нас подкани,
	и тъмните дървета подобно великани
	към хълмите поемат през гъстите треви,
	към къщи и орачът по хълма гол върви,
	дима над свойта стряха — и той огнище има! —
	съзрял, припрян да зърне жената си любима,
	в прегръдка пак да стопли немирното дете —
	о, нека тоя порив в гръдта му да расте,
	тъй както никне мракът и раснат часовете.
	Предмети, живи твари, живейте и цъфтете —
	с усмивка зряла нека тук всичко разцъфти!
	Отдъхвай си, човеко, почивай, вол, и ти!
	Живейте! И лудейте! И сейте зряло семе!
	И нека пак, във всичко, жив трепет да обземе
	Природата — в гнездо ли, зад къщния ли праг,
	сред тъмните ли тръпки на падналия мрак,
	но поривът за обич дано не секва — в злака,
	в блатата, в пещерите, в горичка или в млака
	тук всичко да зачева с любов, да се плоди
	под взора меланхолен на тихите звезди!
	Да затрептят усмивки, крила, вълни, лазури —
	о, трепети на страсти и на сърдечни бури!
	Самата вечност нека с целувка ни дари!
	Покой, добро, надежди и щастие дори —
	о, плодове, паднете от тия вечни клони!

	Това в речта ви схванах, о, гласове изконни;
	тя, както при Вергилий, света преобрази:
	водата — в царствен лебед, ветреца плах — в брези,
	и пяната — в зъл зъбер, и в тая вис беззвездна —
	човека… О, Природо! О, нощ в бездънна бездна!

@@	юли 1855
P$
