	Много-много отдавна, преди векове, заедно с Коледа християните празнували тържествено на 24 декември и празника на Адам и Ева — първите хора, които Господ създал, след като сътворил света. Устройвали пищни тържества с различни религиозни представления. Едно от тях показвало как Адам и Ева изяждат ябълката на познанието от райското дърво. Но празникът бил посред зима, когато ябълката няма листа и плодове. Затова я замествали с вечнозелена елха, която украсявали с ябълки.
	По-късно, за да стане украсата по-празнична, започнали да кичат елхата с гирлянди, сухи сладки и свещички, а ябълките потапяли в червен захарен сироп. На върха поставяли красива звезда, за да напомня за нощта, когато Витлеемската звезда възвестила раждането на Христос. Така двата празника се слели, а чудесният обичай да се украсява зелената елхичка се разпространил по цял свят.
	В наши дни ябълките и сладките са заменени с различни играчки и гирлянди, но традицията да се украсява коледното дръвче останала.
