P>
	Един бедняк вървеше прегърбен, оскрежен.
	Почуках по стъклото, той спря и взря се в мен,
	и аз излязох вън вратата да отворя.
	На групи от пазар — убити от умора —
	се връщаха селяци, възседнали осли.
	Това бе онзи старец, решил да ни смили, —
	самотен, тъжен, сврян в подземната бърлога,
	с една ръка към нас и другата към Бога,
	той чака лъч от свода и сред калта — петак.
	И аз му рекох: — Влизай, да се постоплиш. Как
	ти казват? Влизай. Влез… — Отвърна: — Мен ми викат
	Бедняка. — Стиснах му ръката. И старикът
	пристъпи. Чаша с мляко му дадох бързо аз.
	Той тракаше със зъби от студ; с пресипнал глас
	говореше, а аз отвръщах някак вяло.
	— Прогизнал си, ела насам, да сгрееш тяло
	до огъня. — Приседна. И жалкият парцал
	на плаща, от молците прояден, почернял,
	разгърнат и прострян край жарката камина —
	като че някой жар под пепелта разрина —
	забляска: свод бездънен, студено озвезден.
	И както тази дрипа бе сякаш свъсен ден
	и дъжд се лееше като в мъглива есен,
	и беше старецът в молитвен транс унесен,
	аз, глух за всичко, дето тук бъбрехме безспир,
	не мръсен шаяк виждах, а звездния всемир.

@@	декември 1854
P$
