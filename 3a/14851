P>
	На вечния Лазур сияйната насмешка
	потиска — сред цветята тъй чезнеш отмалял —
	поета слаб, проклел и дарбата си тежка
	в безплодната пустиня на земната Печал.

	Аз бягам — но къде? — и чувствам как в душата
	наднича по-досаден, по-страшен в тоя свят
	от угризение… Коя ли нощ развята
	да хвърля — жалка дрипа — връз присмеха злорад.

	Мъгли, настъпвайте! Размятайте парцали;
	с унила влажна пепел от студ и мрачина
	оловните блата на есента засяли,
	схлупете пак над всичко таван от тишина.

	И ти — излез навън от Лета с блатна тиня,
	о, Скръб, и с тия бледи тръстики и калта,
	в небето затъкни отново всяка синя
	огромна дупка — дело на злобните ята.

	И още! Тъжните комини с всички сили
	да бълват дим, да вдигат студен летящ зандан
	от сажди, с ужаса си черен ослепили
	и слънцето — болника безкръвен, изтерзан!

	Небето — мъртво е! О, земна твърд — опора,
	забрава дай за всичко — и Грях, и Идеал —
	на мъченика клет, потеглил към обора
	с човешкия добитък, глава на завет сврял.

	А щом и моята глава е пуста — в нея
	е кухо като в празен буркан от евтин грим! —
	не ще натруфя аз скърбящата идея
	и ще зова с прозявка съня невъзмутим.

	Уви! Всесилният Лазур — аз чувам — пее
	в камбаните. Гласът му кънти, мой дух злочест,
	и с живия метал ни стряска и пилее
	победата си злобна — о, синя благовест!

	Лети в мъглата той и днес, от меч по-точен,
	агонията твоя сече; какъв абсурд —
	да бягаш в своя бунт безплоден и порочен!
	Обсебен съм. Лазурът! Лазур! Лазур! Лазур!
P$
