P>
	Аз нося ти детето на нощ от Идумея*!
	[* Област в Южна Палестина; мястото, където се развива действието на поемата _Иродиада_. — Б.пр.]
	През скрежните прозорци, изпречени пред нея,
	през мътните от злато и сладък дъх стъкла
	с окървавени, бледи, проскубани крила
	връз ангелската лампа в миг връхлетя зората.
	Щом святия подарък поднесе на бащата,
	показал се с враждебна усмивка на уста —
	изтръпна тази синя, безплодна самота.
	О, люлката! С детето — в нозете ви студени е
	невинността! — срещни ти ужасното рождение:
	виоли, клавесини в гласа ти се таят,
	защо със сухи пръсти не стиснеш свойта гръд,
	отдето белотата сибилска са поели
	безброй уста, за девствен лазур изнемощели?
P$
