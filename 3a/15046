P>
	Легнал Зайко сред гората
	сладко да поспи в тревата.
	Както кротичко си спял,
	пухкав сняг го навалял.
	В миг раздвижил той очички,
	гледа: лъскави звездички —
	пеперудки белокрили
	цялата земя покрили!

	Нямал Зайко и годинка,
	сняг не виждал, ни снежинка,
	та изглеждал му сега
	като приказка снега…
	Топличкото му кожухче
	се покрило с бяло пухче.
	Хукнал Зайо на игра
	през голямата гора,

	заешките му петички
	като мънички шейнички
	върху снежните звезди
	вред оставили бразди.
	Вятър късно в тишината
	му прошепнал сред гората:
	— Стига тича, Зайко, виж:
	нощ е, трябва да поспиш!
P$
