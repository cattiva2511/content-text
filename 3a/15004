	С риск да стана досаден на широката общественост, ще си призная без бой пред органите на МВР, че продължава незаконното ми съжителство с бандитската „Топлофикация“, за което аз лично нямам абсолютно никаква заслуга!
	Напук на усилията ми да докажа, че никога не съм се женил за нея.
	Напук на заплахите на шефа й, когото нарекох Петко Студеното, че ще ми спре парното и топлата вода, ако не плащам.
	Напук на Директива № 32 от 5 април 2006 г. на Европейския парламент и на Съвета на ЕС, във фаталния член 13 (измерване и информативни сметки за енергийното потребление), в която се казва от ясно по-ясно буквално следното:
	„— Държавите-членки гарантират, че доколкото това е технически осъществимо, финансово обосновано и пропорционално спрямо потенциалните енергийни спестявания, при крайните потребители на електроенергия, природен газ, централно топлоснабдяване и/или охлаждане и гореща вода за битови нужди, се осигуряват индивидуални измервателни уреди на конкурентни цени, които точно отчитат РЕАЛНО консумираното количество енергия от крайния потребител и осигуряват информация относно действителното време за използване. При подмяната на съществуващ уред, се осигурява измервателен уред на конкурентна цена, освен в случаите, при които това е технически невъзможно или нерентабилно по отношение на очакваните потенциални спестявания в дългосрочен план. Когато се прави свързване на нова сграда или основен ремонт на съществуваща, както е посочено в Директива 2002/91/ЕО, винаги се осигуряват индивидуални измервателни уреди на конкурентни цени.
	— Държавите-членки гарантират, когато е уместно, че сметките се изготвят от енергоразпределителните предприятия, операторите на разпределителната мрежа и дружества за търговия с енергия на дребно въз основа на РЕАЛНОТО енергийно потребление и информацията е представена по ЯСЕН И РАЗБИРАЕМ начин. Със сметките се осигурява необходимата информация, която да даде възможност на крайните потребители да получат подробно описание на текущите енергийни разходи. Сметките, въз основа на ДЕЙСТВИТЕЛНОТО потребление, следва да бъдат изготвяни толкова често, че да позволят на потребителите да контролират консумацията си на енергия.
	— Държавите-членки гарантират, че във или със сметките, договорите, сделките и/или разписките от разпределителните станции енергоразпределителните предприятия, операторите на разпределителната мрежа и дружествата за търговия с енергия на дребно предоставят на крайните потребители по ясен и разбираем начин следната информация:
	а) текущите действителни цени и ДЕЙСТВИТЕЛНОТО ПОТРЕБЛЕНИЕ НА ЕНЕРГИЯ;
	б) сравнение на енергийната консумация на крайните потребители с консумацията за същия период през предходната година, за предпочитане представено графично;
	в) когато е възможно и полезно, сравнения с усреднената норма или стандарт на потребител на енергия в една и съща категория потребители;
	г) информация за връзка с потребителски организации, енергийни агенции или подобни органи, включително адреси в Интернет, от които може да се получи информация за възможните мерки за повишаване на енергийната ефективност, сравнени профили на крайни потребители и/или конкретни технически спецификации на енергийно оборудване.“
	Излишно е да споменавам, че Петко Студеното пет пари не дава за тази директива, ратифицирана от България, която вече е в ЕС, и то не само на книга.
	Нещо повече „Топлофикация“ упорито настоява, че имаме интимни отношения с нея и всеки месец ми праща любовни искове за издръжка, които тя ласкаво нарича сметка за парно отопление.
	Пак ще призная без бой, че не чета епистоларни излияния на мои въображаеми любовници и ги късам на толкова малки парчета, за да предпазя нежните признания на такива като „Топлофикация“ от зоркия поглед на любопитните ми съседи, които имат пръст в тайния ми „брак“ с бандитската Госпожа Парно, но за това по-късно.
	Отново признавам без бой, че след м. януари от далечната 2006 г., когато разбрах, че насилствено съм оженен за „Топлофикация“, се случиха доста любопитни събития.
	В началото бе словото и така се появи първата серия на сагата „Бандитската топлофикация“.
	След като извадих на показ в медиите престъпните методи, с които „Топлофикация“ ме е обявила за законен съпруг, разбрах, че не съм сам. Хиляди абонати насилствено са били бракувани с бандитката. Някои от тях са консумирали брака, други не, но са влезли във вечния й списък на законни съпрузи и никой не им дава право на развод.
	Както се шегуваме с мои приятели — можеш да се разведеш със жена си, но с Топлофикация НИКОГА! Няма закон, който да позволи развод с Госпожа Парно, дори с железен мотив като моя, че

#	„Бракът не е консумиран!“

	Напразни останаха призивите ми към Главния прокурор на Републиката да съди „Топлофикация“ за рекет, заплаха и изнудване на моето семейство да плащам за парно, което аз НИКОГА не съм ползвал!
	Глас в пустиня остана писмото ми до Петко Студеното да ме отпише от абонатите, защото и без това няма да види стотинка от мен, а и ще стане за смях и на кокошките!
	Глухи и неми останаха от Комисията по енергийна ефективност, во главе с шушумигата Шушолов, на апелът ми да защити интересите на потребителите.
	В предаването „Сеизмограф“ от 3 октомври 2008 г. обявих, че трябва да вляза в Книгата на Гинес, като единствения човек в България, който не иска да ползва услугите на „Топлофикация“ и се е постарал, още докато стори апартамента си, правно да обезпечи тази възможност. Вместо това бях подложен на жесток терор, заплахи, рекет и изнудване от бившия шеф на „Топлофикация“ Вальо Топлото, който насила ме направи абонат. Въпреки, че съм се погрижил да не преча на никого да има парно. Проблемът е, че съществува антиконституционна законодателна основа гражданите насила да стават абонати на парното, от което енергийните бандити да печелят милиони! И произнесох историческата фраза, която БТВ тиражира месеци наред:

#	„Никога не съм се женил за топлофикация, обаче тя напира да стане моя жена!“

	Очарователното в тази сага е, че аз си имам хубави радиатори, които ме топлят добре, имам си хубав бойлер, който ми произвежда топла вода в удобни количества и на никого не взимат нито топлото, нито топлата вода! И си плащам редовно консумирания ток, защото татко ме е учил, че сериозният мъж си плаща сметките!
	На кого му пука, би казал по този повод Петко Студеното, който и да е той!
	Без изход изглежда тази престъпна ситуация, която може да бъде описана накратко така: могат ли хората да ползват парно и да не плащат? — МОГАТ! А могат ли никога да не са имали парно или искат да се откажат от него, а да ги карат да плащат? — МОГАТ!
	Светлина в тунела бутафорно се опита да пусне омбудсманът (обществения защитник), вечният Гиньо Ганев, от когото получих сърцераздирателно писмо, с което успешно е илюстрирал народната поговорка:

#	„Никога не е късно да станеш за резил.“

	След като го поканих 4 (четири) пъти на диспут по писмото в предаването „Сеизмограф“ и той категорично отказа, под предлог, че трябвало да ходи в провинцията (вероятно за да си почине в събота от общественото защитничество), с чиста съвест си позволявам да преразкажа неговото писмо, в което и с просто око се вижда, че бандитите, обгрижващи Госпожа Парно, които е проверявал, са го пратили за зелен хайвер.
	Без да подозира обаче той е открил малките тайни около рекетьорските операции, с които хората насилствено са принуждавани да стават абонати на „Топлофикация“.
	Така например, още когато се строеше жилището, в което живея, бях заплашван от едно дребно човече с очилца, което поразително приличаше на сатрапа Берия, а иначе се водеше на служба в „Софстройинвест“, че ако в апартамента ми няма парно, няма да приемат блока и хората от блока остават на улицата.
	Благодарение на Н.В. Гиньо Ганев разбрах и една голяма тайна за себе си. Без да му мигне окото, той се е подписал под текст, в който първо се казва, че в апартамента ми, по МОЙ каприз, не е изградена парна инсталация, след което тутакси ме хвърля в оркестъра с брилянтното си откритие, че после — видите ли — пак аз собственоръчно съм подписал декларация, че ИСКАМ да стана АБОНАТ на „Топлофикация“!!! И с просто око се вижда, че подобен извод е скаран с логиката за вечни времена!
	След тези разкрития на Омбудсмана на Републиката, камък ми падна от сърцето. Кой знае колко народна пара е похарчил горкият, за да стигне до тези парадоксални открития и да ми ги предложи писмено с чувство на изпълнен дълг съвършено безплатно.
	Камък ми падна от сърцето и затова, защото най-после разбрах, че АЗ НЯМАМ НИКАКВИ проблеми с „Топлофикация“, а ТЯ ИМА ПРОБЛЕМ С МЕН! Защото трябва да доказва в съда, че аз наистина съм подписал декларация, че искам да стана неин абонат и да ползвам мечешките й услуги. Декларация, която има една дребна неточност:

#	Подписът ми под нея е фалшив.

	Кой ме е подписал други ще решават (май някой от съседите, оставени на студено от Вальо Топлото), но очевидно е, че всеки може да го направи след като има ОЩЕ ЕДИН ФАЛШИВ мой подпис — в НОТАРИАЛНО заверен списък, с който абонатите от блока са съгласни да имат парно (как я е заверил нотариусът, без да ме е виждал — той си знае!).
	Такива любопитни неща е открил Гиньо Ганев, но е пропуснал една „незначителна“ процедура — да ме пита дали подписите под тези два документа са МОИ. Вместо това той с лека ръка слага автографа си под писмото до мен и ми сервира отново съвършено безплатно категоричната присъда — ДОЖИВОТЕН БРАК с „Топлофикация“ без право на консумация и развод!
	И понеже съм късметлия, стрелян заек и известен като шило, което в торба не стои, имах брилянтния шанс отново в предаването „Сеизмограф“, но от 11 април 2009 г., да се изправя очи в очи с друго „светило“, уж защитаващо интересите на потребителите — еврокомисаря Меглена Кунева!
	Позволих си да й кажа следното:
C>
	Госпожо Кунева, има една държава в ЕС, в която крепостното право не е отменено. Нарича се България и поданиците й със заплахи, рекет и тормоз стават крепостни на една фирма — „Топлофикация“ и са принудени антиконституционно да ползват нейните услуги. Предложих й да спечели правото да бъде наричана (като руския император Александър II — премахнал крепостничеството в Русия) — Меглена Кунева-Освободителката, като по примера му да освободи гражданите на България от крепостничеството на „Топлофикация“.
C$
	Без да й мигне окото Кунева излъга в ефир, че Европейската директива (виж горе чл. 13) не се отнася за „Топлофикация“ (въпреки че е производител, доставчик и разпределител на енергия), и тя била извън европейското регулиране. Аз също не съм бил в тази директива (нали не съм доставчик на енергия!) и моят казус (рекетиран, изнудван и тормозен) не може да бъде решен. Така че нямала политическия шанс да освободи българите от игото на парното, но щяла да направи всичко възможно да се направи така, че всеки договор за услуга, включително и моя договор с Госпожа Парно, какъвто аз никога не съм подписвал, да изглежда по друг начин, като така да ползвам конституционното си право сам да определям чий абонат да бъда! (за 16 000 евро заплата толкова!).
	Друг е въпросът, че такава възможност отдавна съществува и аз я ползвам навсякъде, освен при парното!
	В предаването не остана време, затова сега й казвам нещо, което тя очевидно не знаеше. Първата част на моята сага „Бандитска топлофикация“ вече е прочетена в Европейската комисия от нейния представител г-н Пиебалгс заедно с _анализа на методолога по счетоводна отчетност Костадин Златков_, в който се обосновава защо фактурите на „Топлофикация“ са фалшиви и никой не бива да ни кара да ги плащаме, освен някой съд в тоталитарни държави, към които казват, че ние вече не принадлежим!
	Г-н Златков е открил

#	Истината за фалшивите сметки

	и тя може да се види от всяка схема на произволно избрана абонатна станция. Енергията се измерва само с общия топломер на входа в абонатната станция. Единствения законен търговски измервателен уред, защитаващ интересите на продавача й. Тази енергия се ползва за две различни потребности. Тръбата, по която се доставя до сградата се разделя на две. Едното разклонение тръгва на дясно (към нагревателя за отопление) и по него тече енергия за отопление, ползвана само през зимата, за нагряване на водата в радиаторите. _Никога на никого по никакъв начин тази енергия не е била известна_, защото никога не е била измервана! Второто разклонение от общата тръба тръгва на ляво (към нагревателя за топла вода за битови нужди) и по него тече енергия за подгряване на топла вода. _Количеството й също не се знае защото и тя не се измерва!_ И той пита: Как се разпределя нещо, което никога, на никого и по никакъв начин не е било известно, защото НИКОГА не е било измервано? Как се определя енергията за топла вода и за отопление на всички абонати поотделно в една сграда, щом като не е известно какво се разпределя между тях?
	Всеки месец Топлофикация издава стотици хиляди данъчни фактури, в които са вписани неверни количествени натурални стойности. Това са

#	Официални данъчни документи с невярно съдържание!

	Опасното е за интересите на потребителите, че тези ФАЛШИВИ фактури служат като доказателство, не само пред всички органи на изпълнителната власт, но и в съда и са основание за издаване на изпълнителни листове за принудително събиране на лъжливи „дължими суми“ за неконсумирана услуга.
	Според доставчика общата доставена енергия е сбора от двете неизвестни величини. За да се елиминират измамите, трябва да се монтира водомер за ПОСТЪПВАЩАТА от водопровода студена вода и ВТОРИ топломер, който да мери енергията за подгряването й. Тогава от общото количество енергия ще може да се извади вече измерената енергия за топла вода и да се определи енергията за отопление. Това са едни от малкото открития на г-н Златков, с които никой не се съобразява, защото е много по-изгодно да се мамят хората и всички загуби на Топлофикация да се стоварят на техен гръб!
	В резултат на това прочитане Европейската комисия започва разследване защо България не изпълнява Директива № 2006/32/ЕО, която цитирах по-горе.
	Санкции ще има за страната, но Кунева е спокойна защото няма да ги плаща тя, а населението на България!
	И накрая искам да уточня една важна подробност. Със сагата „Бандитската топлофикация“ не решавам личен проблем. Опитвам се като обикновен български писател да изразя общественото недоволство от престъпния казус с парното у нас. Споделям личния си житейски пример, не за да се оплаквам, както някои погрешно смятат, а защото е толкова драстичен и показателен, че никой от засегнатите не би се наел да го оспори!
	Като журналист съм правил много разследвания на доста бандитски далавери, а статиите за тях някои хора се страхуваха да ги четат! Правил съм го, правя го и сега, защото смятам, че, като журналист и писател, изразявам общественото мнение безкористно и с чувство, че върша нещо важно за хората! Лошото е, че в днешно време липсва обратна връзка между изказаното обществено недоволство и тези, от които зависи решаването на проблемите. Липсата на чуваемост, на морал и нравственост в тази сфера е опасно за демокрацията!

#	Затова създадох глог в интернет пространството

	http://banditskatoplofikacia.dir.bg, за да помогна на обикновените хора като мен, в борбата им с монополиста!

	За мен остава приятното утешение, че от организацията, която определя кого да включи в Книгата на Гинес, ще прочетат сагата и ще ме запишат в това авторитетно издание като единственият българин, който е направил така, че да не бъде абонат на „Топлофикация“, но насила и чрез измама е оженен за Госпожа Парно.
	А наградата, която май беше 1 000 000 долара, ще дам за благотворителност!

	П.П. На тези, които наивно смятат, че аз пускам и спирам парното в столицата, съобщавам с прискърбие, че човекът се казва Петко Милевски (Студеното), а на вратата на моя апартамент единствено в цялата страна е написано „ЗОНА, СВОБОДНА ОТ ТОПЛОФИКАЦИЯ!“
