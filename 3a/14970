P>
	Нощ. Бедната къщурка затворена немее.
	В бърлогата е тъмно, но нещичко светлее
	тук-там сред тая плътна студена мрачина.
	Висят рибарски мрежи на голата стена.
	А в ъгъла, където на прашните полици
	проблясват в полумрака бедняшките паници,
	виси завеса вехта над дълъг сенчест нар.
	И на дъските груби, върху дюшека стар
	спят пет дечица малки — в гнездото на душите.
	И светлинки дордето потрепват по стените,
	на колене, опряла в постелята чело,
	една жена се моли пред бедното легло…

	* * *

	Наказаха я Жана на хляб и на вода,
	че бе се провинило детето за беда,
	но влязох крадешком и вместо да въздишам,
	бурканче с конфитюр Ј пъхнах после скришом
	напук на всички нрави в доброто общество,
	което все се чуди къде и за какво
	да вдигне бързо шум. А Жана тихо рече:
	— Не ще си бъркам с пръст в нослето, няма вече,
	и с котенцето няма да правим пак бели…
	Но пак се вдигна врява: — Такъв сте все били;
	тя няма вече страх, тя вижда слабостта ви,
	с насмешка гледате на истинските нрави!
	Ред няма в тая къща. Наместо да сте строг,
	обърквате нещата, това е лош урок,
	така ще стигне тя до нещо по-голямо,
	рушите тук реда… — Глава наведох само
	и тихо казах: — Нищо не ще ме извини,
	виновен съм, така е — от много добрини
	народът страда днес. Сега и моят ред е,
	на хляб и на вода и мен ме затворете.
	— И вас ще ви затворим!… — А Жана в тоя спор,
	тъй както бе се свила, към мен извърна взор,
	искрящ от доброта, и каза сладко, сладко:
	— Не се плаши, и аз ще ти донасям сладко.
P$
