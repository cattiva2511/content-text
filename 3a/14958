P>
	В старинната градина с алеи под липите —
	ни някой ще те зърне, ни слънцето слепи те —
	кадилница уханна е всеки пукнат цвят
	и там до късна вечер, от полъх свеж обвят,
	из мраморните вази денят със страст позната
	налива гъсти сенки и слънчева позлата,
	и аз с безмерна обич — о, ангели над мен! —
	в мечти унесен, гледам сред зноя просветлен
	как птицата излита и се люлеят вейки,
	и пак прекрасни мисли лелея в мен, вървейки,
	дордето малчуганът, чието чело аз
	целувам с жар, ме тегли припряно, с весел глас
	натам, към пещерата, където свеж от влага
	бръшлянът на потока брада зелена слага.

@@	20 февруари 1837
P$
