	Ето как си представям, че се забавляват животните в джунглата. Никога не съм виждал онова, което разказвам, разбира се, но съм сигурен, че е така.
	Преди всичко маймуните. Те са палавниците на джунглата. Любимото им развлечение е да хвърлят кокосови орехи по гърба на крокодила, който дреме в калта.
	— Влез! — казва крокодилът, като мисли, че някой чука на гърба му, за да получи разрешение да влезе в реката.
	Маймуните се превиват от смях и продължават да стрелят в целта.
	— Влез! — крещи крокодилът.
	След известно време разбира, че са маймуните и ги заплашва:
	— Ще оцветя водата в червено с вашата кръв, дяволски чеда!
	В този момент една змия му дръпва опашката и побягва бързо колкото може.
	Слоновете са най-остроумни, те играят на „железен хобот“, също както ние играем на „желязна ръка“. Как го правят ли? Ами, застават лице в лице, издигат хоботите си във въздуха и ги опират един в друг. После се напъват: побеждава този, който успее пръв да огъне хобота на противника.
	А пък слончетата се опитват да пазят равновесие на върха на хоботчетата си и да се въртят като пумпали.
	В джунглата има и институт за красота, където тигриците ходят да им освежат цвета на ивиците, да си напомадят мустаците и да говорят лошо за лъва. Но когато лъвът дойде да му срешат гривата, те млъкват.
	— Одеколон или брилянтин? — пита леопардът фризьор.
	— Брилянтин — отвръща лъвът.
	Щом лъвът си тръгне, тигриците заговарят в един глас:
	— Почти плешив е, а иска да му слагат брилянтин! Би трябвало да носи перука, бедният.
	Лъвът отива да изиграе партия топки с мечката: вместо топки, естествено, използват обичайните кокосови орехи.
	Лъвът хвърля прекалено силно своя орех и го запраща върху гърба на крокодила.
	Чува се: чук-чук.
	— Влез! — казва крокодилът.
	Лъвът и мечката се превиват от смях.
	Крокодилът мърмори:
	— Тук човек не може да си дремне спокойно.
