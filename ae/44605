	Когато се возя с трамвая, попадам винаги на един неприятен господин, с глава като яйце и нос като клюн, толкова дребен, че трудно се забелязва, и толкова досаден, че изнервя всички.
	Кондукторът му дава билет.
	— Не го ща! — крещи неприятният господин.
	Кондукторът любезно пита:
	— Защо?
	— Защото билетът е номер 13 и носи нещастие.
	Кондукторът е много вежлив и започва да му обяснява, че не е вярно това, дето номер 13 носи нещастие, че не трябва да се вярва на подобни неща.
	— Вие замълчете! — вика господинът с глава като кокоше яйце. — Аз съм много важен човек и зная повече от вас!
	За да избегне караницата, кондукторът му заменя билета и му дава друг, с номер 14.
	— Дръжте си го! Не ви го ща! — крещи неприятният господин.
	И подскача, като че ли са го настъпили по мазола.
	— Но защо? — пита смаяно кондукторът.
	— Защото е жълт! Ако не е зелен, няма да го приема!
	— Нямам зелени билети.
	— Имате, знам. Държите ги в чантата, но не щете да ги извадите. Вие не искате да работите!
	Кондукторът, учтив както винаги, му показва чантата: зелени билети там няма.
	Неприятният господин като че ли се успокоява за момент, но ето че идва контрольорът да продупчи билетите.
	— Продупчихте го накриво! — крещи неприятният господин, подскачайки. — Време е да се справим с тези трамвайджии!
	— Какво ви се е случило? — осведомява се контрольорът.
	— Вижте тук: вие сте неспособен да работите, дупките трябва да са кръгли. Ще направя рекламация във вестника. На гражданите им е писнало от дупчене накриво.
	Контрольорът е много добър човек и не се сърди. Тогава неприятният господин се заяжда с ватмана:
	— Вие, отбийте веднага по първата улица вдясно!
	— Забранено е да се говори на ватмана — казвам му аз с усмивка.
	— Гледайте си работата! Ватман, казах да завиете надясно!
	— Не мога: не виждате ли, че няма релси?
	— Не ми пука за релсите: платих си билета, живея в първата пресечка вдясно и искам да ме закарате там! Разбрахте ли ме?
	— Да не съм глух? Но трамваят не може да мине по улица, където няма релси. Как ще постъпите?
	— Стига! — крещи неприятният господин с фалшивото си немощно гласче. — Стига толкова. Трамвайджиите, те всички са безделници. Ще пиша на префекта и ще видите какво ще стане! Пуснете ме веднага да сляза!
	— Но тук няма спирка — отбелязва ватманът, без да губи търпение.
	— Нахалник! Грубиян! — вика неприятният господин.
	На спирката изхвръква навън с такъв устрем, че пада на земята. Кондукторът го вдига на крака, търси очилата му, тупа праха от дрехите му.
	— Оставете ме! Не ме докосвайте или ще извикам полиция! — крещи дребосъкът.
	И тича да напише във вестника, че трамвайджиите са лоши и недодялани. Вие какво ще кажете?
