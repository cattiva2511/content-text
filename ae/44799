P>
	Борещият се с живота е точно такъв,
	какъвто трябва да бъде войникът
	на собствената си съдба —
	железни лакти и глава,
	единственото продължение
	на ръката му е копието.
	Унищожението е признак на мъжественост.

	Представата му за щастие —
	бойно поле, покрито с трупове,
	до един повалени от него.

	Само че както марширува
	като повелител на битките,
	се спъва в нещо меко и податливо,
	в една от жертвите си,
	в едно пронизано и изпразнено
	от живот тяло като толкова други.

	Спъва се в него и вече
	не може да продължи нататък,
	за нищо на света
	не би се отделил вече от него,
	ако ще и най-великите победи
	в най-грандиозните битки
	да му предстоят. Погледът му
	не може да се откъсне от лицето,
	което няма нищо общо
	с лицата на робините в шатрата му.

	Мускулите на войника са
	още напрегнати за движение напред,
	но нозете му са вече вързани
	от косите на мъртвата Пентелизея.

	Към въоръжените му ръце
	безпомощно е протегнало връхче
	зърното на единствената й гърда.
	Откровението на прекършено цвете,
	потрепването на тичинките,
	излъчващи непоносимо сгъстената сладост
	на последните капки нектар-живот.

	Непримиримият блясък
	в мъртвите й зеници
	продължава да оказва съпротива
	срещу вълните нежност,
	които покосяват краката му.
	Той се взира в ужаса
	на изоставеността си,
	току-що е открил любимата
	от гладните си войнишки сънища,
	току-що се е влюбил за пръв път —
	в убитата от него.

	След безбройните убийства
	копието му се е насочило
	към самия него. Душата му кърви.

	Защо трябваше да завладява света,
	за да я загуби? Защо изследваше
	пространството с копието си, а не с чувствата си?

	Беше ли страх, а не смелост това,
	което движеше ръката му с копието?
	Страхът от капката смъртност
	в безсмъртното му тяло?

	Бойното поле бе единственото място,
	където можеха да се срещнат
	войникът и амазонката,
	единственото място,
	където се кръстосват
	съдбите на бойните врагове.

	Отчаянието го прегазва като бойна кола:
	Бъдещето ми ще е без нея,
	значи нямам бъдеще.

	С железния си шлем
	той стърчи самотно
	като хищна птица до нея.

	Те двамата толкова си приличат в този момент!
	Същият шлем, същите копия и стрели,
	същият копнеж за грабеж и победа.

	С настръхнала коса и кожа
	той си задава въпроса:
	Тя не се ли бе спуснала към мене,
	за да съблече въоръжението ми
	и да спре бойните ми викове с целувка?

	Той чувства как
	с всяко негово вдишване
	красотата й се приближава към него
	и става все по-заплашителна,
	един капан, от който няма измъкване.

	Тази смърт е стъпка по пътя
	към самоубийството му.

	Делът му в смъртта й,
	делът й в бъдещата му смърт
	са интимността, която ги свързва
	толкова силно като любовта —
	те си принадлежат завинаги.

	Каквото и по-нататък да се случи,
	Ахил няма да излезе никога
	от тази омагьосана сцена.

	Небето над бойното поле
	е черно от сенките на отлетелите надежди
	надеждите на победителите,
	надеждите на победените.
	Замахът на крилете им
	измерва празнотата в гръдта му.

	Ризницата му се притиска
	о ризницата й като тяло о тяло.
	Прегръдката им отменя за миг
	окончателността на земните истини.
P$
