P>
	В яслата приличах на жертвен агнец,
	майчината кръв бързо попиваше
	по острото режещо злато на сламките.
	Под бликащата звезда
	всички вече ме чакаха,
	Ирод, книжниците и фарисеите
	грешниците и страдащите,
	апостолите и стражите.
	Идвах да вплета дихание в тяхното,
	да се гмуркам в ушите им и ги издигам.
	И така — без да си поемам за миг въздух.
	Копнежът ми прониза отнапред изрисуваните сцени —	благовещението и непорочното зачатие,
	избиването на младенците и кръщението,
	чудесата и апостолските деяния.
	Но само ги освети. Нищо в тях не се промени:
	все така ангелът летеше с неизменната вест,
	не се свършваха главите под ножа,
	грешниците, свити като неродени деца,
	отглеждаха греха си, а на Голгота
	кръстът събираше залезните лъчи
	в раздиращ блясък. Нещата
	се подреждаха без мене.
	И всяко мое деяние бе предварително решено,
	всяко мое деяние бе дума от пророчествата.
	Пратен бях да бдя над вечността
	и да нямам дял от мига.

	Картините се създаваха и разпадаха,
	минавах през тях и никоя не ме задържаше,
	течах по определеното ми русло
	без сгромолясвания в бездните
	и без подземните мъки на криволичещата струйка.

	Хората разповиваха пелената
	още на първия ми писък,
	търсеха да ме познаят кой съм.
	Не съм ли Синът — Изпълнител на висшата воля.
	За мое добро Йосиф не питаше за бащинство —
	да не развали предреченото.
	Майка вместо с песни ме приласкаваше
	с разказите на пророците —
	дълбаеше в паметта ми следите,
	по които да крача, за да нямам право на своя стъпка.
	Детството ми ме опръска със смях
	единствено в Египет.
	В Писанието не е казан ред за живота ми там.
	И аз можех да расна незабелязано
	и свободно като стръкчето трева.

	Дойде време и черупката на мисията ми
	отново ме прибра, послушен като вода,
	заех формата й.
	Макар че градът Назарет не бе отрадно място
	и ако ме питаха, никога не бих напуснал
	Египет заради него.
	Но притежаването на желания бе излишество,
	което се налагаше да крия.
	Щом се кръстих, тутакси
	небесата се отвориха и бях разпознат:
	„Този е възлюбеният ми Син,
	в когото е моето благоволение“.
	От този момент не принадлежах
	на себе си, а на тълпите.
	Усмивките и плачовете на живите
	не бяха цветните пеперуди на сърдечността,
	допърхали до мене, а мрежи за лов,
	хвърлени отгоре ми — изпитание за мисията ми.
	Те ме пресрещнаха, за да ми напомнят ролята,
	аз играех с пригвоздено лице
	сред напращялата от сокове нива.
	Всяко стъбло ми препречваше пространството:
	„Ти си заради мене тук“. „И заради мене.“
	Никога на собствено основание.
	И плачеха в нозете ми, и не знаеха,
	че са щастливи — можеха да се променят,
	да изливат в пещта на постелите си нова плът.

	Стенех: „Човешкият Син
	няма къде глава да подслони“.
	Измолваха прошката както детето млякото
	и хукваха пак да се въргалят в уличната прах
	ведно с другите деца,
	с кучетата и слънчевите трошици.
	Усещах се като камък, който не помръдва.
	Да можех да се отместя и да надзърна —
	не бях ли смачкал най-главното от себе си.

	Понеже вярвах в собственото си битие —
	сянка, хвърлена от някой горе —
	исках, страстно и заплашително исках
	от другите да повярват. Тяхната вяра
	щеше да е единственото доказателство, че ме има.
	Те с охота ме обграждаха,
	острите им лакти и плътни гърбове
	зидаха стените на прохода,
	през който се провирах.
	Тези лица, които дори не помнех,
	щяха ли да ми върнат обратно
	собствения ми образ?
	Кънтях — камък — в центъра на човешкото гъмжило
	и всяка негова вълна откъсваше от мене звук.
	Дори да не знаеха нищо за Спасителя
	пак щях да им говоря същото,
	защото искаха да го чуят. А което не можех
	да изразя с думи, го чертаех видимо във въздуха чрез телата им — изправях ги и ги карах да ходят,
	да тичат и танцуват: вършех чудеса.

	Трънен венец от погледи стягаше челото ми
	и не оставах нито миг сам.
	Учениците плетяха нозе
	в преброените ми крачки и чакаха
	поука от страдалчеството. Отвръщах им с притчи —
	в неяснотата има простор
	и за булото на надеждата.

	Макар и да станех някога хилядолетно божество,
	сега бях млад. А младостта не чака възкресения.
	Вижте ме как нахлувам в Йерусалим —
	пакостлив като хлапе,
	забравил избраничеството си,
	яздещ в крив танц ослицата. Ето ме и в храма —
	трещя и руша, мятам се
	под плющящия бич на кръвта ми.
	И осъмвам с кой да е до мене,
	бил той бирник, грешник или фарисей.
	Всеки от тях си имаше истина,
	трябваше само време и топъл прилив на вино,
	за да изплуват отломките и от дъното
	и се съединят в ушите ми.
	Когато се държах с хората като с равни
	и се опитвах да ги разбера, те ме презираха.
	Вдигаха възмутени ръце и думи,
	блъскаха ме в гърдите — да не се сближим,
	да зее пропаст между човека и Спасителя му:
	„Дойде човешкият Син, който яде и пие“,
	„Ето човек лаком и винопиец,
	приятел на бирниците и грешниците!“.

	Как ли е потрепервал от хулите им Онзи,
	който ме бе пратил? Дали не своеволничих,
	за да го уязвя, него всезнаещия,
	вездесъщия Разпоредител?
	Навъртяха се сцените, радостта я няма,
	свършекът е близо. Приготвен е
	предателят, съдът и кръста. Помазвам се
	с утехата на горделивците,
	които нищо си нямат освен име.
	Утехата, че съм единствен: „Пазете се от Лъже-Христос!“.

	„А ако не е предреченият и не възкръсне? —
	киска се тълпата. — Тогава измамата ще е пълна.“
P$
