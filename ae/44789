P>
	Разказват —
	разкъсали са го
	вакханките,
	неутолимите,
	на парчета.

	Още — че
	се е самоубил —
	да се съедини
	в смъртта
	с Евридика.

	Това са слуховете,
	които жужат край
	ушите му,
	той обаче
	не иска да ги знай.
	Те му дават
	твърде лесен
	път за спасение.

	Смъртта обаче е
	за него, обитаващия
	в празните пространства
	на безсмъртието,
	недостижима.

	Да стоиш на стража
	пред подземното
	жилище на миналото си.
	Да си готов да изчакаш
	края на времето,
	когато горният
	и долният свят
	ще станат едно.

	Да събираш само мелодиите,
	да играеш с техните линии,
	докато границите на всички игри
	са преминати, докато и ти
	се превърнеш в една абстракция —
	човекът на изкуството
	като творба на изкуството.
	Скрит в облака музика
	да се носиш в небето,
	открит за всеки полъх.

	Когато любовта или любимата
	се срутят в мрака,
	да сплетеш от мелодиите стълба,
	за да я пуснеш между деня и нощта.
	Ти само можеш да си им водача
	по пътя за обратно.

	Внимание: съмнението
	не бива да те спъва.
	Един поглед назад.
	Гледките се разпадат
	като сухи цветя.
	Подозрението, че те
	следва само полъх дим
	е убийствено.
	Ще ти остане само
	отпечатъка и от стъпката —
	знак на движение.

	Ти — повелителят
	на граничната област
	между деня и нощта.
	Светът те измъчва като
	представата за тяло,
	което не можеш да притежаваш.

	Ти упорстваш в свиренето.
	Само с музика можеш
	да откупиш сянката си от Хадес,
	да дадеш на силуета и
	реални черти.

	Орфей тече обратно
	към своите спомени.
	Дните отминават
	в марша на хилядолетията.
	Покрива го мъх.
	Лирата му се счупва,
	той продължава да свири —
	на крушови листа,
	на животински кости.
	В хралупите на пещери,
	в лабиринта на Хадес.
	Когато Евридика се появи,
	тя ще намери само музика.
	Един полъх, който къса
	шепота на горите и
	пълни меха на кожата с тръпки.
	И един камък,
	едва различим под мъха.
P$
