	Една сутрин селянинът Пиетро отиде в овощната градина с намерение да бере ябълки. Ябълковото дърво беше в центъра на една ливада и докато се приближаваше, Пиетро забеляза между листата на дървото разноцветни плодове: сини, жълти, розови, виолетови.
	— Колко странно, никога не съм виждал сини ябълки, какво ли ще е това?
	Като се приближи, мистерията стана ясна в миг: по клоните сред листата стотици пантофки се полюшваха на свежия ветрец.
	— На кого ли е хрумнала мисълта да окачи толкова пантофки на моето дърво? — се запита Пиетро.
	Покатери се на дървото, за да проучи добре тази работа и видя, че пантофките се държаха за клоните посредством опашчици, всъщност те бяха пораснали на дървото вместо ябълки.
	Пиетро не вярваше на очите си, ощипа се силно по крака, за да се увери, че е буден. Нямаше съмнение, не сънуваше. Дълго оглежда тези хубави странни пантофки. Имаше ги всякакви: с панделка, с катарама, с двойна подметка, подплатени с вълна и така нататък. Какво да прави?
	Как ли ще свърши тази история?
	Приятели, продължете вие. Аз няма да ви кажа края на приказката: трябва вие да ми го разкажете. Помислете добре и после ще ми съобщите как си представяте приказката по-нататък.
