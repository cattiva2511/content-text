	Според моя начин на виждане, в телефонния указател има много пропуски. Липсват телефонни постове от обществена необходимост, които би трябвало да стоят до номера на пожарната, на службата за събуждане и на тази за информация. Заемам се веднага да формулирам предложение за създаване на следните номера:
	000000001 — Услуга приказки. Необходима на децата, които не могат да заспиват, без някой да им разкаже приказка; още по-необходима на родителите, които обикновено знаят малко приказки, пък и не ги разказват добре. Набирате номера и сладък глас започва приказка…
	000000002 — Услуга вицове. На мнозина им харесва да слушат вицове, но после ги забравят, а когато си ги спомнят, вече не се смеят, защото не знаят края или ги объркват. Освен това е трудно човек да бъде винаги в течение на новите вицове, когато е толкова зает. Един телефонен номер за вицове би бил добре дошъл.
	000000003 — Услуга титли. Някои хора живеят в постоянна неудовлетвореност, защото нямат титла или почетно звание, едно елементарно „инж.“, което да добавят пред името си във визитната картичка. Идеята ми е телефонната услуга 000000003 да направи щастливи тези хора. Ако се почувстват особено депресирани и натъжени, да вземат телефонната слушалка и глас, изпълнен с уважение, с благоговение и почтителност да ги поздрави горе-долу така: „Добър вечер, кавалер на ордена на кончетата-люлки, велик офицер на печените круши…“ и така нататък.
	000000004 — Услуга напътствия. Тази услуга е абсолютно необходима. Представете си, че нямате пукната пара в джоба и не знаете как да се нахраните? Услугата напътствия би трябвало да ви подскаже как да излезете от положението, да ви съобщи адреса на някоя кръчма, готова да храни клиентите на кредит и прочее.
	Вярвам, че главните телефонни дружества ще вземат под внимание горните мои предложения с цел подобряване на обслужването.
