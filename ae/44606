	Това е историята на един мъж с дълга брада. Познавате ли чичо Барба? Вие не, но аз — да. Той е стар, по-стар от всички, по-стар дори от самия себе си. Брадата му с всяка година расте по-дълга, но той не дава да я отрежат.
	Тя става толкова дълга, че чичо Барба, като ходи, се спъва в брадата си и пада. И как постъпва? Купува куфар, слага в него брадата, по-точно оная част от нея, която му пречи да върви. Ходи с куфарчето в ръка и прилича на търговски пътник, който продава шоколад и бонбони; а всъщност в куфарчето е само брадата.
	Тази брада е толкова дълга, че когато чичо Барба е извън града и няма къде да се скрие от слънцето, той си прави колиба от нея. Как я прави? Забива два кола и на върха им завързва края на брадата, от останалата й част прави покрив и стени на колибата. После се изляга вътре на сянка и заспива.
	Колибата е бяла, вижда се отдалеч: прилича на снежна къщичка, като тези на ескимосите. Но е колиба от брадата на чичо Барба.
