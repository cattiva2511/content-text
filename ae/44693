P>
#	По Ив. Вазов

	О търтеи, вий тука останахте,
	де няма въшки, слънце, боеве;
	засмени се прегърнахте, стиснахте,
	„грабете и пълнете“, си казахте,
	„днес свойте джобове“.

	Защо останахте, гарвани грабливи?
	За хубост ли на прашния ни град?
	Премного има тук жени красиви:
	студентки мили, ученички живи…
	Те накит са богат.

	Пари, пари, за тях вий останахте
	да скубете днес бедния народ,
	живота вече вий добре разбрахте
	и свойте джобове дълбоки натъпкахте
	без труд, без кървав пот!

	Какво за вас, че синове достойни
	мрат за България със слава, с чест
	че в боеве борците многобройни
	без страх глави си слагат в тез дни знойни?!
	Грабете си вий днес!

	Ала и вий се трудите пък неуморно,
	— на`, повишихте всичко десеторно,
	за туй дело тъй мръсно, тъй позорно
	аз плюя върху вас!

	Крадци, венец ви свивам от коприва,
	потапям го в безчестия и срам
	и нек краси, сган низка, нечестива,
	тълпа от демони, тълпа граблива
	челата мръсни вам.
@@	1916
P$
