	Нощем често сънувам, че съм добър магьосник, готов да задоволи желанията на всички.
	Минавам край един безработен, който събира угарки по земята; бедният, има лош порок — пуши, но няма пари да си купи цигари.
	Стъпвам върху угарката и, так!, фасът няма да свърши никога вече. Беднякът ще го пуши ден и нощ и той няма да намалее нито с милиметър: когато се отегчи, ще го сложи в джоба си, а щом поиска отново да пуши, ще е достатъчно да го извади, няма да има нужда да ходи в магазина за цигари.
	Минавам край едно момче, което иска да си купи сладолед, но има само 50 стотинки.
	— Поръчай си сладолед — му казвам.
	— Но аз имам само 50 стотинки.
	— Послушай ме. Остави 50-те стотинки на масата, добре. Сега погледни в джоба си.
	Там има още 50 стотинки.
	— Извади ги. Погледни отново в джоба си.
	Отново 50 стотинки. Момчето ще може да вади своите 50 стотинки дори 10 000 пъти и винаги в джоба му ще има 50 стотинки.
	Минавам покрай дете. То плаче, защото червеното балонче, което държало завързано на конец, отлетяло в небето. Докосвам го по пръстите и ето че на всеки пръст има завързано по едно червено балонче. Всеки път, когато едно балонче отлита към небето, на пръста му се появява друго, по-голямо и по-червено от предишното. Не съм ли добър магьосник?
