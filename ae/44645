	Страшен мечок вилнеел като бандит из планините. Въоръжен с тромбон и пистолети, изчаквал на превала пътниците, които били принудени да пресичат гората и след като ги ограбвал напълно, ги убивал и ги заравял в снега, да се запазят на хладно: по-късно ги изяждал спокойно и не наведнъж. Така успял да си осигури добър запас от прясно месо.
	Знаете ли как постъпвал? Като видел, че някой идва — да предположим двойка зайци на сватбено пътешествие, в карета, теглена от четири мишки, мечокът намятал стара черга и се преструвал на беден, просещ милостиня.
	Под чергата криел тромбона и когато зайчетата, обзети от милост, спирали и слагали ръка на портфейлите си, фалшивият просяк се превръщал в свиреп разбойник.
	С времето този факт станал скандален: никой вече не се решавал да пресече гората.
	Докато един ден четири кучета, известни полицаи, не решили да хванат мечока и да сложат край на неговите подвизи.
	И ето че веднъж по пладне мечокът видял да се приближават по горската пътека четирима слепци с превръзки на очите, водени от диво прасе.
	— Къде водиш нещастните слепци? — попита мечокът доволен, като криел тромбона под наметалото.
	— Водя ги на лекар, за преглед — отвърнало прасето.
	— Ако ви интересува, аз също съм малко доктор: учих медицина в града, когато бях млад. Дай да ги видя отблизо!
	— Аа, разбира се. Ела, ще ти бъдат благодарни.
	Мечокът предвкусвал лесния удар. Без да подозира нищо, той се приближил към групата.
	Тогава четиримата полицаи кучета (тъй като били именно те) хвърлили превръзките, извадили веригите и завързали хитреца като хамбургски салам. И, така завързан, го отвели в затвора.
	На хитрец — хитрец и половина!
