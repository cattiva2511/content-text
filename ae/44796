P>
	Нямал ни понятие
	овчаря за това,
	което му се случило.
	Умората просто
	го надвила на път,

	а на сънищата си
	господар не е никой.
	С отворена уста запял,
	така както си спял.

	Бълбукали песните,
	как не се задавил с тях.

	Гласът наистина
	негов бил,
	но не и воалите
	на мелодиите тънки,
	раздвижили въздуха.

	Музиката божествена,
	непознаваща тлен,
	била на мага Орфей,

	на чийто гробен камък
	в изнемога мъжът глава
	бил подслонил.

	И заприиждали
	не само селяните
	заради другаря си овчар,
	но дърветата, скалите и
	всякаква твар,
	облечени в екстаз —
	познали били знака
	Орфеев за веселие.

	Звуците излизали направо
	от Орфеевите разкъсани гърди —
	тътен от идващи чувства —
	нямало как да ги нарекат мъртви.
P$
