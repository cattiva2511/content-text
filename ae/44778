P>
	Благодаря ви, че с мене сте,
	достойни камъни,
	скулптури на земната лава,
	мъха си за възглавето каменно
	да ми подложите. И вие,
	дървеса сухи, с пропукана
	от жаждата кора —
	че ме целунахте, сякаш съм
	водата ви, насъщната.
	Благодаря и на вас,
	цветове, за екстаза ви безмълвен,
	с който ме облякохте —
	сред зимниците
	на зимата да не зъзна.
	Благодаря ви, облаци,
	че ми оставихте късче
	синьо небе — за заселване.
	Благодаря ви на всичките,
	че не си отидохте,
	когато всеки друг
	си отиде, оставяйки ме на огъня
	на планетата огнена — самота,
	да горя, да изгарям, да се възземам
	на дим и пушек — както намеря за добре.
P$
