P>
	Шумолят ръцете млади на Прокопий
	по листовете крехки на историята —
	отнемат и истината, за да лъсне чиста лъжата.
	/Истината скрива надълбоко в черепа,
	никой от Юстиниановите хора
	да не я докопа/. Оттегля се
	в изгнание при тайните,
	които знае, и гледа как се мръква.
	Моли се господарите да нямат
	неговата добра памет,
	да забравят, че той нищичко не забравя
	/така жестоко е орисан/.
	Чака ли, чака — да умрат
	властниците. И слугите им. И шпионите.
	Палачите под кръста. И пъргавите Юди,
	нарамили сребърници. Инат е. И умее
	да се прави на умрял. За да дочака
	своя час, в който от старото време
	е останал само той — да свидетелства за него.
	После е лесно — бърка с две ръце в черепа,
	стоварва парещите някога тайни
	върху листовете на историята. Листовете
	не се запалват, приемат ги безстрастно —
	ланшен сняг. Просто тайната история
	е станала явна.
	Предал даровете на думите си на другите,
	Прокопий свърва зад завоя на смъртта.
	Веднага е наречен Лъже-Прокопий,
	което доказва, че все пак някой
	от шпионите на Юстиниан го е надживял.
P$
