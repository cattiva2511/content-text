P>
	Запретнали поли елите,
	нагазват в полетата бели
	на географските карти,
	където нищото хвърля сянка.

	Накъде да поемат —
	издухана армия
	от посинели от студ войници.

	Вятърът отвява
	слюдата снежна
	от ела на ела,

	сее сияние
	целомъдреното
	оплождане.

	* * *

	Присънваш си се,
	сам на себе си
	се присънваш,

	че си жив, ама наистина,

	сред неща и хора,
	които не са наужким.

	* * *

	Бетовен
	не може
	да се изпее,
	нито лавината —
	нарисува.

	Както от стъпките
	нозе не никнат,
	тъй и от хартията
	дърво няма да порасне,
	нито от стиховете ти —
	човече.
P$
