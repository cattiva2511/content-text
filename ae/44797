P>
	По небето се носели облаци
	пепел и пратъмнина,
	още несъединени със слънцето.
	Събраните на едно място води,
	които се били отдръпнали
	от определената за суша земя,
	издували сребърен корем и
	заплашвали да се излеят обратно.
	Реките чертаели гневно коритата си
	и се учели да текат в една посока.
	Дърветата, вече вкоренени,
	пускали корони от листа и от птици.
	Въздухът бил раздвижен от крила,
	рога и бягащи гърбове на животни,
	които нямали още свое име
	/всичко било едно Творение/.
	Тогава Адам поверил
	реброто си на бога.
	Реброто попило влагата
	от първите дъждове,
	растяло като дърво
	в ръката на бога.
	Клоните се преплели,
	покрили се с цветове от плът,
	изгряло слънцето на сърцето,
	изляла се на мозъка магмата.
	Една капка от праокеана
	започнала да кръжи в тялото,
	следвала приливите и отливите на океана.
	В капката се мятали
	отраженията на рогати луни и
	на птици с пеещи човки,
	на димящи облаци
	с лоно от звезди.
	Отгоре се спуснала
	мъглата на кожата
	и скрила всичко.
	Змията откъснала
	ябълка с опашката си,
	която се търкулнала
	в ръцете на жената.
	Сокът на плода капел
	между пръстите на Адам и Ева,
	до самото дъно на телата им.

	Капката от праокеана в тях
	започнала да бушува като при буря.
P$
