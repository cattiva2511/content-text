	Преди няколко дни сънувах сън.
	Събудих се и видях чудо невидяно.
	На голямата овчакупелска поляна стоеше цирк.
	Огромен, с два купола, обсипан с разноцветни книжни фенери, с грамаден светещ надпис:
C>
	ЦИРК „РОЯЛ-ДОБРИЧ“
C$
	Край цирка плискаше вълни току-що прокарано море, а край морето и цирка минаваше трамвай.
	Чичо Кръстник караше и крещеше с всичка сила:
	— Варда, варда — магаре барут кара!
	Точно пред цирка спря, посочи го с пръст и каза:
	— Влизайте!
	И ние влязохме.
	Отпред вървеше леля Кръстница с огромната широкопола шапка, до нея — баща ми бояджията, а след него ние — шестте момчета, наредени като шишета.
	Когато влязохме, всички започнаха да ръкопляскат, а леля Кръстница раздаде на децата блестящи перки. Децата дръпнаха ластиците и перките хвръкнаха във въздуха като хиляди разноцветни пеперуди.
	Баща ми каза:
	— Е, това е живот, майка му стара!
	Искаше да каже и нещо друго, но в този миг оркестърът изсвири туш и на арената започна да се премята „Вши ти дам“.
	Публиката шепнеше:
	— Това е най-големият клоун на всички времена!
	А артистите и директорът на цирка започнаха да ръкопляскат, после вдигнаха на ръце „Вши ти дам“ и го поставиха на официалната трибуна, на която имаше надпис на китайски:
	„Да живее «Вши ти дам» — царят на всички клоуни!“
	Чичо Кръстник се въртеше неспокойно на стола си. Изведнъж скочи и помоли директора да направи и той един номер.
	Директорът се съгласи и чичо Кръстник обра саката на всички мъже, сетне изскочи навън и изчезна.
	Леля Кръстница се превиваше от смях и казваше:
	— Вие ще видите какво ще стане.
	И наистина стана много смешно, когато чичо Кръстник се върна с празни ръце и каза:
	— Ей, че неприятна работа! Всички сака проиграх и пак не спечелих. Голям майтап падна!
	Публиката започна да се търкаля от смях, а директорът дойде при чичо Кръстник и му каза, че го назначава за постоянен клоун.
	Излязохме от цирка и зяпнахме учудени — морето се беше превърнало в малка локва, трамваят беше някаква детска играчка, в която и малкият пръст не би могъл да влезе, а циркът се превърна в бараката на „Вши ти дам“.
	Обърнах се и видях, че около мен стоеше само леля Кръстница. Тя се усмихна и каза:
	— Ти вече порасна, моето момче. Хубавите неща са само за децата.
	Сетне започна да се смалява, да се смалява и се превърна на малката старовремска снимка, която и досега стои на бюрото ми — с огромна широкопола шапка и тъжно усмихнати очи.
