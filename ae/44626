	Една нощ, когато над Средиземноморието блестели милиони звезди, Сардиния чула да я викат:
	— Ееей, не ти ли омръзна да стоиш все на това място?
	— Кой ме вика?
	— Аз, Сицилия.
	— Мила сестрице, откога си проговорила? Мислех, че знаеш само да боботиш с твоята Етна.
	— Слушай, защо да не отидем да поскитаме? Робини сме на географската карта, която ни е отредила това място, по средата на Средиземно море, а то е малко, колкото една вана. Чух да говорят за щастливи острови, разположени в топлите океански води, в южните морета, където бананите растат по дърветата, докато тук се налага да ги купуваме на пазара. Защо не вдигнем котва и не тръгнем нанякъде?
	— Да си кажа право — рекла Сардиния, — дори не знам къде се намира моята котва. Но едно презокеанско плаване би ми доставило удоволствие.
	Накрая се договорили. Залюлели се малко надясно, малко наляво и успели да се откъснат от морското дъно. Приближили се една към друга, завъртели се около себе си; Сицилия искала да покаже на Сардиния димящата Етна, а Сардиния държала нейната по-голяма сестра да види живописните й брегове, изпъстрени с тихи заливи.
	След туй полека-лека, разговаряйки сърдечно помежду си, те се насочили към Гибралтарския проток. Ала тук започнали неприятностите, защото протокът е много тесен и нито Сицилия, нито Сардиния можели да минат през него.
	Гибралтарският проток избухнал в неудържим смях:
	— Имате кореми колкото магазин за бъчви. Обзалагам се, че няма да успеете да преминете!
	— Хей ти, разшири се малко! — ядосано му отвърнала Сицилия.
	— Остави! — намесила се Сардиния, чийто нрав бил по-спокоен. — Ако не минем, ще се върнем назад.
	— Но аз искам да отида в южните морета — протестирала Сицилия.
	— Да се опитаме да минем през Суецкия канал.
	Върнали се обратно и скоро стигнали Суецкия канал.
	Но и той бил прекалено тесен за тях.
	— Аз бих се разширил — казал Канала, като свил рамене, — но Египет ще протестира. Той и без това смята, че съм твърде широк.
	— Какво ще правим сега? — попитала Сардиния, без да се безпокои.
	— Би трябвало да помолим Африка да се помести малко на юг; тогава и Суецкият канал, и Гибралтарският проток биха станали достатъчно широки, за да минем свободно. Дали да не предложим на Африка и тя да излезе в отпуск?
	Направили опит да я повикат, но Африка не отговорила. Навярно спяла в девствената гора или в пустинята Сахара, или пък се е изкачила на най-високия си връх Килиманджаро за малко лед, че да си приготви айскафе. С една дума, бедната Сицилия трябвало да се примири. От своя страна Сардиния вече се била отказала от пътуването. Върнали се бавно на местата си, край италианския ботуш.
	— В нищо не ни върви — мърморела отчаяно Сицилия.
	— Все пак си направихме малък круиз — въздъхнала утешително Сардиния.
	Въпреки всичко те били доволни, че се прибрали вкъщи без щети.
	Смълчали се. Нощта отивала към своя край. Звездното небе избледняло и една розова ивица се показала на изток. Кратката ваканция на двата острова останала незабелязана, тъй като през лятото никой не се интересува от географските карти: училищата са затворени и те си висят спокойно по стените. За какво ли си мислят?
