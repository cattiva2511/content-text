	Веднъж една майка изпратила малкото си момиченце в гората за плодове. Момиченцето стигнало до голямо дърво, което принадлежало на горските животни; но те всичките били излезли на лов. Детето се покатерило на дървото, напълнило кошничката си с хубави горски плодове и се канело да тръгне обратно към къщи.
	В това време животните се върнали и видели момиченцето на дървото, изплашено до смърт. Тогава рекли:
	— Добре, добре, сега сме много изморени и ще се наспим, утре ще я изядем.
	Всички заспали дълбок сън, оставили само лисицата да я пази.
	Лисицата се покатерила на дървото и казала на момиченцето:
	— Мога да те спася, но ще трябва да ми подариш много кокошки.
	— Ще ти дам колкото поискаш! — обещало то.
	Слезли от дървото и на пръсти се отдалечили от гората.
	Щом стигнали в дома на момиченцето, лисицата се наяла с кокошки до насита, а много други напъхала в чувала, да ги носи със себе си. Събрала също и кокоша кръв в един съд и, когато стигнала при другите животни, които спели непробудно, нацапала с кръвта лапите и муцуната на хиената.
	На сутринта животните се събудили и забелязали, че момиченцето го няма.
	— Какво ли се е случило? Как е могло да избяга?
	— Изяде го хиената — казала веднага лисицата, — вижте й окървавените лапи!
	Бедната хиена викала, уверявала, че е невинна.
	— Да направим така — предложила тогава лисицата, — да издълбаем дупка и да накладем огън. После един по един ще прескочим пламъка, който падне в ямата, значи той е виновният!
	Направили дупка и запалили огън: започнали да скачат. Едно по едно горските животни падали в огъня и бягали обгорени. Накрая лисицата останала сам-самичка, потъркала доволно лапички и седнала да закусва с кокошките от чувала.
	Хитра, нали? Поне колкото лисицата от нашите приказки.
