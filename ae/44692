P>
	В премяна празнична тълпата
	разхожда се напред-назад.
	Навел глава си към земята,
	печално пее слепец млад.

	В свирнята му, що лей се волно,
	дълбока скръб и плач звучат:
	в таз песен на душата болна
	страданията му личат.

	И всеки песента му чува
	и хвърля някоя пара,
	но никого тя не вълнува:
	добре я никой не разбра…

	Опрял се тъжен о стената,
	стои до него там войник,
	ръце изгубил във войната,
	и слуша с блед, измъчен лик.

	Таз тъжна песен той разбира,
	тя близка му е до сърце —
	утеха в нея той намира:
	певецът сляп — той без ръце.

	Той слуша неговата песен
	замислен, потопен в тъга,
	певеца слуша той унесен и…
	близък става му сега.
@@	1916
P$
