	Колко странен тази година е снегът по Далечните Планини (не търсете тези планини на географската карта: няма ги)! Защо е странен ли? Извинете, какво бихте казали за жълт сняг? По билото на Далечните планини е паднал сняг, жълт като шафран. Планините приличат на огромни купища злато. Хората ги гледат и казват:
	— Снегът тази година е болен от жълтеница.
	Жълтеницата, както знаете, е заболяване, от което кожата пожълтява и заприличва на лимонена кора. Вечер хората си лягат и на другата сутрин отново гледат Далечните планини.
	— Хубава работа!
	Какво се е случило? В Планините е валял сняг, червен като кръв. И така цяла зима, снегът постоянно сменя цвета си: веднъж е зелен и прилича на пролет; друг път син и изглежда все едно морето се е издигнало до небесата; после става виолетов, оранжев. Това е великолепна гледка: хората се събуждат сутрин и се питат:
	— Какъв ли сняг е паднал през изминалата нощ в Далечните планини?
	Една сутрин бе валял черен сняг. Планините бяха като облечени в траур. Хората се уплашиха: дали ще се случи нещо лошо? И през целия ден останаха затворени вкъщи. Сега промените на цвета не забавляват никого: хората искат да виждат стария си бял сняг. Но не: на следващата сутрин е пролет и в Далечните планини няма сняг. Само слънце, цветя и скали, които блестят като диаманти.
