P>
	Нека птица с тръбен глас
	от арабското дърво
	непорочно общество
	викне в тоя скръбен час.

	А ти, знак на злия дух,
	на предсмъртна треска знак,
	чер пророко, с грозен грак
	ти не стряскай ничий слух.

	Сбора им да не смути
	ни един тиран крилат,
	но орелът за обряд
	царствен нека долети.

	Нека викнат жреца бял,
	в опелото майстор пръв,
	вещ във реквием такъв —
	лебеда, в смъртта прозрял.

	И ти, врано с тройни дни,
	наплодила род без чет
	с дъх отдаван и приет,
	с оплаквачите тръгни.

	Тук започва химнът чист:
	Вярната Любов умря;
	Феникс с Гълъб отлетя
	в двоен огън в тая вис.

	Две сърца в едничък плам,
	в двама — съща същността;
	неотделни две неща,
	за числото смърт и срам.

	Всеки с другия в гръдта
	през пространството дори;
	Гълъб с Феникс сътвори
	висше чудо в любовта.

	Тъй огрени от любов,
	че той своето прозря
	в грабналата я заря,
	всеки да е друг готов.

	Свойството се смая чак.
	Същото не е и с две
	имена ще се зове.
	Две с едно едно са пак.

	Разумът, съвсем смутен,
	щом „аз“ враснал в „друг“ видя,
	той не-той и тя не-тя,
	сложно прост и прост споен,

	рече тъй: „В едно нали
	слива двама верността!
	Разум висш е любовта,
	сбрала, докато дели.“

	И подхвана трена свой:
	„Гълъб с Феникс, две слънца,
	две възвишени сърца,
	пейте им заупокой!“


#	Тренос

	Вярност, рядка красота,
	най-изящна простота,
	вече легнаха в пръстта.

	Фениксът гнезди във смърт.
	Гълъбът любяща гръд
	приюти в покой отвъд.

	Без потомство и без род,
	силни, но не дали плод
	в брак без сласт и в свят живот.

	Литна хубостта без вест.
	Празен звук е всяка чест.
	Гробът ги погълна днес.

	Хубост, непознала грях,
	днес пред урната със прах
	помоли се зарад тях.
P$
