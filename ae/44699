P>
#	Теодор Теодоров Сервилний

	Патриотизмът жертви иска,
	а той бе честен патриот,
	затуй в Париж с поклони ниски
	пожертвува един народ.


#	Маджаров

	„Дедите ми, набивайки на кол
	другарите на Левски и Раковски,
	крепяха турский произвол
	и своите дела търговски.

	Аз, внук на своите деди,
	водач на спекулантска банда,
	крепях народните беди
	и всяка алчна контрабанда.“


#	Андрея Ляпчев

	Над малката могила кръст да не издигат!
	Излишен е и глупав всеки кръст над нея!
	Безименните черни кръстове му стигат
	из пленнишките лагери покрай Егея.


#	Рамзес Чапрашиков

	Съдбата него двойно надари:
	ума му взе и даде му пари.
	Без първото той стана дипломат,
	чрез второто пък — меценат.


#	Василий Радославов

	Над гроба му аз виждам забита тежка сопа —
	посредством нея в гроба той цял народ изпрати,
	а трябваше народа таз сопа да докопа
	и да зачисти всички подобни дипломати.


#	Златен Тончев

	Пътниче, пътниче, ти не мисли,
	че само тези са мойте останки!
	Влез във града ти и там изчисли
	мойте останки, наречени банки.


#	Кр. Пастухов

	Сакън! Недей над гроба му плюва!
	Заплювките са тук играчки —
	той приживе покрит бе с храчки,
	но пак не се свенеше от това!
@@	1920
P$
