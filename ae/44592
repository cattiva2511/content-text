	Дейвид Морел е световноизвестният автор на романа _Първа кръв_, чийто главен герой е Рамбо. Той е роден през 1943 година в Кичънър, Онтарио (Канада). През 1960, когато е на седемнадесет години, става фен на телевизионния сериал „Шосе 66“, в който се разказва за двама младежи, пътуващи с корвет през САЩ в опит да опознаят Америка и самите себе си. Сценарият на Стърлинг Силифант толкова впечатлява Морел, че той решава да стане писател.
	През 1966 година творчеството на друг писател — Филип Янг (ученик на Хемингуей), подтиква Дейвид Морел да се премести в Съединените щати, където следва заедно с Янг в Пенсилванския държавен университет, защитава магистратура в областта на хуманитарните науки и става професор по американска литература. Там той се запознава с уважавания писател фантаст Уилям Тен (истинското му име е Филип Клаас), който го научава на основните неща в писането на проза. В резултат се появява романът _Първа кръв_, в който се разказва за завърнал се в родината си ветеран от Виетнам, страдащ от посттравматичен стрес, който влиза в конфликт с полицейския началник на малък град и води своя собствена версия на Виетнамската война.
	Тази книга, полагаща основите на съвременния екшън роман, е издадена през 1972 година, когато Морел е професор по английска литература в университета в Айова. Той преподава там от 1970 до 1986 година, като успоредно с това продължава да пише романи, много от които стават световни бестселъри, като _Братството на розата_ (който е в основата на най-гледания минисериал на Ен Би Си). Уморен да упражнява едновременно две професии, напуска университета, за да се отдаде изцяло на писането.
	Скоро след това петнадесетгодишният му син Матю се разболява от рядка форма на остеосаркома (рак на костите) и умира през 1987 година — жестока загуба, която не само терзае мислите на Дейвид Морел, но и прониква в творчеството му, което личи ясно в посветената на Матю книга _Светулки_ и в романа му _Отчаяни мерки_, чийто главен герой е загубил син.
	„Възпитаният професор с отвратителни видения“, както го нарича един критик, Дейвид Морел е автор на двадесет и девет романа, в това число изпълнените със супер екшън трилъри _Петата професия_, _Фалшива самоличност_ и _Отчаяни мерки_ (действието в който се развива в Санта Фе, където той живее сега със съпругата си Дона). В книгата си _Уроци от цял живот писане_ Морел анализира наученото от него през над тридесетгодишната му кариера на писател. Предишният му роман — _Нарушители_ — влиза в няколко класации за бестселър на годината и е отличен с престижната награда „Брам Стокър“.
	Морел е съосновател на Международната организация на писателите на трилъри. Прочут със своите умения на водач, той е завършил Националното училище по ориентиране със специалност „Оцеляване в пустошта“, както и Академията на Г. Гордън Лиди за корпоративна сигурност. Освен това е почетен пожизнен член на Асоциацията на силите за специални операции и на Асоциацията на бившите разузнавачи. Обучен е в стрелба с огнестрелни оръжия, преговори за освобождаване на заложници, приемане на двойна самоличност, охрана на вип персони и шофиране при екстремни условия, наред с множество други бойни умения, които описва в своите романи. Достигнали тираж осемнадесет милиона, творбите му са преведени на двадесет и шест езика. Посетете неговия уебсайт http://davidmorrell.net.
