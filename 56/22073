P>
	Край долини благородно засияли
	замъци бележат с отдих дълъг ход;
	под величествен несменен небосвод
	след Лоара тръгват нейните васали.

	Сто и двайсет замъка са нейна свита,
	от дворци са по-прекрасни в низ отбран:
	Шенонсо, Ланже, Азе и Сент Енян,
	Валансе — с магия в имената скрита.

	Знам един от замъците на Лоара*,
	[* _… един от замъците на Лоара._ — Шинон, където Жан д’Арк познала преоблечения крал Шарл VII между придворните.]
	извисен дори над замъка Блоа,
	откъдето кралят — сетен Валоа,
	гледал залеза окъпан в слава стара.

	Тук изящен е стилът, корнизът — лек,
	по е трайна тук гранитната дантела,
	с благородството смъртта се е преплела
	в спомен вечен за един далечен век.

	Този спомен е от стародавен миг,
	за момиче към реката кон повело.
	С нова ризница и с дух невинен, смело
	то отиваше към жребий най-велик.

	С кратки думи туй момиче във Турен
	съумя след два-три дни да заповяда
	на бойците груби, водейки отряда
	към Жаржо и Мьон във поход вдъхновен.
P$
