P>
	Пред теб сияе твойто право,
	в гръдта ти вик е спотаен,
	със гняв и с вяра ден след ден
	напред по пътя стъпваш здраво.

	Изкуственият мир в света
	изчезва — скрива го забрава,
	омразата ти запламтява
	и към небето литва тя.

	И цял разтърсва се всемира
	от стъпките ти разлюлян;
	кръвта на буйния ти блян
	към твоето сърце напира.

	Край тебе вятърът свисти,
	ръката ти в юмрук се свива,
	забравяш мъката горчива
	и искаш да успееш ти!

	Напред вървиш, на твойто рамо
	не тегнат спомени и жал,
	отново се изправяш цял
	и за живота мислиш само.

	Заглъхват минали беди
	и през сълзите ти изглежда,
	че слънцето към теб се свежда,
	но по-блестящо от преди!

	Забравил славата позната,
	ти ставаш песен, устремен
	към утрешния ведър ден,
	към радостта и светлината!
P$
