P>
	Потегли ме нещо внезапно в нощта —
	аз тръгнах навън без посока.
	Вървях през града, потопен в пустота
	край тихи къщя
	и в нощта, и в нощта
	минах градската порта висока.

	Клокочеше буен поток в пропастта.
	Опрях се на моста, посърнал,
	и гледах водата със болка в гръдта:
	отлиташе тя
	във нощта, във нощта,
	без да може назад да се върне.

	Играеше златен рояк над света:
	ту гасне, ту мигом припламне.
	Цъфтяха звездите на таз висота
	подобно цветя
	във нощта, във нощта,
	нейде там в далнините измамни.

	Нагоре очите си вдигнах в нощта
	и после погледнах надоле:
	сърце, как живя толкоз дни в самота!
	Смири си скръбта
	във нощта, във нощта,
	забрави всички свои неволи!
P$
