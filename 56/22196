P>
	О, намеси се, херувим небесен,
	спри всякаква война!
	Не ща за тоя пир несвестен
	да нося аз вина.

	Какво ще правя, щом насън пред мене
	изправят се в нощта
	убити и окървавени
	тук син, а там баща?

	Когато те за слава уж заминат,
	а върнат се при нас
	осакатени и проклинат
	до сетния си час?

	Когато щерки, майки и невести
	след всеки страшен ден
	осиротели и злочести
	избухнат в плач пред мен?

	Когато, ах, от глад и мор понесен,
	светът се заличи
	и в моя чест надгробна песен
	страхотно зазвучи?

	Не радва ме ни слава, нито злато,
	щом има пак война —
	не искам за позора на войната
	да нося аз вина!
P$
