P>
	Много гости чакам днес,
	мили и желани,
	и приготвил съм за тях
	гозби най-отбрани.
	Каних ги, приеха те,
	а сега се бавят…
		Хенсхен, бягай, виж дали
		вече се задават!

	Чакам хубави моми,
	още без преструвка,
	непознали от момци
	ласка и целувка.
	Каних ги, приеха те,
	а сега се бавят…
		Хенсхен, бягай, виж дали
		вече се задават!

	Ще се съберат у мен
	и съпруги също,
	влюбени във своя мъж
	кисел и намръщен.
	Каних ги, приеха те,
	а сега се бавят…
		Хенсхен, бягай, виж дали
		вече се задават!

	Каних млади господа,
	видни и богати,
	но със скромния си нрав
	на града познати.
	Най-усърдно каних тях,
	но и те се бавят…
		Хенсхен, бягай, виж дали
		вече се задават!

	Уважавани мъже
	чакам тук, които
	нийде чуждите жени
	не заглеждат скрито.
	Те приеха със поклон,
	а сега се бавят…
		Хенсхен, бягай, виж дали
		вече се задават!…

	Чакам и поети днес
	много интересни:
	слушат винаги с възторг
	само чужди песни.
	Обещаха всички, но
	ето че се бавят…
		Хенсхен, бягай, виж дали
		вече се задават!

	Ах, напразно чакам — знам!
	Обед вече мина —
	печеното прегоря,
	супата изстина.
	В избора си май че аз
	прекалих тогава…
		Хенсхен, смешно е, нали —
		много се надявах!

	Тичай бързо! Покани
	други за обяда!
	Кой какъвто е, такъв
	нека заповяда!
	Нека дойдат те у мен,
	без да се стесняват!
		Хенсхен, бягай, отвори!
		Вече се задават.
P$
