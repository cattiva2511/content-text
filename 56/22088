P>
	Отворете ми вратата на която чукам с плач

	Вечно променлив като Еврипа* е животът
	[* _Еврипа._ — Тесен канал, който отделя северната част на остров Евбея от континентална Гърция. Още от древни времена са забелязали, че посоката на течението в протока се мени твърде често и неочаквано (оттам и названието му, което означава променлив, непостоянен). Съществува дори легенда, че невъзможността да обясни това явление докарала Аристотел до самоубийство.]

	Ти поглеждаше към облаците слизащи
	с кораба осиротял към бъдещите трески
	и за всички тези съжаления и разкаяния
	спомняш ли си ти

	Рой вълни извити риби и цветя надморски
	нощ огромна бе морето
	и реките в него се разпръсваха

	Аз си спомням аз си спомням още

	Вечер бе отивах в тъжната странноприемница
	недалеч от Люксембург
	В дъното на залата отлиташе един Христос
	някой беше грабнал невестулка
	друг държеше таралеж
	и играеха на карти
	ти пък бе забравила за мен

	Спомняш ли си дългото сирачество на гарите
	ние прекосихме градове които се въртяха през деня
	и повръщаха до късно нощем слънцето на дните
	О моряци о тъгуващи жени и вие мои спътници
	спомняйте си за това

	Двамата моряци бяха заедно навред
	двамата моряци никога не си говореха
	младият умирайки се строполи
	Скъпи мои спътници
	електрически звънци на гарите и песен на жътварките
	мрежа на касапин полк от улици неизброими
	конница от мостове и нощи посивели от пиянство
	градовете във които бях живееха живот на луди

	Спомняш ли си за предградията за проплакващото стадо на пейзажите

	Сянка беше хвърлил кипарисът нисък
	в тази нощ през късно лято слушах как
	се оплаква птица и долавях пак
	незамлъкващия шум от речен плисък

	Но догдето мряха в самота безгласна
	всички погледи на всичките очи
	продължи брегът пустинен да мълчи
	на оттатъшния бряг върхът проблясна

	и безшумно минаха на фона блед
	сенки пъргави като трептящи вейки
	със обърнати встрани глави държейки
	сянката на копията си напред

	Сенките за миг нарастваха без мярка
	за да чезнат пак в загадъчния здрач
	тези сенки плачеха с човешки плач
	и се плъзгаха по планината ярка

	Но кого ще разпознаеш върху тези стари снимки
	спомняш ли си за деня когато падна малката пчела във огъня
	беше спомняш ли си в залеза на лятото

	Двамата моряци бяха заедно навред
	възрастният носеше верига на врата си
	младият на плитка сплиташе косата си

	Отворете ми вратата на която чукам с плач
	Вечно променливи са Еврипа и животът
P$
