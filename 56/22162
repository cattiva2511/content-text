	{img:tajnata_na_zhivota_1.jpg}

>
D>
	На Франсис Крик
D$


>	Бележка на автора

	{img:tajnata_na_zhivota_2.jpg|#1953 година — Франсис Крик (вдясно) и аз с модела на двойната спирала.}
	Идеята за „ДНК — Тайната на живота“ се роди през 1999 година, по време на една вечеря. Обсъждахме по какъв начин би било най-добре да се отбележи петдесетата годишнина от откриването на двойната спирала. Издателят Нийл Патерсън се присъедини към единия от нас, Джеймс Д. Уотсън, мечтаейки за хилядоликото начинание, включващо тази книга, телевизионна поредица и други проекти, вече с открита образователна насоченост. Присъствието на Нийл не беше случайно: през 1965 година той бе издал първата книга на Дж. Д. Уотсън, „Молекулярната биология на гена“, и оттогава присъстваше, като добрия дух от приказките, зад всички писателски проекти на Дж. Д. Уотсън. След това Дорън Уебър от фондация „Алфред П. Слоун“ осигури средства, благодарение на които идеята се превърна в нещо по-конкретно. Андрю Бери бе привлечен през 2000 година, за да изработи подробна схема за телевизионната поредица и оттогава стана редовно свързващо звено между базата си в Кеймбридж, Масачузетс, и лабораторията в Колд Спринг Харбър на Дж. Д. Уотсън на северния бряг на Лонг Айлънд, близо до Ню Йорк.
	Отначало целта ни беше просто да разкажем събитията от изминалите петдесет години. От езотерична молекула, представляваща интерес само за шепа специалисти, ДНК се превърна в сърцевината на технологии, преобразуващи много аспекти на начина ни на живот. С трансформацията се появиха множество трудни въпроси от практическо, обществено и етично естество, свързани с нейното влияние. Като се възползвахме от петдесетата годишнина, за да спрем и да си дадем сметка къде се намираме, ние споделяме личния си възглед както за историята, така и за различните проблеми. Нещо повече, това е личното мнение на Дж. Д. Уотсън и затова книгата е написана в първо лице единствено число. Двойната спирала беше вече десетгодишна, когато ДНК осъществяваше своята магия в епруветка върху материал от зародиш.
	Постарахме се да пишем за широката публика, така че и човек без никакво биологично образование да е в състояние да разбере всяка дума от книгата. Всеки технически термин е обяснен, когато се появява за първи път. Неизбежно беше да прескочим много от техническите подробности и да препоръчаме на читателите, желаещи да научат повече, да посетят _DNAi.org_, уебстраницата от придружаващия мултимедиен проект, _DNA Interactive_, предназначен за гимназисти и кандидат-студенти. Тук ще откриете анимации, обясняващи основните процеси и обширен архив от интервюта със съответните учени.
	Изказваме благодарността си на всички, които допринесоха за осъществяването на този проект по един или друг начин, в „Благодарности“. Четирима човека обаче, заслужават да бъдат специално споменати. Джордж Андреу, нашият свръхестествено търпелив редактор от „Кнопф“, написа много повече от тази книга — хубавите части — отколкото който и да е от нас би дал да се разбере. Кирин Хаслингер, нашата невероятно ефективна асистентка в лабораторията в Колд Спринг Харбър, увещаваше, караше се, редактираше, проучваше, посредничеше, пишеше, оправяше — в не по-малка степен. Тази книга просто нямаше да я има без нея. Джан Витковски, също от лабораторията в Колд Спринг Харбър, свърши невероятна работа по сглобяването за рекордно кратко време на глави 10, 11 и 12, и ни даваше несравнимо ценни насоки в процеса на работа. Заслугата на Морийн Береджка, асистентка на Дж. Д. Уотсън, бе безценна. Тя е единственият жител на планетата Земя, способен да разчита почерка на Дж. Д. Уотсън.

@	Джеймс Д. Уотсън
@	Колд Спринг Харбър, Ню Йорк

@	Андрю Бери
@	Кеймбридж, Масачузетс


>	Въведение
>	Тайната на живота

	Както обикновено в събота сутринта на 28 февруари 1953 година, отидох в лабораторията „Кавендиш“ в Кеймбриджкия университет преди Франсис Крик. Имах основателна причина да стана рано. Знаех, че сме близо — макар да нямах представа точно колко — до установяването на строежа на малко известната тогава молекула, наречена „дезоксирибонуклеинова киселина“ — ДНК. Това не бе някаква стара молекула. Както подозирахме двамата с Крик, ДНК е химическият строеж, съдържащ ключа към природата на всички живи същества. Тя съхранява наследствената информация, предавана от поколение на поколение, и оркестрира невероятно сложния свят на клетката. Надявахме се установяването на триизмерния й строеж, архитектурата на молекулата, да ни позволи да надзърнем в това, което Крик наричаше полу на шега, полунаистина „тайната на живота“.
	Вече знаехме, че молекулите на ДНК се състоят от многократни копия на един основен елемент — нуклеотид, — който съществува в четири форми: аденин (А), тимин (Т), гуанин (Г) и цитозин (Ц). Бях прекарал предишния следобед в изрязването на тези компоненти от картон и сега, необезпокояван от никого през ранното съботно утро, можех да ги размествам из триизмерния пъзел. Как се съчетаваха? Скоро ми стана ясно, че една от комбинациите е особено удачна: А пасваше чудесно с Т, а Г — с Ц. Това ли беше отговорът? Дали молекулата се състоеше от две вериги, свързани от двойките А-Т и Г-Ц? Беше толкова просто, толкова елегантно, че почти трябваше да е така. Но в миналото вече бях допускал грешки и преди да си позволя да се развълнувам, предложението ми трябваше да получи одобрението на критичния поглед на Крик. Чаках го, преизпълнен с безпокойство. Оказа се обаче, че притесненията ми са били напразни: Крик веднага оцени идеята ми за двойната спирала, при която двете вериги на молекулата се движеха в противоположни посоки. Всичко, което бе известно за ДНК и нейните свойства — фактите, с които се бяхме борили в опитите си да намерим решение на задачата, изглеждаше логично в светлината на тези сложни извивки. И най-важното, начинът на организиране на молекулата предлагаше веднага решение на две от най-старите загадки в биологията: как се складира и как се копира наследствената информация. Въпреки това хвалбите на Крик в „Орела“, кръчмата, където обядвахме обикновено, че действително сме открили „тайната на живота“, ми се сториха нескромни, особено в Англия, където представянето на нещата за по-незначителни, отколкото са всъщност, е начин на живот.
	Той обаче имаше право. Откритието ни сложи край на стария колкото човешкия вид спор: има ли животът някаква магическа, мистична същност, или, подобно на химическите реакции, на които ставаме свидетели в лабораториите, е продукт на нормални физически и химически процеси? Съществува ли в сърцето на клетката нещо божествено, което я прави жива? Двойната спирала отговори на този въпрос с категорично „не“.
	Теорията за еволюцията на Чарлз Дарвин, показваща взаимовръзката между всички форми на живот, беше значителна крачка напред в материалистичното, тоест физикохимичното ни разбиране за света. Пробивите на ранните бактериолози Теодор Шван и Луи Пастьор през втората половина на XIX век също бяха важна стъпка напред. Гниещото месо не отделяше спонтанно ларви на мушици; за това бяха отговорни вече познати биологични агенти и процеси, в този случай снасящи яйца мушици. Идеята за спонтанното им пораждане бе дискредитирана.
	Въпреки напредъка, все още съществуваха различни форми на витализъм — убеждението, че физикохимичните процеси не могат да обяснят живота и неговите процеси. Много биолози, в нежеланието си да приемат естествения подбор като единствения определящ фактор за еволюцията, намесваха зле дефинирана духовна сила, за да обяснят адаптирането. Физиците, свикнали да имат вземане-даване с един опростен, „подкастрен“ свят — няколко частици, няколко сили — смятаха, че цялата тази сложност в биологията е объркваща. И изказваха предположението, че може би процесите в сърцето на клетката, управляващи основата на живота, излизат извън познатите закони на физиката и химията.
	Ето защо двойната спирала беше толкова важна. Чрез нея революцията в материалистическата мисъл от епохата на Просвещението достигаше и до клетката. Интелектуалното пътуване, започнало от изваждането на хората от центъра на Вселената и продължило с настояванията на Дарвин, че те са просто видоизменени маймуни, най-сетне се бе фокусирало върху самата същина на живота. И в нея нямаше нищо специално. Двойната спирала е елегантна структура, но посланието й е съвсем прозаично: животът не е нищо повече от химия.
	С Крик бързо осъзнахме интелектуалната значимост на нашето откритие, но не предвидихме, че то щеше да окаже толкова експлозивно въздействие върху науката и обществото. В грациозните извивки на молекулата се криеше ключът към молекулярната биология — нова наука, чийто прогрес през следващите петдесет години беше учудващ. Тя не само роди изумителни прозрения за фундаменталните биологични процеси, но оказва все по-силно влияние върху медицината, земеделието и правото. ДНК вече не представлява интерес само за учените в бели престилки в мрачните университетски лаборатории; тя засяга всички нас.
	В средата на шейсетте години бяхме изяснили основните механизми на клетката и знаехме как, чрез „генетичния код“, четирибуквената азбука на поредиците на ДНК се превежда на двайсетбуквената азбука на протеините. Следващият бум в растежа на новата наука бе през седемдесетте години с въвеждането на техники за манипулиране на ДНК и разчитане на нейните поредици основни двойки. Вече не бяхме обречени да наблюдаваме безпомощно природата отстрани, а можехме да се намесваме в ДНК на живите организми и да четем основния сценарий на живота. Отваряха се изключителни, нови научни перспективи: най-после щяхме да можем да се намесваме в наследствени заболявания — от кистозната фиброза до рака; щяхме да предизвикаме революция в областта на криминалистиката, благодарение на методите за вземане на генетични отпечатъци; щяхме да ревизираме из основи идеите за човешкия произход, представата кои сме и откъде идваме, като използваме ДНК подход към предисторията; и щяхме да подобрим най-важните за земеделието растителни видове, като създадем ефективност, за която досега можехме само да мечтаем.
	Но върховата точка в първите петдесет години от революцията на ДНК настъпи в понеделник, 26 юни 2000 година, със съобщението, направено от президента на САЩ Бил Клинтън за завършването на първоначалния вариант на поредицата на човешкия геном: „Днес изучаваме езика, на който Господ е създал живота. Благодарение на това дълбоко ново познание човечеството е на прага да постигне невероятни успехи в лечението.“ Свързаният с генома проект бе равносилен на навършване на пълнолетие за молекулярната биология: тя се превърна във „важна наука“, боравеща с големи пари и значителни резултати. Това бе не само изключително технологично постижение — количеството на информацията, извлечена от двайсет и трите двойки хромозоми е изумително. То бе също така повратна точка в представата ни за нас самите като човешки същества. Именно нашето ДНК ни отличава от останалите видове и ни прави творчески, съзнателни, доминиращи, рушащи създания, каквито сме. И тук, в своята цялост, си казва думата конкретният комплект ДНК — човешката книга с инструкции.
	ДНК измина дълъг път от онова съботно утро в Кеймбридж. Също толкова ясно е обаче, че науката молекулярна биология и в частност опознаването на ДНК и това, което тя е в състояние да направи за нас, има да измине още дълъг път. Откриването на лечение на рака предстои. Ефикасните генетични терапии за наследствените болести все още не са открити. Генното инженерство все още не е осъзнало колко мощен инструмент може да бъде за подобряване качеството на нашата храна. Всички тези неща непременно ще бъдат осъществени в бъдеще. Първите петдесет години от революцията, породена от ДНК, станаха свидетели на забележителен научен прогрес и на първите опити той да бъде приложен за разрешаване на някои от човешките проблеми. Бъдещето ще стане свидетел на още по-голям напредък и вниманието ще се съсредоточава във все по-голяма степен върху ДНК и огромния й потенциал да влияе върху начина ни на живот.


>	Първа глава
>	Началото на генетиката: От Мендел до Хитлер

	{img:tajnata_na_zhivota_3.jpg|#Ключът към триумфа на Мендел: генетичното разнообразие на бобовите растения.}
	Майка ми, Бони Джийн, вярваше в гените. Гордееше се с шотландския произход на баща си и виждаше в него традиционните шотландски добродетели: почтеност, трудолюбие и пестеливост. Тя също притежаваше тези качества и смяташе, че ги е наследила от него. Трагичната му ранна смърт стана причина единственото й негенетично наследство от него да се изразява в националната шотландска носия, която той й бе поръчал от Глазгоу. Затова може би няма нищо чудно, че тя ценеше биологичното наследство от баща си повече от материалното.
	Докато растях, често спорех с майка си за относителната роля, която играят в нашето оформяне природата и положените за нас грижи. Като избрах грижите пред природата, аз всъщност се подписах под убеждението, че мога да направя от себе си каквото пожелая. Не исках да приема, че гените ми имат чак толкова голямо значение и предпочитах да отдам изключителната дебелина на баба ми Уотсън на факта, че преяждаше. Ако формата й бе продукт на гените, тогава не бе изключено и мен да ме очаква нещо подобно. Но дори като тийнейджър не оспорвах очевидните основни моменти на наследствеността. Споровете с майка ми бяха свързани с по-сложни характеристики, като чертите на личността, а не с простите атрибути, които, дори като заинатил се юноша, виждах, че са се предавали от поколение на поколение и се изразяваха в така наречената „семейна прилика“. Сега и тримата ми синове имат моя нос, наследен от майка ми.
	Понякога характеристиките се появяват и изчезват в рамките на няколко поколения, в други случаи упорито устояват столетия наред. Един от най-прочутите примери на оцеляла много дълго фамилна черта, е така наречената „Хабсбургова устна“. Отличителното удължаване на челюстта и характерното увисване на долната устна, което превръща рисуването на портрети на управниците от тази династия в истински кошмар за художниците, се предава непокътнато в продължение най-малко на двайсет и три поколения.
	Хабсбургите увеличават неволите си още повече с браковете помежду си. Браковете между различни клонове на клана, а често и между близки роднини може да са били разумен от политическа, но определено не и от генетична гледна точка ход. Подобни връзки могат да станат причина за възникване на генетични заболявания, както откриват по-късно и Хабсбургите, уви, от горчив опит. Карлос* II, последният монарх на Испания от династията на Хабсбургите, не само е достоен пример за характерната семейна устна, заради която не можел дори да дъвче храната си, но е и пълен инвалид и, въпреки двата си брака, така и не успява да създаде потомство.
	[* В оригиналния превод от английски на Красимира Матева е Чарлс (от Charles), което е все едно на Язон да му казваме Джейсън. Става въпрос за Карлос II Испански (Carlos II de Austria (o Habsburgo)) 1661–1700 г. — Бел. Dave]
	Наследствените заболявания преследват отдавна човечеството. А в някои случаи, както при Карлос II, влияят директно и върху историята. Ретроспективната диагностика навежда на мисълта, че Джордж III, английският крал, известен най-вече със загубата на английските колонии по време на Войната за независимост, страда от наследственото заболяване порфирия, причиняващо периодични пристъпи на лудост. Някои английски историци твърдят, че именно болестта на Джордж ІІІ помага на американците да спечелят, въпреки явното военно преимущество на своите противници. И макар повечето генетични заболявания да нямат подобно геополитическо въздействие, последствията им за засегнатите семейства често са доста тежки и дори трагични, понякога — в продължение на много поколения. Стремежът ни да проникнем в генетиката съвсем не се дължи само на желанието да разберем защо изглеждаме като родителите си. Той е породен от необходимостта да се справим с едни от най-старите неприятели на човешкия род: недостатъците в нашите гени, които предизвикват генетичните заболявания.
	{img:tajnata_na_zhivota_4.jpg|#На единайсет години, със сестра ми Елизабет и баща ми Джеймс.}
	Нашите предци трябва да са започнали да се удивяват от действието на наследствеността още щом еволюцията ги е надарила с мозъци, даващи им възможност да формулират правилно този въпрос. А лесният за наблюдаване принцип, според който близките роднини имат определени сходства, може да ни отведе доста далече, ако, подобно на нашите предшественици, прилагаме генетиката за решаване на практични въпроси като подобряване на определени качества на домашните животни (например увеличаване на млеконадоя) и растенията (например размера на плодовете). Поколения наред се извършва грижлив подбор, като първоначалната цел е била да се отгледат подходящи видове, а след това — да се развъждат само най-плодовитите крави и дърветата с най-едри плодове, като в крайна сметка се стигне до създаването на специално съобразени с човешките нужди животни и растения. Всички тези недокументирани усилия се ръководят от едно основно правило: най-плодовитите крави раждат плодовити телета, а от семената на дърветата с едри плодове израстват дървета с големи плодове. И така, въпреки изключителния напредък през последните стотина години, XX и XXI век имат несъмнен монопол върху генетичното прозрение. И макар че едва през 1909 г. английският биолог Уилям Бейтсън дава име на науката за наследствеността, генетика, и революцията на ДНК отвори изключителни нови хоризонти за потенциален напредък, генетиката всъщност се прилага за благото на човека от древните фермери още от незапомнени времена. Почти всичко, което консумираме — зърнени храни, плодове, месо, млечни продукти, — е резултат от най-ранното и достигнало най-далеч във времето приложение на генетичните манипулации.
	Разбирането на механизмите, лежащи зад генетиката обаче, се оказва доста по-трудна работа. Грегор Мендел (1822–1884) публикува прочутата си дисертация на тази тема през 1866 г. (и научната общественост не й обръща внимание през следващите трийсет и четири години). Защо е било нужно толкова време? Все пак наследствеността е много важен аспект на естествения свят и, още по-важно — може да се наблюдава навсякъде и без проблеми: собственикът на куче вижда как изглежда кръстоската между кафяво и черно куче, а всички родители съзнателно или подсъзнателно търсят собствените си характерни черти в своите деца. Една от причините за това е, че генетичните механизми се оказаха доста сложни. Решението на Мендел на проблема не е интуитивно: децата все пак не са просто смесица от характеристиките на своите родители. Може би най-важна от всичко е невъзможността на първите биолози да направят разлика между два фундаментално различни процеса — наследственост и развитие. Днес сме наясно, че оплодената яйцеклетка съдържа генетична информация и от двамата родители, която определя дали създаденият от нея организъм ще бъде засегнат от порфирия, например. Това е наследственост. Последвалият процес, развитието на новия индивид от скромната изходна позиция на една клетка, включва реализирането на тази информация. Генетиката се фокусира върху информацията, а клонът на биологията, занимаващ се с развитието — върху използването на тази информация. Първоначално учените сливат наследствеността и развитието в един общ феномен и не си задават въпросите, които биха могли да ги отведат към тайната на наследствеността. Усилия в тази посока обаче съществуват в една или друга форма от зората на Западната цивилизация.
	Древните гърци, в това число и Хипократ, размишляват над наследствеността. Те създават теорията за „пангенезиса“, според която при сексуален контакт се осъществява трансфер на миниатюрни телесни части: „Косми, нокти, вени, артерии, сухожилия и кости, но невидими, защото са съвсем мънички. При нарастването си те постепенно се отделят едни от други.“ Тази идея преживява кратко възраждане, когато Чарлз Дарвин, в силното си желание да подкрепи своята теория на еволюцията с убедителна хипотеза за наследствеността, през втората половина на XIX век предлага модифициран вариант на пангенезиса. Според него всеки орган — очи, бъбреци, кости — изпуска циркулиращи в тялото „гемули“, които се натрупват в половите органи и в крайна сметка се предават при половото размножаване. Тъй като тези гемули се произвеждат през целия живот на съответния организъм, Дарвин не приема, че всяка промяна, настъпила в индивида след раждането му, като издължаването на шията на жирафа в резултат на стремежа да достигне най-високо намиращите се листа на дърветата, може да бъде предадена на следващото поколение. По ирония на съдбата, точно тогава, за да подкрепи теорията си за естествения подбор, Дарвин започва да поддържа някои аспекти от теорията на Ламарк за наследяването на придобитите качества — същата теория, която е била дискредитирана до голяма степен от собствените му революционни идеи. Той се позовава само на теорията за наследствеността на Ламарк и продължава да вярва, че естественият подбор е водещата сила зад еволюцията, но предполага, че естественият подбор оперира върху варианта, произведен от пангенезиса. Ако Дарвин знаеше за труда на Мендел (макар Мендел да публикува своите резултати малко след излизането на „Произход на видовете“ и той така и не научава за тях), може би щеше да му бъде спестено неудобството в края на кариерата си да се подписва под някои от идеите на Ламарк.
	И докато пангенезисът настоява, че ембрионът се събира от поредица от миниатюрни компоненти, един друг подход, „преформационизмът“, избягва напълно тази събирателна стъпка. Според него яйцеклетката или спермата (кое точно е спорен въпрос) съдържа предварително напълно оформен индивид, наречен „хомункулус“. Следователно развитието е просто въпрос на уголемяването му до напълно оформено същество. В дните на преформационизма това, което днес е известно като генетични заболявания, се интерпретира различно: понякога като проява на Божия гняв или злодеяние на демони и дяволи; друг път — като доказателство за излишък или дефицит от „семето“ на бащата; понякога като резултат от „злите мисли“ на майката по време на бременността. Предпоставка за малформациите на плода може да бъде незадоволяването на желанията на бременната, поради което тя се чувства стресирана и безпомощна. Наполеон одобрява закон, позволяващ на бременните жени да крадат безнаказано в магазините. Но нито една от тези представи, както сами сте се досетили, не допринася особено за напредъка в разбирането ни на генетичните заболявания.
	{img:tajnata_na_zhivota_5.jpg|#Генетиката преди Мендел: хомункулус — предварително оформен миниатюрен индивид, който според представите на някои учени съществувал в главичката на сперматозоида.}
	В началото на XIX век по-съвършените микроскопи слагат край на преформационизма. Колкото и да се вглеждате, никога няма да видите миниатюрен хомункулус, свит в някой сперматозоид или яйцеклетка. Пангенезисът обаче, по-рано възникнала невярна концепция, издържа по-дълго поради упорито поддържания аргумент, че гемулите са прекалено малки, за да могат да се видят. В крайна сметка е опроверган от Август Вайсман. Той поддържа тезата, че наследствеността зависи от непрекъснатостта на зародишната плазма между поколенията и, следователно, промените на тялото по време на живота на отделния индивид не могат да се предадат на следващите поколения. И прави следния прост експеримент: реже опашките на няколко поколения мишки. Според пангенезиса на Дарвин, безопашатите мишки би трябвало да произведат гемули, означаващи „без опашка“ и в резултат на това техните наследници би трябвало да се раждат със значително намалени опашни израстъци или дори без тях. Когато Вайсман показва, че мишките продължават да се раждат с опашки дори след ампутирането на опашките на много генерации преди тях, пангенезисът отмира.


	Грегор Мендел се оказва прав. Той обаче не е кандидат за суперзвезда в научните среди по никакви стандарти. Роден във фермерско семейство на територията на днешната Чешка република, той завършва с отличие селското училище и на двайсет и една години постъпва в манастира на августинците в Брюн. След като се проваля като енорийски свещеник — службата предизвиква у него нервна криза, — решава да стане учител. Справя се добре като такъв, но за да се квалифицира за преподавател по редица предмети, трябва да се яви на изпит. Не го издържа. Тогава игуменът на Мендел, абат Нап, го изпраща в университета във Виена, за да се подготви за повторното явяване на изпита. И, макар очевидно да се справя добре с физиката, Мендел се проваля отново и така никога не се издига над длъжността заместник-учител.
	Някъде около 1856 г., по предложение на абат Нап, Мендел започва да експериментира в областта на наследствеността. Той решава да изучава характеристиките на граховите насаждения, които отглежда в своята част от манастирската градина. През 1865 г. излага получените резултати в две лекции пред местното общество по естествена история и година по-късно ги издава в специализираното му списание. Изследването е извършено блестящо: опитите са прекрасно замислени и осъществени, а анализът на резултатите е умел и изпълнен с прозрения. Очевидно обучението му по физика също е изиграло своята роля, защото, за разлика от другите биолози по онова време, той подхожда към проблема количествено. Вместо просто да отбележи, че кръстоската между растения с бели и с червени цветове води до появата на бели и червени цветове, Мендел дава точната бройка на екземплярите с всеки от цветовете, смятайки, че съотношението между белите и червените цветове може би е от значение, както се и оказва по-късно. Той изпраща копия от своя труд на няколко научни величия, но те не му обръщат никакво внимание. Опитите да привлече вниманието към своите резултати не довеждат до нищо. Тогава пише на единствения си познат сред признатите учени на онова време, Карл Негели в Мюнхен, с молба да повтори опитите, и изпраща сто и четирийсет пакетчета със семена с грижливо надписани етикети. Впоследствие става ясно, че не е трябвало изобщо да си прави труда. Негели смята, че неизвестният монах трябва да му услужи по някакъв начин, а не той на него, затова му изпраща пакетчета със семената на своето любимо растение, миши уши, предизвиквайки го да повтори резултатите си с други видове. Тъжната истина обаче е, че мишите уши не са така подходящ обект за тези опити. Всичко това се оказва просто загуба на време за него.
	Незабележимото съществуване на Мендел като монах-учител-изследовател приключва рязко през 1868 г., когато след смъртта на Нап, той е избран за абат на манастира. Макар да продължава изследователската си дейност, която е насочена повече към пчелите и времето, административните задължения се превръщат в бреме, особено като се имат предвид споровете за данъците, които води манастирът. Други фактори също възпрепятстват научната му дейност. Пълнотата се превръща във все по-голяма пречка за полската му работа. Както пише той самият, изкачването на хълма „стана много трудно за мен в този свят, където законът за гравитацията е универсален“. Лекарите му предписват тютюн, за да намали теглото си, и в резултат той започва да пуши по двайсет пури дневно, като Уинстън Чърчил. През 1884 г. обаче, Мендел умира на шейсет и една годишна възраст не заради проблеми с белите дробове, а в резултат на заболявания на сърцето и бъбреците.
	Трудът на Мендел остава погребан в някакво неизвестно списание, но така или иначе, той щеше да е неразбираем за повечето учени от неговата епоха. Той бил изпреварил значително времето си със своето грижливо експериментиране, съчетано със задълбочен количествен анализ. Затова може би не е чудно, че научната общност го догонва едва през 1900 г. Преоткриването на неговия труд от трима генетици, работещи с растения и интересуващи се от подобни проблеми, предизвиква истинска научна революция. Най-после светът на науката е готов за граха на монаха.


	Мендел си дава сметка, че съществуват някакви фактори, наречени по-късно „гени“, които се предават от родител на дете. Той установява, че тези фактори са комбинирани по двойки и детето наследява по една от всеки родител.
	Забелязал, че грахът съществува в две разновидности, зелена и жълта, Мендел стига до логическото заключение, че съществуват два варианта на цветовия ген на растението. Според него грахът трябвало да има два екземпляра от вариант _G_* и в този случай казваме, че определящият цвета на граха ген е _GG_. Следователно той е получил по един _G_-ген и от двамата си родители. Жълтият грах обаче, може да се получи както от съчетанието _YY_, така и от _GY_. Наличието само на един екземпляр от вариант _Y_ е достатъчно за получаването на жълт грах. _Y_ цака _G_. Тъй като в случая _YG_ сигнал _Y_ доминира над сигнал _G_, ние наричаме _Y_ „доминантен“. Подчиненият вариант _G_ от цветовия ген на граха е наречен „рецесивен“.
	[* Буквените означения _G_ и _Y_ идват от първите букви на английските думи за зелено — _green_ и жълто — _yellow_. — Бел.прев.]
	Всяко грахово растение родител има два екземпляра от цветовия ген, но предава само един от тях на своето поколение. Вторият екземпляр се осигурява от другия родител. Прашецът на растенията съдържа сперматозоиди, приносът на мъжкия екземпляр към следващото поколение, и във всеки сперматозоид има само един екземпляр от въпросния ген. Родителското грахово растение с комбинация _YG_ произвежда сперматозоиди или от _Y_, или от _G_ вариант. Мендел открива, че процесът е произволен: 50% от сперматозоидите на това растение ще имат _Y_ и 50% — _G_.
	И изведнъж много от мистериите около наследствеността се изясняват. Характеристики, като „Хабсбургската устна“, които е много вероятно да се предадат (всъщност вероятността е 50%) от едно поколение на друго, са доминантни. А характеристиките, които се появяват доста по-спорадично в семейното дърво, често прескачайки поколения, са рецесивни. Когато генът е рецесивен, човек трябва да има и двата му екземпляра, за да се прояви съответната особеност. Хората само с по един екземпляр от гена са преносители: при тях характеристиката не е проявена, но могат да предадат гена. Албинизмът, при който тялото не произвежда пигмент и кожата и косата са удивително бели, е пример за рецесивна характеристика, предавана по този начин. За да бъде албинос, човек трябва да има два екземпляра от гена, по един от всеки родител. (Такъв е случаят с преподобния доктор Уилям Арчибалд Спунър, който страда също така, може би случайно, от особена форма на лингвистично объркване. Този тип смесване и объркване на думите и техните значения е наречено „спунъризъм“ в негова чест.) Родителите, от своя страна, могат да не проявяват никакви признаци за наличието на въпросния ген в себе си. И ако, както често се случва, всеки от тях има само по един екземпляр от гена, тогава и двамата са преносители. Характеристиката е пропуснала поне едно поколение.
	Резултатите на Мендел навеждат на мисълта, че _нещата_ — материални обекти — се предават от поколение на поколение. Но каква е природата на тези _неща_?
	Някъде около 1884 г., когато Мендел умира, учените се възползват от непрестанно нарастващите възможности на микроскопите, за да изучават строежа на клетката и дават името „хромозоми“ на дългите телца в клетъчното ядро. Но връзката между Мендел и хромозомите се изяснява едва през 1902 г.
	{img:tajnata_na_zhivota_6.jpg|#Човешка X хромозома, видяна през електронен микроскоп.}
	Студентът по медицина в Колумбийския университет Уолтър Сътън осъзнава, че хромозомите са свързани с мистериозните фактори на Мендел. При изследването на хромозомите на скакалци Сътън забелязва, че в повечето случаи те са удвоени, също като откриваните по двойки фактори на Мендел. Сътън обаче идентифицира вид клетки, при който хромозомите не са удвоени — половите клетки. Сперматозоидите на скакалците съдържат само един комплект хромозоми. Това съвпада с описанията на Мендел: сперматозоидите на неговите грахови растения също носели само по един екземпляр от неговите фактори. Така се изяснява, че факторите на Мендел, сега наричани „гени“, трябва да се намират в хромозомите.
	В Германия Теодор Бовари стига независимо до същия извод като Сътън и така революцията в биологията, предизвикана от техните трудове, започва да се нарича „хромозомна теория на наследствеността на Сътън-Бовари“. Внезапно гените се оказват нещо реално. Те са в хромозомите, а хромозомите могат да бъдат видяни под микроскоп.


	Не всички приемат теорията на Сътън-Бовари. Един от скептиците е Томас Хънт Морган, също от Колумбия. Той не може да си обясни как така издължените хромозоми, които вижда под микроскопа, са отговорни за промените, настъпващи от поколение в поколение. Ако всички гени са наредени в хромозомите и всички хромозоми се предават непроменени от едно поколение на друго, тогава биха се наследявали много характеристики. Но тъй като емпиричните доказателства не показват подобно нещо, хромозомната теория явно не е в състояние да обясни разнообразието в природата. Проницателен експерименталист, Морган се сеща как би могъл да разреши това несъответствие. Той се обръща към плодовата мушица, _Drosophila melanogaster_, безцветното същество, което оттогава се превръща в един от любимците на генетиците.
	{img:tajnata_na_zhivota_7.jpg|#Известен със стеснителността си пред обектива, Т. Х. Морган е сниман тайно, докато работи в стаята с мушиците.}
	Всъщност Морган не е първият, който използва плодовата мушица за подобен род опити — тази чест се пада на една лаборатория в Харвард, използвала малкото създание през 1901 г. — но с труда си той пръв вписва мушицата в научната карта. _Drosophila_ е подходящ избор за генетични експерименти. Снабдяването с нея не е проблем, както може да се увери всеки, ако остави навън връзка презрели банани през лятото. Развъжда се лесно (бананите могат да осигурят прехраната й) и е възможно да настаниш стотици мушици само в една празна бутилка от мляко (за студентите на Морган не е било проблем да се снабдяват с бутилки от мляко — просто ги задигали призори от прага на домовете в Манхатън). И на всичкото отгоре тя се размножава ли, размножава (за създаването на едно поколение са нужни десетина дни, а всяка женска снася по неколкостотин яйца). От 1907 г. Морган и неговите студенти (наричани „момчетата на Морган“) се заемат с плодовите мушици в една мизерна, гъмжаща от хлебарки и воняща на банани лаборатория.
	За разлика от Мендел, който имал възможност да се възползва от разновидностите, отглеждани от фермерите през годините — жълт и зелен грах, грах с гладка или със сбръчкана кожица — Морган не е разполагал с информация за установени генетични различия при плодовата мушица, от които да се възползва. А за да се занимаваш с генетика, първо трябва да изолираш няколко добре определени характеристики, проявявани поколения наред. Затова първата цел на Морган е да открие „мутанти“, т.е. еквивалент на жълтия или сбръчкания грах, сред плодовите мушици. Той търси генетични новости, случайни варианти, появили се уж от само себе си сред популацията.
	Един от първите мутанти, които наблюдава Морган, се оказва и един от най-поучителните. За разлика от нормалните червенооки плодови мушици, той има бели очи. Ученият забелязва също така, че белооките мушици са предимно мъжки. Вече е било известно, че полът на плодовата мушица, както впрочем и на хората, се определя от хромозомите: женските имат две _X_ хромозоми, а мъжките една _X_ и една _Y_, която е значително по-малка. В светлината на тази информация резултатите от белооките мушици изведнъж придобиват смисъл: генът за белия цвят на очите се намира в _X_ хромозомата, а мутацията за белия цвят на очите, _W_, е рецесивна. Тъй като мъжките имат само една _X_ хромозома, дори рецесивните гени, при липсата на доминиращо качество, което да ги потисне, се проявяват автоматично. Белооките женски се срещат относително рядко, тъй като в типичния случай имат един екземпляр от _W_ и в резултат на това при тях се проявява доминиращият червен цвят на очите. Като установява съотношението между гена, причиняващ белия цвят на очите, с хромозомата _X_, въпреки първоначалните си резерви, Морган доказва теорията на Сътън-Бовари. Така открива също пример за „връзката с пола“, когато дадена характеристика се проявява диспропорционално по-често при представителите на единия пол.
	Подобно на плодовите мушици на Морган, кралица Виктория се превръща в един от известните примери за споменатата връзка с пола. В една от своите _X_ хромозоми тя има мутирал ген за хемофилия; при засегнатите от това заболяване хора правилното съсирване на кръвта не може да се осъществява. Тъй като другият й екземпляр е нормален, а генът на хемофилията е рецесивен, болестта не се изявява в нея. Но тя е неин носител. Дъщерите й също нямат това заболяване; очевидно всяка една от тях е притежавала поне по един екземпляр от нормалния вариант. Но не всички синове на Виктория са такива късметлии. Като всички мъжки екземпляри (включително и мъжките плодови мушици), всеки има само по една _X_ хромозома, очевидно получена от Виктория (_Y_-хромозомата може да е получена единствено от принц Албърт, съпруга на Виктория). Тъй като Виктория има един нормален и един мутирал екземпляр, вероятността всеки от синовете й да наследи заболяването е 50%. Принц Леополд изтегля непечелившия билет: той заболява от хемофилия и умира на трийсет и една години, тъй като кръвта му изтича в резултат на падане. Две от дъщерите на Виктория, принцесите Алис и Беатрис, са носителки на мутиралия ген, който са наследили от майка си. И двете създават дъщери носителки и синове с хемофилия. Внукът на Алис, Алексей, наследник на руския трон, е болен от хемофилия, която несъмнено е щяла да го убие млад, ако болшевиките не бяха свършили тази работа преди това.
	Плодовите мушици на Морган имат и разкриват и други тайни. В процеса на изучаване на гените, намиращи се в една и съща хромозома, ученият и неговите студенти откриват, че хромозомите всъщност се разпадат и се образуват отново при производството на сперматозоидите и яйцеклетките. Оказва се, че първоначалните възражения на Морган срещу теорията на Сътън-Бовари, са били неоправдани: разпадането и повторното формиране, наричано „рекомбинация“ в съвременния генетичен жаргон, размества генетичните екземпляри между членовете на хромозомната двойка. Това означава, че, да речем, екземплярът от хромозома 12, която съм получил от майка си (другата, разбира се, идва от баща ми), е всъщност смес от двата екземпляра на майчината ми хромозома 12, по един от които тя на свой ред е получила от своите родители. Рекомбинацията на нейните две „дванайсетици“ по време на производството на яйцеклетката, в крайна сметка са се превърнали в мен. Следователно моята, получена от майка ми, хромозома 12, може да се разглежда като мозайка от дванайсетиците на моите баба и дядо. Разбира се, дванайсетицата, получена от моята майка от нейната майка, също е мозайка от дванайсетиците на нейните баба и дядо и т.н.
	Рекомбинацията позволява на Морган и неговите студенти да предвиждат положението на дадени гени в една или друга хромозома. Рекомбинацията представлява разпадането и повторното образуване на хромозомите. Тъй като гените са подредени като мъниста по хромозомната „огърлица“, статистически много по-вероятно е разпадането да се извърши между два по-отдалечени гена (тъй като помежду им съществува по-голям брой потенциални точки за разделяне) на хромозомата, отколкото между два по-близки един до друг. Следователно, ако забележим по-активно прегрупиране между два гена в една хромозома, можем да заключим, че те са отдалечени. Колкото по-рядко е прегрупирането, толкова по-вероятно е гените да се намират по-близо един до друг. Този базисен и извънредно мощен принцип лежи в основата на генетичното предвиждане. Един от главните инструменти на учените, участващи в проекта „човешки геном“, и на изследователите от предните линии на битката срещу генетичните заболявания, е бил разработен в мръсната, тясна „стая на мушиците“ в университета на окръг Колумбия. Всяко ново заглавие в днешните вестници от рода на „Открит е генът за еди-какво си“, не би било възможно без самоотвержената пионерска работа на Морган и неговите момчета.


	Преоткриването на труда на Мендел и последвалият пробив в тази област пораждат жив интерес към общественото значение на генетиката. Докато през XVIII и XIX в. учените опитват да установят кои са точните механизми, по които се предава наследствеността, сега загрижеността на обществото се пренасочва към проблемите, създавани от тъй наречените „дегенериращи класи“ — обитателите на приютите за бедни, изправителните домове и психиатричните заведения. То е търсело отговори на въпроса какво би могло да се направи с тези хора. Няма единодушно мнение дали отношението към тях да е състрадателно (което, според най-малко склонните да проявяват състрадание, означава да им се даде възможност никога да не се понапънат да свършат нещо и така да останат вечно зависими от великодушието на държавата или частните институции) или просто да не им се обръща внимание (а това, според залагащите на състраданието, ще обрече нещастните хора никога да не могат да се измъкнат от неудачните обстоятелства, в които са се озовали).
	Публикуването на Дарвиновия „Произход на видовете“ през 1859 г. фокусира особено силно вниманието върху този въпрос. Макар Дарвин да избягва грижливо всякакво споменаване за човешка еволюция от страх, че това ще разпали още повече и без това бурните противоречия, не е нужно кой знае какво въображение, за да се приложи идеята му за естествения подбор и върху хората. Естественият подбор е силата, определяща съдбата на всички генетични вариации в природата, мутации като откритата от Морган в гена за цвета на очите при плодовите мушици, а може би и определянето на способността на отделните хора да се грижат за себе си.
	Живеещите при естествени условия популации имат огромен потенциал за възпроизвеждане. Жизненият срок на едно поколение при плодовата мушица, например, е десет дни и всяка женска снася около триста яйца (половината от които се превръщат в женски). Само от една двойка плодови мушици за един месец (тоест в рамките на три поколения) ще се родят 150×150×150 плодови мушици, което прави повече от три милиона. За своята работа Дарвин избира животински вид от другия край на възпроизводителния спектър.
C>
	Смята се, че слонът се размножава най-бавно от всички известни животни и аз се заех да установя възможния му минимален естествен прираст: той започва да се размножава около трийсетата си година и продължава да го прави до деветдесетата, като през споменатия период ражда три двойки малки. Ако е така, в края на петия век от изследването ще има петнайсет милиона живи слонове, потомци на първата двойка.
C$
	Дадените изчисления се правят върху предположението, че както при плодовите мушици, така и при слоновете всички екземпляри достигат до края на дадената им от природата продължителност на живот. Следователно, на теория би трябвало да съществува неограничен запас от вода и храна за поддържането на подобен бум. В действителност обаче, тези ресурси са ограничени и съвсем не всички родени плодови мушици и слончета оцеляват. Между представителите на всеки вид съществува конкуренция за тези ресурси. Какво определя кой ще победи в борбата за достъп до тях? Дарвин обръща внимание върху генетичните вариации, с чиято помощ някои индивиди получават предимство в тъй наречената от него „борба за съществуване“. Да вземем прочутия пример с Дарвиновите сипки от островите Галапагос. Индивидите с генетични предимства, като подходящ размер на човката за поглъщане на най-изобилните семена, имат най-голям шанс да оцелеят и да се размножават. Затова даващата предимство генетична разновидност, в случая — подходящата по големина човка, е и най-масово предавана на следващото поколение. В резултат на това естественият подбор осигурява предаването на полезните мутации на следващото поколение, така че, в крайна сметка, след достатъчен брой поколения, всеки член на вида ще притежава тази характеристика.
	Викторианците прилагат същата логика и към хората. Те се оглеждат наоколо и се паникьосват от това, което виждат. Благоприличната, морална, здраво работеща средна класа се възпроизвежда с много по-умерени темпове от мръсните, неморални, мързеливи съсловия. Викторианците заключават, че добродетели като благоприличие, морал и трудолюбие се предават също като пороците нечистоплътност, развратност и леност. Следователно тези характеристики са наследствени. Така за тях моралността и неморалността се превръщат просто в генетични вариации. И ако долните съсловия се размножават по-бързо, отколкото уважаваните, значи „лошите“ гени в човешкия вид ще стават все по-многобройни. И той ще бъде обречен! Хората постепенно ще западат все повече и повече, тъй като „неморалните“ гени ще получават все по-масово разпространение.
	Франсис Галтън има специална причина да обърне по-голямо внимание на книгата на Дарвин, тъй като авторът му е братовчед и приятел. Дарвин е с тринайсет години по-възрастен от него и му помага, като го насочва в доста бурните му студентски години. Но именно „Произходът на видовете“ вдъхновява Галтън да започне обществена и генетична кампания, която в крайна сметка ще доведе до катастрофални последствия. През 1883 г., година след смъртта на своя братовчед, той дава название на това движение: евгеника.


	Евгениката е само един от многобройните интереси на Галтън. Неговите привърженици го смятат за енциклопедист, а опонентите му — за дилетант. Той има значителен принос в областта на географията, антропологията, психологията, генетиката, метеорологията, статистиката и, като поставя анализа на отпечатъците от пръстите върху здрава научна основа — на криминалистиката. Роден през 1822 г. в заможно семейство, образованието му — отчасти по медицина и отчасти по математика — се превръща в хроника на неоправданите очаквания. Смъртта на баща му, когато е на двайсет и една година, едновременно го освобождава от ограниченията, които му налага той, и го подсигурява със стабилно наследство. Младият мъж се възползва надлежно и от двете. След като в продължение на цели шест години играе успешно ролята на „черна дупка“ за наследството си, Галтън се превръща в продуктивен член на викторианската върхушка. Прочува се, когато между 1850 и 1852 г. застава начело на експедиция до малко известна тогава част на Югозападна Африка. В отчета му за експедицията за първи път се сблъскваме с една негова особеност, свързваща многобройните му интереси: той измерва и преброява всичко. Галтън е доволен, само когато е в състояние да превърне даден феномен в поредица от числа.
	В една мисионерска станция той се натъква на впечатляващ пример за стеатопигия — състояние, отличаващо се с особено изпъкнали задни части, характерно за местните жени — нама, и си дава сметка, че тези жени са дарени от природата с модерната по онова време в Европа фигура. Единствената разлика е, че европейските моделиери е трябвало да проявяват извънредна (и скъпоструваща) изобретателност, за да създадат желаната външност за своите клиентки.
C>
	Като човек на науката, исках много да взема точните мерки на формите й, но това не беше лесно. Не знаех нито дума хотентотски (холандската дума за нама) и нямаше как да обясня на дамата целта на моите замервания, а не се и осмелявах да помоля нашия домакин, мисионера, да ми превежда. Размишлявах над моята дилема, докато съзерцавах формите й, този дар от щедрата природа на нейната щастлива раса, които никой майстор моделиер, с всичките си кринолини и подплънки не би могъл да имитира, освен доста скромно, в най-добрия случай. Обектът на моето възхищение стоеше под едно дърво и се въртеше във всички посоки на компаса, както би направила всяка дама, която иска да й се възхищават. Изведнъж погледът ми попадна върху моя секстант. Озари ме прозрение и подложих на наблюдение фигурата й от всички посоки, нагоре и надолу, диагонално, напреки и тъй нататък, записах ги грижливо от страх да не допусна грешка, после извадих дръзко шивашкия си метър, премерих разстоянието между нея и мястото, на което са намирах и, след като се снабдих по този начин с базата и ъглите, изчислих резултатите с тригонометрични и логаритмични средства.
C$
	{img:tajnata_na_zhivota_8.jpg|#Преувеличено виждане от XIX век за вида на жена от племето нама.}
	Страстта на Галтън към количествен анализ води до разработването на много от фундаменталните принципи на съвременната статистика. Тя му позволява да направи също така някои умни наблюдения. Така например, той тества ефикасността на молитвата. Тръгва от предположението, че тези, за които се молят най-много, би трябвало да имат предимство пред останалите, и проверява хипотезата, като изследва продължителността на живота на британските монарси. Всяка неделя паството на английската църква, следвайки указанията на „Книгата за общата молитва“, моли Бог да „дари краля и кралицата с много божествени дарове, да ги удостои със здраве, богатство и дълъг живот“. Според Галтън общият ефект от всички тези молитви би трябвало да бъде благотворен. Но в действителност молитвата като че ли е безрезултатна: той открива, че по принцип монарсите умират малко по-млади от останалите членове на английската аристокрация.
	Общият дядо на Галтън и Чарлз Дарвин, Еразмус Дарвин, също е сред интелектуалните великани на своето време. Това прави Галтън особено чувствителен към факта, че някои родове създават непропорционално голям брой успели и известни потомци. През 1869 г. той публикува трактат, който би могъл да се нарече основа на всичките му идеи в областта на евгениката, със заглавие „Наследственият гений: изследване на неговите закони и последствия“. В този труд той показва, че талантът, също както някои по-семпли генетични характеристики като „Хабсбурговата устна“, действително се предава по наследство и дава примери със семейства, давали на обществото съдии поколения наред. Направеният от него анализ обаче, пренебрегва значително обкръжението: все пак много по-вероятно е синът на известен съдия също да стане съдия, ако не поради други причини, поне благодарение на връзките на баща си, отколкото синът на някой селянин. Но Галтън не забравя напълно за обкръжението и пръв споменава за противопоставянето „природа/възпитание“, може би във връзка с непоправимия герой на Шекспир, Калибан, „истински дявол, върху чиято природа възпитанието никога не би могло да повлияе“.
	Резултатите от анализите, обаче, не оставят никакво съмнение в него.
C>
	Не понасям изразяваната понякога хипотеза, за която често се намеква, особено в приказките, предназначени да учат децата да бъдат добри, че бебетата се раждат почти еднакви и единствените фактори, които създават разлика между две момчета или двама възрастни, са постоянната прилежност и моралните усилия. Определено съм против твърденията за еднаквостта на хората по природа.
C$
	Според него естествено налагащият се извод от факта, че тези характеристики са генетично предопределени, е следният: човешкият род може да бъде „подобрен“, като се създават условия за размножаването на талантливите индивиди и се възпрепятства оставянето на поколение от не толкова талантливите.
C>
	Лесно е… да се създаде, посредством грижлив подбор, порода кучета или коне, надарени с особени качества за бягане или за извършване на някаква друга дейност. Затова би било извънредно практично да се създаде много талантлива човешка раса чрез внимателното подбиране на брачните двойки в продължение на няколко поколения.
C$
	{img:tajnata_na_zhivota_9.jpg|#Евгениката, както се възприема през първата половина на XX век: като възможност за хората да контролират съдбата на своята еволюция.}
	Галтън въвежда термина „евгеника“ (буквално „добър по рождение“), за да опише приложението на основния принцип на селекцията в земеделието при хората. С времето започват да определят евгениката като „самонасочена човешка еволюция“: счита се, че чрез осъзнат контрол на това кой да има деца, би могла да се отклони настъпващата „евгенична криза“, породена във въображението на представителите на викторианската епоха от високия прираст на низшите класи, асоцииран с обикновено ниския прираст на по-висшата средна класа.


	Днес евгеника е мръсна дума, свързвана с расистите и нацистите, мрачен период от историята на генетиката, който е най-добре да бъде забравен. Важно е да се отбележи, обаче, че през последните години на XIX и началото на XX век евгениката не е била опетнена по този начин и мнозина са смятали, че тя предлага реален способ да се подобри не само обществото като цяло, но и много индивиди вътре в него. С особен ентусиазъм я приемат тези, които днес бихме определили като „либерална левица“. Фабианците, едни от най-прогресивните мислители на епохата, се присъединяват към тази кауза, в това число и Джордж Бърнард Шоу, който пише: „вече няма разумно извинение за отказа да приемем факта, че единствено евгениката е в състояние да спаси нашата цивилизация“. Тя като че ли предлага решение на един от най-наболелите проблеми на обществото, свързан с тази част от населението, която не е способна да съществува извън съответните институции.
	И докато Галтън проповядва станалата известна по-късно като „позитивна евгеника“, насърчаваща генетично по-надарените хора да имат деца, американското евгенично движение предпочита да се съсредоточи върху „негативната евгеника“, възпрепятстваща генетично обременените хора да създават деца. Целите на двете програми са в основата си едни и същи — подобряването на генетичното наследство на човечеството — но средствата са съвсем различни.
	Фокусирането на американците върху освобождаването от лошите гени, а не върху увеличаването на добрите, е следствие от изследването от няколко влиятелни фамилии на „дегенерацията“ и „слабоумието“, два термина, характерни за американската мания на тема „генетичен упадък“. През 1875 г. Ричард Дъгдейл публикува своя труд за клана Джук от северната част на щата Ню Йорк. Според Дъгдейл, няколко поколения наред в него има сериозно обременени хора — убийци, алкохолици и изнасилвачи. И дори в близост до дома им в щата Ню Йорк самото име „Джук“ се превръща в обидна дума.
	Друго изследване, също силно повлияло върху тези среди, е публикувано през 1912 г. от Анри Годар — психологът, който ни дава думата „морон“* — за рода Каликак. Това е историята на две семейни разклонения с общ предшественик, който има извънбрачно дете (от слабоумно леко момиче, което среща в една кръчма като войник по време на Войната за независимост), както и законно семейство. Незаконният клон на рода Каликак, според Годар, поражда много „дефектни дегенерати“, докато от законния се раждат уважавани, почтени членове на обществото. За Годар този „естествен експеримент върху наследствеността“ е поучителен разказ за добрите и лошите гени. Възгледът му е отразен в измисленото име, което избира за рода. „Каликак“ е хибрид от две гръцки думи, _калос_ (красив, с добра репутация) и _какос_ (лош).
	[* Умствено изостанал. — Бел.прев.]
	„Точните“ нови методи за изследване на умствената работа — тестовете за определяне коефициента на интелигентност, въведени в Съединените щати от Европа също от Анри Годар, изглежда потвърждават всеобщото впечатление, че човешкият вид се е устремил надолу по наклонената плоскост. В ранните дни на проверката на коефициента на интелигентност се смята, че високата интелигентност и будният ум неизбежно са доказателство за способността да се поема повече информация. Затова и количеството на знанията на човека се приема като индекс за неговия коефициент на интелигентност. И в резултат ранните тестове за определяне коефициента на интелигентност включват много въпроси, свързани с общи познания. Ето няколко от тях от стандартния тест, на който били подлагани новобранците от американската армия по време на Първата световна война:
C>
	Изберете един от четирите отговора:

	Уайъндот е вид:
	1) кон 2) птица 3) едър добитък 4) гранит

	Амперът се използва за измерване на:
	1) мощта на вятъра 2) електричеството 3) водната мощ 4) валежите

	Броят на краката на зулусите е:
	1) два 2) четири 3) шест 4) осем

	(Отговорите са 2, 2, 1)
C$
	Около половината армия на нацията се проваля на теста и е обявена за „слабоумна“. Тези резултати галванизират евгеничното движение в Съединените щати: на загрижените американци им се струва, че генетичното наследство на нацията се размива все повече и повече от гените с нисък коефициент на интелигентност.


	Учените си дават сметка, че евгениката се нуждае от по-добро разбиране на генетичните причини за слабоумието. С преоткриването на труда на Мендел изглежда, че това действително е възможно. В Лонг Айлънд тази дейност се оглавява от един от моите предшественици, тогавашния директор на Лабораторията на Колд Спринг Харбър. Името му е Чарлз Дейвънпорт.
	През 1910 г. Дейвънпорт създава Службата за евгенична регистрация в Колд Спринг Харбър. Нейната мисия е да събира родословна информация за характеристиките в дадено семейство — от епилепсия до криминални прояви. Тя се превръща в център на американското евгенично движение. Мисията на лабораторията в Колд Спринг Харбър и сега е горе-долу същата, каквато е била и тогава: днес се стремим да бъдем в първите редици на изследванията в областта на генетиката и Дейвънпорт е имал не по-малки аспирации, но в онези дни на предно място е евгениката. Няма съмнение обаче, че стартираната от Дейвънпорт програма е погрешна от самото начало и води до ужасни и непредвидени последствия.
	{img:tajnata_na_zhivota_10.jpg|#Персоналът на Службата за евгенична регистрация. Дейвънпорт, който седи в самия център, наема хората си въз основа на своето убеждение, че жените са генетично по-подходящи за изпълнението на задачата да се събира родословна информация.}
	Евгеничният начин на мислене прониква във всяко нещо, което прави Дейвънпорт. Той прави всичко възможно например, за да наема жени за събирането на информация, тъй като смята, че са по-умели в общуването и са по-наблюдателни. Но, в съответствие с главната цел на евгениката — намаляването на лошите и увеличаването на добрите гени, тези жени били наемани максимум за три години. Те били задължително умни и образовани, следователно, според определението, носителки на добри гени. Би било нелогично именно Службата за евгенична регистрация да ги отклонява прекалено дълго от призванието им да създават семейства и да предават нататък генетичното си съкровище.
	Дейвънпорт прилага анализа на Мендел за родословията, които съставя от човешките характеристики. В началото насочва вниманието си към определен брой характеристики, като албинизъм (рецесивна) и болест на Хънтингтън (доминантна), чийто начин на наследяване идентифицира правилно. След първоначалния успех той се отдава на изследването на генетиката на човешкото поведение. Всичко в това отношение може да стане обект на неговото внимание; единственото, което му е нужно, е родословното дърво и известна информация за семейната история (например, при кого се е проявявала въпросната характеристика), за да извлича съответните заключения за наследствеността, породила едни или други особености. Дори повърхностният поглед върху написаната от него през 1911 г. книга „Наследствеността във връзка с евгениката“, разкрива мащабността на проекта му. Той излага родословието на семейства с музикална, артистична и литературна дарба и на едно семейство с „умения в областта на механиката и изобретенията, особено във връзка с корабостроенето“. (Очевидно Дейвънпорт е смятал, че проследява предаването на някакъв корабостроителен ген.) Той даже твърди, че е в състояние да идентифицира определени фамилни типове, свързани с дадено фамилно име. Така например хората, носещи фамилията Туайнингс, са „широкоплещести, тъмнокоси, с изпъкнал нос, нервни, обикновено избухливи, не са отмъстителни. Те са с дебели вежди, чувство за хумор и усещане за комичното; любители на музиката и конете.“

	{img:tajnata_na_zhivota_11.jpg}
	_Научно обоснована генетика: Съставено от Дейвънпорт родословно дърво, показващо как се наследява албинизмът._
	_Легенда:_
	_A — албинос._
	_N — нормално пигментирана кожа._
	_P{sub}2{/sub} — Ембрионална плазма Duplex за нормална пигментация. В нито една от клетките на зародиша не липсват произвеждащите пигментация качества._
	_Pp — Ембрионална плазма Simplex за нормална пигментация. Половината ембрионални клетки притежават, а другата половина не притежават произвеждащи пигментация качества._
	_pp — Ембрионална плазма Nulliplex за нормална пигментация — никоя от ембрионалните клетки няма произвеждащи пигментация качества._
	_При рецесивните характеристики отбележете, че:_
	_I. Характеристиката може да не се прояви в едно или повече поколения._
	_II. Обикновено засяга сравнително малък брой членове на рода._
	_III. Засяга само хората nulliplex._
	_IV. Хората simplex външно са нормални, но носят дефекта на ембрионалната плазма. Те могат да бъдат определени единствено при съвкуплението, затова има много по-голяма опасност да предадем, без да си даваме сметка, характеристиките от този тип на ембрионалната плазма на расата, отколкото при доминиращите характеристики._
	_V. Характеристиката трябва да се предаде и от двамата родители. Забележка: Много дефекти са рецесивни, например различните форми на безумие, слабоумието, епилепсията и тъй нататък. Смята се, че много от талантите също се наследяват._

	{img:tajnata_na_zhivota_12.jpg|#Необоснована научно генетика: съставеното от Дейвънпорт родословно дърво показва как се наследяват корабостроителните умения. Той обаче не изтъква важния фактор на влиянието на обкръжението: много вероятно е синът на корабостроителя да наследи бащиния занаят, защото е израснал в такава среда.}
	Цялото това упражнение се оказва безсмислено. Днес знаем, че върху въпросните характеристики влияят факторите на околната среда. Подобно на Галтън, Дейвънпорт стига до неправилния извод, че природата неизменно възтържествува над възпитанието. Освен това характеристиките, които изучава дотогава, а именно албинизма и болестта на Хънтингтън, имат проста генетична основа — причиняват се от конкретна мутация на определен ген — генетичната основа за повечето поведенчески характеристики е доста по-сложна. Възможно е да се определят от голям брой различни гени, всеки един от които допринася с нещичко за получаването на окончателния вариант. Това положение прави интерпретирането на родословната фактология, подобна на представената от Дейвънпорт, буквално невъзможно. Нещо повече, генетичните причини на зле определени характеристики като „слабоумие“ у един индивид могат да се различават значително от характеристиките при друг, така че правенето на генетични обобщения е безполезно.


	Независимо от успеха или провала на научната програма на Дейвънпорт, евгеничното движение вече е набрало скорост. Местните организации на Евгеничното дружество организират състезания по време на провежданите в съответния щат панаири и награждават видимо незасегнатите от лоши гени семейства. Панаирите, където доскоро се правят изложби само на качествен добитък, сега добавят към програмата си и конкурси като „По-добри бебета“ и „Спортни семейства“. Това са ефективни усилия за стимулиране на позитивната евгеника — насърчаване на подходящите хора да раждат деца. Евгениката се приема с отворени обятия и от зараждащото се феминистко движение. Борещите се за контрола върху раждаемостта феминистки — Мари Стоупс във Великобритания и Маргарет Сангър, основателката на „Планирано родителство“, в Съединените щати — гледат на контрола върху раждаемостта като на форма на евгениката. Сангър се изказва недвусмислено по този въпрос през 1919 г.: „Повече деца от способните, по-малко — от неспособните, ето това е главната цел на контрола върху раждаемостта.“
	{img:tajnata_na_zhivota_13.jpg|#Победителят в категория „Големи семейства“ от състезанието „Спортни семейства“, Тексаски панаир (1925 г.).}
	Разрастването на негативната евгеника — предотвратяването на създаването на деца от неподходящите хора — придобива зловещи измерения. Случилото се през 1899 г. като че ли поставя началото на нов период в нейното развитие. Млад мъж на име Клосън се обръща към един затворнически лекар в Индиана, Хари Шарп (подходящо име, като се има предвид ентусиазмът му при използването на скалпела*). Проблемът на Клосън, или поне така бил диагностициран от тогавашната медицинска общност, бил компулсивна мастурбация. Той споделил, че се намира във възбудено състояние от дванайсетгодишна възраст. По онова време на мастурбацията се гледало като на част от общия синдром на дегенериране и Шарп възприема традиционното разбиране (колкото и странно да ни се струва днес), че не особено блестящите умствени способности на Клосън, който не напреднал особено в училище, са причинени от неговата натрапчива идея. Решението? Шарп прави вазектомия, по онова време съвсем нова процедура, и заявява, че е „излекувал“ Клосън. В резултат на това той развива своя натрапчива идея: да прави вазектомии.
	[* „Шарп“ означава „остър“. — Бел.прев.]
	Шарп представя успеха си при лечението на Клосън (за който разполагаме единствено с неговите собствени твърдения) като доказателство за ефикасността на процедурата при лечението на хората „от типа на Клосън“, всичките „дегенерати“. „Стерилизирането има два големи плюса. Първо, то може да предотврати изроденото поведение“, както става с Клосън според твърденията на Шарп. Ако не друго, ще спести значителни суми на обществото, защото много от хората, които иначе би трябвало да са в затвора или в психиатриите, ще могат да бъдат пуснати „безопасно“ навън. Второ, то няма да позволява на подобните на Клосън да предават низшите си (дегенериращи) гени на следващите поколения. Шарп смята, че стерилизирането дава съвършеното решение на евгеничната криза.
	Шарп се оказва въздействащ лобист и през 1907 г. в щата Индиана приемат първия закон за стерилизиране на потвърдените „престъпници, идиоти, изнасилвачи и бавно развиващи се“. Индиана дава тон, който е възприет в трийсет американски щата и през 1941 г. около шейсет хиляди жители на Съединените щати са стерилизирани, половината от тях — в Калифорния. Законите, според които всъщност държавата решава кой може и кой не може да има деца, се оспорват в съда, но през 1927 г. Върховният съд поддържа правилника на Вирджиния в прословутото дело на Кари Бък. Оливър Уендъл Холмс написва решението:
C>
	По-добре е за целия свят, вместо да чака да екзекутира изроденото поколение на престъпни родители за извършените от тях престъпления, или да го остави да умре от глад, защото е неспособно да се погрижи само за себе си, да попречи на явно негодните да продължат възпроизвеждането на себеподобни… Три поколения бавноразвиващи се са предостатъчни.
C$
	Стерилизацията не се ограничава само със Съединените щати и не се практикува само в нацистка Германия. Швейцария и Скандинавските страни също приемат подобни закони.


	Расизмът не е свързан с евгениката — добрите гени, чието разпространение се опитва да насърчава евгениката, по принцип могат да принадлежат на представители на абсолютно всяка раса. Като се започне от Галтън обаче, чиито разкази за африканската му експедиция потвърждават предразсъдъците за „низшите раси“, най-видните практици-евгеници обикновено са расисти и използват евгениката, за да дадат „научна“ обосновка на своите възгледи. Анри Годар прави тестове за коефициента на интелигентност сред имигрантите на остров Елис през 1913 г. и открива, че 80% от бъдещите нови американци са слабоумни. Тестовете за интелигентност, които провежда сред американската армия по време на Първата световна война, водят до подобно заключение: 45% от родените извън САЩ войници в умствено отношение са на по-малко от осем години (при 21% от родените на американска земя). Не се отчита фактът, че тестовете не са безпристрастни, защото са били на английски и съответно не е взет предвид факторът на езиковата бариера за имигрантите: расистите се снабдяват с нужните им амуниции и притискат евгениката да служи на техните цели.
	Макар терминът „бял сюпремасист“ все още да не съществува, в началото на XX век в Америка има много такива хора. Белите протестанти от англосаксонски произход, сред които особено изпъква Теодор Рузвелт, се притесняват, че имигрантите развалят рая за наследниците на ранните американски заселници, каквито трябва да бъдат според тях Съединените щати. През 1916 г. богатият нюйоркчанин Мадисън Грант, приятел на Дейвънпорт и Рузвелт, публикува „Смъртта на великата раса“, където поддържа тезата, че северните народи са по-висши от останалите, в това число и от европейците. За да запази превъзходното северняшко генетично наследство на Съединените щати, Грант настоява да се забрани имиграцията за всички, които нямат такъв произход. Той поддържа също така расистката евгенична политика:
C>
	При съществуващите условия най-практичният и надежден метод за подобряване на расата е посредством елиминирането на най-нежелателните елементи в нацията, които трябва да бъдат лишени от възможността да допринесат за създаването на следващото поколение. Всички животновъди знаят много добре, че цветът на стадото може да се промени чрез постоянно унищожаване на ненужните оттенъци. Разбира се, същото важи и за другите характеристики. Черните овце, например, са практически заличени от лицето на Земята, като поколение след поколение всички животни с този цвят са отделяни, за да не могат да се размножават.
C$
	Въпреки всичко книгата на Грант съвсем не се оказва някаква незначителна публикация, дело на изолиран от обществото чудак. Тя се превръща в бестселър, оказал силно влияние. И нищо чудно, че след като е преведена на немски, допада на нацистите. Грант си припомня с ликуване личното писмо, което получава от Хитлер заедно с уверенията, че книгата му се е превърнала в негова Библия.
	Макар и не така известен като Грант, един от най-влиятелните представители на „научния“ расизъм на епохата е дясната ръка на Дейвънпорт, Хари Лафлин. Син на проповедник от Айова, той е експерт по расовите коне и отглеждането на птици. Лафлин ръководи операциите на Службата за евгенична регистрация, но е най-силен като лобист. В името на евгениката той ратува фанатично за прилагането на насилствено стерилизиране и ограничаването на прилива от генетично „съмнителни“ чужденци (например не от северноевропейско потекло). Особено важна в историческо отношение е ролята му като експерт при разглеждането на свързаните с имиграцията въпроси в Конгреса. Там Лафлин дава пълна свобода на своите предразсъдъци, разбира се, представени като „научна“ мисъл. Когато фактите му създават проблеми, той просто ги променя така, че да му вършат работа. Например, когато открива неочаквано, че децата на еврейските имигранти се справят в училище по-добре от връстниците си, родени в Съединените щати, Лафлин променя представяните от него категории, смесвайки евреите с представителите на нацията, от която идват, и по този начин размива по-големите им успехи. Приемането през 1924 г. на закона за имиграцията на Джонсън-Рийд, поставящ сериозно ограничение върху имиграцията от Южна Европа и други части на света, е прието като личен триумф от Мадисън Грант и другите като него. Това е най-щастливият час за Хари Лафлин. Като вицепрезидент няколко години по-рано, Калвин Кулидж предпочита да пренебрегне както коренното население на Америка, индианците, така и имигрантската история на страната, когато заявява, че „Америка трябва да остане американска“. Сега, вече като президент, той превръща желанието си в закон.
	{img:tajnata_na_zhivota_14.jpg}
	И Лафлин като Грант има своите поклонници сред нацистите, които изграждат своето законодателство върху разработените от него американски закони. През 1936 г. той приема ентусиазирано почетната степен, която му присъжда Хайделбергският университет като „виждащ далече напред в бъдещето представител на расовата политика в Америка“. Късно появилата се особена форма на епилепсия прави последните години от живота на Лафлин особено жалки. През целия си професионален живот той води кампания за узаконяване на стерилизирането на епилептиците под предлог, че те са генетично изродени.


	Книгата „Моята борба“ на Хитлер е наситена с псевдонаучни високопарни расистки декларации, основани върху отдавнашните претенции на германската група за расово превъзходство и някои от най-грозните аспекти на американското евгенично движение. Хитлер пише, че държавата „трябва да обяви за негодни за размножаване всички, които са видимо болни по един или друг начин, или са наследили заболяване, което могат да предадат, и да прилага това на практика“, а другаде пише: „Тези, които не са здрави физически или умствено, не трябва да увековечават своето страдание чрез телата на своите деца.“ Малко след идването си на власт през 1933 г., нацистите приемат закон за стерилизирането — „Закон за предотвратяване създаването на деца с наследствени дефекти“, основаващ се върху американския модел. (Лафлин гордо публикува превод на закона.) За три години са стерилизирани 225 000 души.
	Позитивната евгеника, насърчаваща „подходящите“ хора да имат деца, също процъфтява в нацистка Германия, където „подходящи“ означава всъщност „арийци“. Хайнрих Химлер, началник на СС (нацисткия елитен корпус), вижда своята мисия свързана с евгениката: офицерите на СС трябва да имат възможно повече деца, за да подсигурят генетичното бъдеще на Германия. През 1936 г. той създава специални майчини домове за съпруги на есесовци, в които гарантирано да получават възможно най-добрите грижи по време на бременността си. Прокламациите, приети на Нюрнбергския митинг от 1935 г. включват „закон за защита на немската кръв и немската чест“, който забранява браковете между немци и евреи и дори „извънбрачните сексуални отношения между евреи и граждани с немска или сродна кръв“. Нацистите явно са били твърдо решени да предотвратят намирането на каквито и да било „вратички“, нарушаващи „чистотата“ на възпроизводството.
	Трагично е, че не е имало „вратички“ и в американския закон за имиграцията на Джонсън-Рийд, над чието създаване Хари Лафлин работи така всеотдайно. За много евреи, бягащи от преследването, на което ги подлагат нацистите, Съединените щати са логичният пръв избор, но поради ограничаващата — и расистка — политика на страната, много от тях са върнати. Законът на Лафлин за стерилизирането не само снабдява Хитлер с модел за ужасната му програма. Неговото приемане означава, че Съединените щати изоставят немските евреи на съдбата, която ги очаква в ръцете на нацистите.
	През 1939 г., когато войната вече е започнала, нацистите въвеждат евтаназията. Стерилизирането изисква много повече грижи. А и защо да се хаби храната? На обитателите на психиатричните заведения е лепнат етикетът „безполезни консуматори на храна“. В тях се пускат специални въпросници, в които екип от специалисти да постави кръстчета пред имената на пациентите, за които смятат, че „не си струва да живеят“. Такива кръстчета са поставени пред 75 000 имена и бързо се разработва технология за масови убийства — газовите камери. Впоследствие нацистите започват да използват дефиницията „незаслужаващ да живее“ за цели етнически групи, сред които циганите и особено евреите. Кулминацията на нацистката евгеника е това, което влиза в историята като Холокоста.


	В крайна сметка евгениката се оказва истинска трагедия за човешкия род. Лошото й име се отразява зле и върху науката генетика и това има доста неприятни последици за нея. Въпреки известността на евгеници като Дейвънпорт, много учени критикуват движението и се разграничават от него. Алфред Ръсел Уолъс, съоткривател, заедно с Дарвин, на естествения подбор, осъжда евгениката през 1912 г. като „нищо повече от създаваща неприятности намеса на един арогантен, научен клерикализъм“. Томас Хънт Морган, прочул се покрай плодовата мушица, се оттегля от борда на научните директори на Службата за евгенична регистрация. Реймънд Пърл от „Джонс Хопкинс“ пише през 1928 г., че „ортодоксалните евгеници вървят срещу най-добре установените факти в генетиката“.
	Евгениката губи достоверността си сред научната общност дълго преди нацистите да я възприемат за своите ужасни цели. Научната й подплата е фалшива, а социалните програми, почиващи върху нея, са изключително порочни. Въпреки това, в средата на века, сериозната наука генетика и човешката генетика в частност, е изправена пред значителен проблем. Когато отидох за първи път в Колд Спринг Харбър през 1948 г., бивш дом на вече покойната Служба за евгенична регистрация, никой не желаеше дори да споменава „започващата с «е» дума“, никой не желаеше да говори за нейното минало, макар по полиците на библиотеката все още да лежаха стари броеве на немското „Списание за расова хигиена“.
	Осъзнали научната неосъществимост на подобни цели, учените отдавна са се отказали да търсят моделите, по които се наследяват човешките поведенчески характеристики — независимо дали става дума за слабоумието на Дейвънпорт или за гениалността на Галтън — и се фокусират вместо това върху гените и тяхното функциониране в клетката. С развитието през 30-те и 40-те години на XX век на нови, по-ефикасни технологии за изучаване на биологичните молекули във все по-големи подробности, най-после бе настъпил моментът да се щурмува една от най-големите биологични мистерии: каква е химическата природа на гена?


>	Втора глава
>	Двойната спирала: Това е животът

	{img:tajnata_na_zhivota_15.jpg|#"Какво е животът?" от Ервин Шрьодингер. Подходът на физиката към темата с епилог за детерминизма и свободната воля.}
	Гените ме привлякоха през третата година от следването ми в Чикагския университет. Дотогава планирах да ставам натуралист и очаквах с нетърпение кариерата, която щеше да ме измъкне от градската лудница, където бях израснал. Промяната в сърцето ми бе предизвикана не от незабравим учител, а от книжлето „Какво е животът?“ на родения в Австрия баща на вълновата механика Ервин Шрьодингер, което се появи през 1944 г. В основата му лежаха няколкото лекции, които Шрьодингер бе изнесъл предишната година в Института за напредничави изследвания в Дъблин. Фактът, че един велик физик бе отделил време, за да пише за биологията, възпламени въображението ми. По онова време, като повечето хора, смятах химията и физиката за „реални“ науки, а физиците теоретици поставях на върха на науката.
	Шрьодингер твърди, че за живота може да се мисли като за складиране и предаване на биологична информация. Следователно хромозомите са просто преносители на информация. Тъй като във всяка клетка трябва да се побере изключително много информация, тя трябва да се компресира до тъй наречената от Шрьодингер „кодова писменост на наследствеността“, запечатана в молекулярната тъкан на хромозомите. И, за да разберем живота, трябва да идентифицираме тези молекули и да проникнем в кода им. Той дори изказва предположението, че проумяването на живота — което включва откриването на гена — може да ни отведе отвъд законите на физиката, както ги разбирахме тогава. Книгата на Шрьодингер оказа огромно влияние в научните среди. Мнозина от онези, които щяха да изиграят главните роли в първото действие на голямата драма на молекулярната биология, включително Франсис Крик (който също е бивш физик), са прочели като мен „Какво е животът?“ и са били силно впечатлени от него.
	В моя случай Шрьодингер раздвижи една особено чувствителна струна в душата ми, тъй като и мен ме интересуваше живо същината на живота. Съвсем малка част от учените все още мислеха, че животът зависи от жизнената сила, еманирана от някакъв всемогъщ бог. Но, подобно на повечето си преподаватели, аз презирах самата идея за витализма. Ако ходовете в играта на живота се предизвикваха от такава жизнена сила, нямаше кой знае каква надежда животът да бъде разбран посредством науката. От друга страна ми допадаше идеята, че безсмъртието на живота се постига чрез нещо като книга с инструкции, написана с таен код. Що за молекулярен код можеше да бъде това, че да предава цялото многообразие, цялото чудо на живия свят? И какъв трябва да е този молекулярен трик, че да осигурява точното копиране на кода при всяко копиране на хромозома?
	{img:tajnata_na_zhivota_16.jpg|#Физикът Ервин Шрьодингер, чиято книга „Какво е животът?“ ме накара да се обърна към гените.}
	По времето на дъблинските лекции на Шрьодингер, повечето биолози предполагаха, че в крайна сметка протеините ще бъдат идентифицирани като главните преносители на биологична информация. Протеините са молекулярни вериги, изградени от двайсет различни градивни блокчета, аминокиселините. Тъй като пермутациите в реда на аминокиселините по веригата са безкрайни, протеините биха могли да кодират информацията, лежаща в основата на невероятното разнообразие на живота. Тогава на ДНК не се гледаше като на сериозен кандидат за ролята на преносител на кодираните „писания“, макар да бе откривана изключително в хромозомите и да бе известна вече от около седемдесет и пет години. През 1869 г. работещият в Германия швейцарски биохимик Фридрих Мишер изолира от напоените с гной превръзки, с които го снабдява една местна болница, вещество, което нарича „нуклеин“. Тъй като гнойта се състои предимно от бели кръвни телца, които, за разлика от червените, имат ядро и следователно — съдържащи ДНК хромозоми, Мишер се натъква на добър източник на ДНК. Когато по-късно открива, че нуклеинът може да бъде открит единствено в хромозомите, Мишер разбира, че е направил наистина голямо откритие. През 1893 година той пише: „Наследствеността осигурява продължаването на определени качества от поколение в поколение по начин, който лежи по-дълбоко дори от химическата молекула. Тя се намира в структуриращите атомни групи. В този смисъл аз съм поддръжник на теорията за химическата наследственост.“
	{img:tajnata_na_zhivota_17.jpg|#Ето как изглеждат под микроскоп кръвни телца, третирани с химикал, който оцветява ДНК. Червените кръвни телца нямат ядро и следователно — ДНК, за да се увеличи максимално капацитетът им за пренасяне на кислород. Белите кръвни телца обаче, които играят ролята на патрул в кръвообращението и търсят нашественици, имат ядро, съдържащо хромозоми.}
	Но още няколко десетилетия химията няма да бъде в състояние да се справи с анализа на огромната по размери и сложност молекула на ДНК. Едва през трийсетте години на XX век успяват да покажат, че ДНК е дълга молекула, съдържаща четири различни химически бази: аденин (А), гуанин (Г), тимин (Т) и цитозин (Ц). Но по времето на Шрьодингеровите лекции все още не е било ясно как са свързани химически подразделенията (наречени „дезоксинуклеотиди“) на молекулата. Нито пък се е знаело дали молекулите на ДНК могат да варират в своите последователности от четири различни бази. Ако ДНК беше действително кодираната информация на Шрьодингер, тогава молекулата трябваше да е в състояние да съществува в невероятен брой различни форми. Но тогава все още се смятало, че е възможно една проста последователност като АГТЦ да се повтаря отново и отново по цялата дължина на веригите на ДНК.
	ДНК застава в центъра на вниманието на генетиците едва през 1944 година, когато лабораторията на Осуалд Ейвъри в института „Рокфелер“ в Ню Йорк докладва, че съставът на повърхностния слой на бактерията на пневмонията може да бъде променен. Такъв резултат не е очаквал нито той, нито по-младите му колеги Колин Маклауд и Маклин Маккарти.
	В продължение на повече от десетилетие групата на Ейвъри проследява друго, съвсем неочаквано наблюдение, направено през 1928 година от Фред Грифит, учен в Британското министерство на здравеопазването. Грифит се интересува от пневмонията и изучава нейния бактериален агент, _Pneumococcus_. Знаело се е, че тя има два щама, определени като „гладък“ (_S_) и „грапав“ (_R_) според вида им под микроскопа. Тези щамове се отличават един от друг не само визуално, но и по своята вирулентност. Мишка, на която са инжектирани _S_ бактерии, умира след няколко дни, докато такава инжектирана с _R_ бактерии остава здрава. Оказва се, че _S_ бактериите са покрити със слой, който пречи на имунната система на мишката да ги разпознае като нашественици. _R_ бактериите нямат такъв повърхностен слой и веднага биват атакувани от имунната система на животното.
	Тъй като е свързан с общественото здравеопазване, Грифит знае, че понякога само от един пациент се изолират различни щамове, затова иска да разбере как различните щамове ще си взаимодействат в неговите нещастни мишки. С една комбинация той прави забележително откритие: когато инжектира убита с нагряване _S_ бактерия (безвредна) и нормална _R_ бактерия (също безвредна), мишката умира. Как е възможно две безвредни форми на една бактерия да станат смъртоносни? Ключът към загадката е открит, когато той изолира бактерията _Pneumococcus_ от мъртвата мишка и в нея намира живи _S_ бактерии. Изглежда живата безобидна _R_ бактерия е придобила нещо от мъртвия _S_ вариант; и то, каквото и да е, е позволило на _R_ в присъствието на убитата с нагряване _S_ бактерия да се превърне в жив _S_ щам. Грифит потвърждава реалността на тази трансформация, като култивира _S_ бактерии от мъртвата мишка в продължение на няколко поколения: бактериите действително създават истински бактерии от _S_ тип, както би направил всеки обичаен _S_ щам. Действително в инжектираната в мишката _R_ бактерия настъпва _генетична_ промяна.
	Макар този трансформационен феномен да провокира разбиранията на това време, наблюденията на Грифит първоначално не предизвикват особено вълнение сред научните среди. Това отчасти се дължи на факта, че Грифит е извънредно резервиран човек и изпитва такава неприязън към струпването на едно място на големи човешки множества, че рядко се появява на научни конференции. Веднъж се наложило буквално насила да го накарат да изнесе лекция. Колегите му го вкарали в едно такси и го придружили до залата, където той с монотонно мънкане разкрил някаква неизвестна част от микробиологичната си работа, но така и не споменал за бактериалната трансформация. За щастие обаче, не всички пренебрегнали пробива на Грифит.
	Осуалд Ейвъри също проявява интерес към подобната на захароза мембрана на _Pneumococcus_. Той се заема да възпроизведе експеримента на Грифит, за да изолира и характеризира причината за трансформирането на _R_ клетките в _S_ тип. През 1944 година Ейвъри, Маклауд и Маккарти публикуват своите резултати: направените от тях експерименти показват недвусмислено, че трансформиращият принцип е ДНК. Култивирането на бактерията в епруветки вместо в мишки улеснява търсенето на химическата идентичност на трансформиращия фактор в убитите чрез нагряване _S_ клетки. Като унищожават методично един по един биохимичните компоненти на третираните с горещина _S_ клетки, Ейвъри и неговата група искат да разберат дали трансформацията може да бъде предотвратена. Първо разлагат подобната на захароза мембрана на _S_ бактерията. Отново настъпва трансформация: очевидно мембраната не е трансформиращият принцип. След това те използват смес от два, разрушаващи протеините ензима — трипсин и химотрипсин — за да разложат буквално всички протеини в _S_ клетките. За тяхна изненада, и това не повлиява върху трансформацията. По-нататък опитват да въздействат с един ензим (_RNase_), който разлага РНК (рибонуклеиновата киселина), нуклеинова киселина втори клас, подобна на ДНК, за която се предполага, че участва в белтъчния синтез.
	Отчасти поради трудните за приемане факти, излезлият през февруари 1944 година доклад на Ейвъри, Маклауд и Маккарти предизвиква противоречиви реакции. Много генетици приемат техните заключения. Все пак ДНК се открива във всяка хромозома; защо тогава тя да не е генетичният материал? Повечето биохимици обаче изразяват съмнение, че ДНК е достатъчно сложна молекула, за да служи като хранилище на такова количество биологична информация. Те продължават да вярват, че белтъците, другият компонент на хромозомите, в крайна сметка ще се окажат наследствената субстанция. По принцип, както отбелязват съвсем правилно биохимиците, много по-лесно би било да се кодира много и сложна информация, като се използва протеиновата азбука, съдържаща двайсет букви — аминокиселините — отколкото чрез четирибуквената нуклеотидна азбука на ДНК. Особено саркастичен в отхвърлянето си на ДНК като генетична субстанция е колегата на Ейвъри в института „Рокфелер“, химикът в областта на белтъците Алфред Мирски. По това време обаче Ейвъри вече не е активен в научната област. Институтът „Рокфелер“ го пенсионира на шейсет и пет годишна възраст.
	Ейвъри пропуска не само възможността да защити работата си от атаките на своите колеги. Той така и не получава Нобелова награда, която определено е заслужил, защото идентифицира ДНК като трансформиращия принцип. Тъй като Нобеловият комитет обнародва документацията си петдесет години след всяка награда, вече знаем, че кандидатурата на Ейвъри е била блокирана от шведския физикохимик Айнър Хамърстън. Макар неговата репутация да се дължи до голяма степен на факта, че е произвел мостри ДНК с ненадминато до този момент високо качество, той продължава да вярва, че гените са все още неоткрит клас протеини. Всъщност, дори след откриването на двойната спирала, Хамърстън продължава да настоява Ейвъри да не получи награда, преди механизмът за ДНК трансформацията да бъде напълно отработен. Ейвъри умира през 1955 година; ако беше живял още няколко години, почти със сигурност щеше да получи наградата.


	Когато през есента на 1947 година пристигнах в университета на Индиана с намерението да изследвам гените за докторската си дисертация, докладът на Ейвъри постоянно присъстваше в разговорите. По онова време никой вече не се съмняваше, че неговите резултати могат да бъдат получени отново, а по-новите изследвания в института „Рокфелер“ правеха още по-малко вероятно предположението, че протеините са генетичните актьори в бактериалната трансформация. Най-сетне ДНК се превръщаше във важна цел за химиците, устремили погледите си към следващия пробив в тази област. В Кеймбридж, Англия, опитният шотландски химик Александър Тод се справя с предизвикателството да идентифицира химическите връзки между нуклеотидите в ДНК. В началото на 1951 година неговата лаборатория доказва, че тези връзки са винаги едни и същи, тоест гръбнакът на молекулата на ДНК е съвсем правилен. През същия период роденият в Австрия бежанец Ъруин Чаргаф от Колежа за лекари и хирурзи при Колумбийския университет използва новата техника на хартиена хроматография, за да изчисли относителните количества от четирите ДНК бази в образците от ДНК, извлечени от различни гръбначни животни и бактерии. Оказва се, че в ДНК на едни видове преобладават аденинът и тиминът, а в ДНК на други видове — гуанинът и цитозинът. Това показва, че е възможно да няма две ДНК молекули с еднакъв състав.
	В Индиана се присъединих към групичка учени с устремен далеко напред в бъдещето поглед, предимно физици и химици, изучаващи възпроизводителния процес на вирусите, които атакуват бактериите (бактериофаги). Групата на фагите се ражда, когато ръководителят на докторската ми дисертация, училият в Италия медик Салвадор Лурия, и неговият близък приятел, роденият в Германия физик теоретик Макс Делбрюк, създават екип с американския физикохимик Алфред Хърши. По време на Втората световна война на Лурия и Делбрюк гледат като на вражески съюзници и затова не им гласуват доверие да се включат към военните усилия на американската наука, макар че Лурия, който е евреин, е принуден да избяга от Франция в Ню Йорк, а Делбрюк напуска Германия, защото е против нацизма. Изключени по този начин от общите усилия, двамата продължават да работят в съответните си университетски лаборатории — Лурия в Индиана, а Делбрюк — във Вандербилт, и си сътрудничат при извършването на експерименти върху фагите в продължение на няколко поредни лета в Колд Спринг Харбър. През 1943 година обединяват усилията си с тези на бляскавия, но мълчалив Хърши, който работи самостоятелно върху същия проблем във Вашингтонския университет в Сейнт Луис.
	Програмата на групата на фагите се базира върху убеждението, че фагите, като всички останали вируси, са всъщност голи гени. Тази идея е предложена за първи път през 1922 година от отличаващия се с богато въображение американски генетик Хърман Дж. Мълър, който три години по-късно демонстрира, че рентгеновите лъчи причиняват мутации. Закъснялата Нобелова награда му е присъдена през 1946 година, непосредствено след като се присъединява към факултета на университета в Индиана. Всъщност именно неговото присъствие там ме отведе в Индиана. Започнал кариерата си под ръководството на Т. Морган, Мълър знаеше по-добре от всеки друг как се бе развивала генетиката през първата половина на XX век и аз бях очарован от неговите лекции по време на първия си семестър. Работата му върху плодовата мушица (_Drosophila_) обаче, според мен принадлежеше по-скоро на миналото, отколкото на бъдещето и за малко се поколебах дали да не правя изследванията за докторската си дисертация под неговото ръководство. Предпочетох фагите на Лурия, един дори още по-бърз експериментален субект от _Drosophila_: направените днес кръстоски на фаги могат да се анализират още утре.
	За изследванията ми за докторската дисертация Лурия ме караше да вървя по неговите стъпки, като изучавам как рентгеновите лъчи убиват фагите. В началото се надявах да покажа, че смъртта на вирусите се причинява от увреждане на ДНК на фагите. Но, макар и неохотно, в крайна сметка се наложи да приема, че експерименталният ми подход никога няма да даде недвусмислени отговори на химическо ниво. Можех да правя само биологични заключения. Макар фагите да бяха действително голи гени, аз си дадох сметка, че до дълбоките отговори, които търсеше групата на фагите, може да се стигне само с помощта на най-съвременната химия. ДНК трябваше някак си да превъзмогне статуса си като акроним и да бъде разбрана като молекулярна структура с всичките й химически подробности.
	След като привърших докторската си дисертация, не виждах друга алтернатива, освен да се преместя в лаборатория, където ще мога да изучавам химическия строеж на ДНК. За жалост почти не познавах чистата химия и нямаше да бъда на мястото си в лаборатория, където се извършват трудни опити по органична или физикохимия. Затова взех стипендия, която през есента на 1950 година ме отведе в Копенхагенската лаборатория на биохимика Хърман Кълкър. Той изучаваше синтеза на малките молекули, които изграждат ДНК, но аз бързо си дадох сметка, че биохимичният му подход никога няма да помогне да се разбере същината на гените. Всеки ден, който прекарвах в лабораторията му, ме забавяше с още един ден от откриването на начина, по който ДНК пренася генетичната информация.
	Въпреки всичко годината, която прекарах в Копенхаген, завърши продуктивно. За да избягам от студената датска пролет, през април и май отидох в зоологическата база в Неапол. През последната си седмица там присъствах на кратка конференция, посветена на методите за дифракция на рентгеновите лъчи с цел определяне триизмерната структура на молекулите. Дифракцията на рентгеновите лъчи е начин за изучаване атомния строеж на всяка молекула, която може да се кристализира. Кристалът се бомбардира с рентгенови лъчи, в резултат на което неговите атоми отскачат и се пръсват. Схемата на разпиляването им дава информация за структурата на молекулата, но използван самостоятелно не е в състояние да определи строежа. Нужната допълнителна информация е тъй наречената „фазова мисия“, отговаряща за вълновите особености на молекулата. Решаването на тази задача не беше лесно и по онова време само най-безстрашните учени се осмеляваха да се заемат с него. В повечето случаи успехът на дифракционния метод се постигаше с относително прости молекули.
	Не очаквах кой знае какво от конференцията. Смятах, че от триизмерното разбиране на протеиновия строеж или на ДНК ни делеше повече от едно десетилетие. Разочароващите по-ранни рентгенови снимки навеждаха на мисълта, че ДНК особено, надали би разкрила тайните си чрез рентгеновия подход. И тези резултати не бяха учудващи, защото се очакваше поредиците на ДНК да бъдат различни при различните индивидуални молекули. Неравномерността на повърхностните конфигурации естествено нямаше да позволи на дългите тънки вериги на ДНК да лежат, спретнато наредени една до друга по равномерния повтарящ се начин, необходим за успеха на рентгеновия анализ.
	Затова бях колкото изненадан, толкова и щастлив да чуя направеното в последния момент изказване за ДНК от трийсет и четиригодишния англичанин Морис Уилкинс от биофизическата лаборатория в Кингс Колидж. По време на войната физикът Уилкинс работи по проекта „Манхатън“. За него, както и за много от останалите участващи учени, използването на атомната бомба при Хирошима и Нагасаки, според всеобщото мнение кулминацията на цялата им работа, носи огромно разочарование. Дори гради планове да се откаже напълно от науката и да стане художник в Париж, но биологията се намесва. Той също прочита книгата на Шрьодингер и се заема енергично да изследва ДНК посредством дифракцията на рентгеновите лъчи.
	Уилкинс показа снимка на модел на рентгенова дифракция, който бе получил неотдавна, и множеството точни отражения навеждаха на мисълта за изключително правилна кристална решетка. Налагаше се заключението, че ДНК има правилен строеж, чието изясняване може би щеше да ни открие природата на гена. Веднага се видях как се премествам в Лондон, за да помогна на Уилкинс да открие строежа. Опитите ми да поговоря с него след конференцията обаче не доведоха до нищо. Единственото, което получих за усилията си, бе декларираната му убеденост, че предстои още много упорита работа.
	{img:tajnata_na_zhivota_18.jpg|#Морис Уилкинс}
	Докато аз удрях все на камък, в Америка превъзходният химик Лайнъс Полинг съобщи за огромния си триумф: беше открил как точно веригите от аминокиселини (полипептидите) се нагъват в протеините; бе нарекъл структурата α-спирала (алфа спирала). Не беше изненадващо, че именно Полинг осъществи този пробив — той беше научна суперзвезда. Книгата му „Естеството на химичната връзка“ излагаше същината на съвременната химия и се превърна в Библия за химиците на онова време. Полинг е бил вундеркинд. Когато е на девет години, баща му, аптекар в Орегон, пише до местния вестник с молба да му препоръчат нещо за четене за неговия син, добавяйки, че момчето вече е прочело Библията и „Произход на видовете“ на Дарвин. Преждевременната смърт на бащата обаче води до финансов крах за семейството и е забележителен фактът, че Полинг изобщо успява да получи някакво образование.
	Веднага щом се върнах в Копенхаген, прочетох за α-спиралата на Полинг. За моя изненада, неговият модел не се базираше върху дедуктивен скок от получените по експериментален начин с рентгенова дифракция факти. Дългият опит на Полинг като структурен химик му бе дал смелост да заключи кой тип спираловидно нагъване би бил най-съвместим с химическите особености на полипептидната верига. Той създава модели, използвайки определен мащаб, на различни части на протеиновата молекула, достигайки до правдоподобни триизмерни схеми. Беше превърнал сложния проблем в нещо като триизмерен пъзел по един едновременно прост и блестящ начин.
	Сега въпросът беше дали α-спиралата е правилна, освен че е невероятно красива. Получих отговора само седмица по-късно. Англичанинът сър Лорънс Браг, изобретател на рентгеновата кристалография и лауреат на Нобелова награда за физика за 1915 година, дойде в Копенхаген и сподели развълнувано, че младият му колега, роденият в Австрия Макс Перуц, е използвал изобретателно синтетични полипептиди, за да потвърди правилността на α-спиралата на Полинг. Това бе сладко-горчив триумф за лабораторията „Кавендиш“ на Браг. Предишната година в своя доклад те бяха нахвърляли в най-общи линии възможните спираловидни навивки на полипептидните вериги.
	Междувременно Салвадор Лурия ми уреди временно изследователско място в „Кавендиш“. Тази, разположена в Кеймбриджкия университет лаборатория, бе най-известната в научния свят. Тук Ърнест Ръдърфорд бе описал за първи път строежа на атома. Сега тя бе владение на Браг и аз трябваше да работя под ръководството на английския химик Джон Кендрю, който се интересуваше от триизмерния строеж на протеина миоглобин. Лурия ме посъветва да посетя колкото се може по-скоро „Кавендиш“. Тъй като в момента Кендрю беше в Съединените щати, щеше да ме ангажира Макс Перуц. Кендрю и Перуц бяха създали заедно Медицинския изследователски съвет (МИС) за изучаването на строежа на биологичните системи.
	{img:tajnata_na_zhivota_19.jpg|#Лорънс Браг (вляво) с Лайнъс Полинг, който носи модел на α-спирала.}
	Месец по-късно, в Кеймбридж, Перуц ме увери, че ще мога да овладея бързо нужната теория за рентгеновата дифракция и не би трябвало да имам проблеми при сработването си с останалите членове на малобройния състав на МИС. За мое облекчение биологичната ми квалификация не го отблъсна. Нито Лорънс Браг, който дойде за малко от кабинета си, за да ме види.
	Бях на двайсет и три години, когато в началото на октомври се върнах в МИС в Кеймбридж. Трябваше да поделям стаята по биохимия с трийсет и петгодишния бивш физик Франсис Крик, работил по време на войната върху магнитните мини за Военноморското министерство. Крик планирал след края на войната да продължи да работи в областта на военните изследвания, но като прочел Шрьодингеровия труд „Какво е животът?“, се преориентирал към биологията. И сега, в „Кавендиш“, изследваше триизмерния строеж на протеините за докторската си дисертация.
	Заплетеността на важните проблеми пленявала Крик. Безкрайните му въпроси в ранна детска възраст принудили уморените да му отговарят родители да купят детска енциклопедия с надеждата, че тя ще задоволи неизтощимото му любопитство. Но тя го направила само по-несигурен: споделил със своята майка страха си, че докато порасне, всичко вече ще бъде открито и за него няма да остане какво да прави. Майка му го успокоила (съвсем вярно, както се оказва), че все ще останат едно-две неща, които да осъзнае сам.
	Крик беше извънредно сладкодумен и неизменно се превръщаше в център на всяка сбирка. Гръмкият му смях ехтеше неуморно из коридорите на „Кавендиш“. Като теоретик на МИС, той излагаше някое ново свое прозрение поне веднъж месечно и обясняваше последната си идея с най-големи подробности на всеки, който бе готов да го слуша. Сутринта, когато се запознахме, той буквално грейна, като научи, че целта на идването ми в Кеймбридж е да науча достатъчно за кристалографията, за да мога да изследвам строежа на ДНК. Скоро поисках мнението на Крик дали да използвам подхода на Полинг с изграждане на модели, за да достигна директно до структурата. Дали щяха да ни бъдат необходими още години на експериментиране с дифракцията, преди да стане практично да се заемем да строим модели? За да се осведомим по-бързо за състоянието на изследването на строежа на ДНК, Крик покани от Лондон Морис Уилкинс, с когото се бяха сприятелили в края на войната, на обяд през един неделен ден. Така щяхме да научим за осъществения от него прогрес след изказването му в Неапол.
	{img:tajnata_na_zhivota_20.jpg|#Франсис Крик с рентгена на „Кавендиш“.}
	Уилкинс изрази вярата си, че ДНК има спираловидна структура, образувана от увити една около друга няколко вериги свързани помежду си нуклеотиди. Оставаше да бъде установен само броят на веригите. По това време Уилкинс бе склонен да приеме, че те са три, основавайки се на извършените от него измервания на плътността на влакната на ДНК. И смяташе да се заеме с изграждането на модел, когато се натъкна на бариера в лицето на новата придобивка на биофизичното отделение на „Кингс колидж“, Розалинд Франклин.
	Завършилата Кеймбридж трийсет и една годишна физикохимичка Франклин беше обладана от работата си професионален учен; единственото, което бе пожелала за двайсет и деветия си рожден ден, бе абонамент за техническото списание в нейната област „Акта кристалографика“. Логична и точна, тя не търпеше хората, които не действаха по този начин. И си падаше по силните сравнения, като веднъж например описа консултанта за докторската си дисертация Роналд Нориш — бъдещ лауреат на Нобелова награда — като „глупав, фанатичен, невъзпитан и тираничен измамник“.
	{img:tajnata_na_zhivota_21.jpg|#Розалинд Франклин в Алпите при една от любимите й ваканции в планината.}
	Извън лабораторията беше решителен и смел планинар и, тъй като произхождаше от лондонската върхушка, принадлежеше на едно по-рафинирано общество, за разлика от повечето учени. В края на тежкия работен ден в лабораторията понякога тя сменяше бялата престилка с елегантен вечерен тоалет и изчезваше в мрака.
	Непосредствено след завръщането си от четиригодишно кристалографско изследване на графита в Париж, Франклин бе назначена за проекта за ДНК, докато Уилкинс не бе в колежа. За съжаление, двойката скоро се оказа несъвместима. Франклин — директна и съсредоточена върху фактите и Уилкинс — отстъпчив и умозрителен, просто не бяха създадени за съвместна работа. Малко преди той да приеме нашата покана за обяд, двамата бяха имали голям скандал, при който Франклин бе настояла да не се захващат с изграждане на модел, преди да е събрала още факти посредством дифракция. Сега двамата не си говореха и Уилкинс нямаше как да научи докъде е стигнала в работата си преди началото на ноември, за когато бе насрочен отчетът й за лабораторната й работа. Ако искахме, ние с Крик можехме да присъстваме като гости на Уилкинс.
	Крик бе възпрепятстван, затова отидох сам и го осведомих после за най-важните според мен послания за кристалинната ДНК. Описах му по памет измерванията на Франклин на кристалографските повторения и водното съдържание. Това насърчи Крик да започне да скицира спираловидни решетки върху лист хартия с обясненията, че новата спираловидна рентгенова теория, до която бе достигнал заедно с Бил Кохран и Владимир Ванд, щеше да позволи дори на мен, бивш орнитолог, да предвидя правилно дифракционните схеми, очаквани от молекулярните модели, които скоро щяхме да започнем да изграждаме в „Кавендиш“.
	Веднага щом се върнахме в Кеймбридж, уредих машинната работилница в „Кавендиш“ да изработи модели на фосфорния атом, които щяха да ни трябват за кратки участъци от гръбнака от захарен фосфат, открити в ДНК. Щом ги приготвиха, изпробвахме различните начини, по които тези гръбнаци биха могли да се извият един около друг в центъра на молекулата на ДНК. Тяхната периодично повтаряща се атомна структура щеше да позволи на атомите да се съединяват в постоянна, повтаряща се форма. Следвайки подозренията на Уилкинс, ние се фокусирахме върху триизмерните модели. Когато един от тях ни се стори почти приемлив, Крик се обади на Уилкинс, за да му съобщи, че май сме открили модел на ДНК.
	На другия ден Уилкинс и Франклин дойдоха да видят какво сме направили. Заплахата от неочаквана конкуренция за кратко ги обедини около общата им цел. Без да губи време, Франклин обяви основната ни концепция за погрешна. Доколкото си спомнях, в доклада си тя твърдеше, че в кристалинната ДНК почти не присъства вода. Всъщност беше вярно точно обратното. Като новак в кристалографията, бях объркал използваните в доклада термини. В действителност кристалинната ДНК беше богата на вода. Следователно, както отбеляза Франклин, гръбнакът трябваше да бъде от външната страна, а не в центъра, както го бяхме поставили, дори само за да побере всички водни молекули, които бе наблюдавала в своите кристали.
	Този злочест ноемврийски ден имаше негативни последствия. Несъгласието на Франклин да се започва изграждането на модели бе потвърдено. Да прави експерименти и да не си играе с детински моделчета на атоми бе начинът, по който тя възнамеряваше да процедира. И не само това; сър Лорънс Браг каза да предадат на двама ни с Крик да устояваме в бъдеще на изкушението да правим модели на ДНК. Така бе решено още по-убедително изследванията върху ДНК да бъдат оставени на лабораторията на „Кингс“, а Кеймбридж да продължава да се фокусира само върху протеините. Нямаше логика двете, финансирани от МИС лаборатории, да си съперничат. Тъй като нямахме други умни идеи, поне за момента, с Крик бяхме принудени да дадем заден ход, макар и неохотно.
	Моментът не беше добър да те обрекат да стоиш встрани от изследванията върху ДНК. Лайнъс Полинг писа на Уилкинс с молба да му изпрати копие от схемата на кристалинна ДНК, получена чрез дифракция. Макар Уилкинс да бе отклонил молбата с думите, че се нуждае от още време, за да работи върху нея, Полинг не беше длъжен да зависи само от информацията на „Кингс“. Ако искаше, можеше да започне сериозни изследвания с рентгенови дифракции в Калтек.
	Следващата пролет надлежно загърбих ДНК и се заех с разширяване на започнатите преди войната изследвания върху оформения като молив мозаечен вирус по тютюна, използвайки новия мощен рентгенов апарат на „Кавендиш“. Тъй като натоварването при тези опити не беше голямо, разполагах с доста време, което посвещавах на обиколки из различните библиотеки на Кеймбридж. В сградата на факултета по зоология прочетох дисертацията на Ъруин Чаргаф; в нея той описваше откритието си, че в ДНК базите аденин и тимин се срещат в еднакво количество, както и базите гуанин и цитозин. Щом чу за това съотношение едно към едно, Крик изказа предположението, че може би при удвояването на ДНК остатъците от аденин се привличат от тимина и обратно, и евентуално подобно привличане съществува и между гуанина и цитозина. В такъв случай поредиците на „родителските“ вериги (напр. АТГЦ) щяха да се допълват с дъщерните (които в този случай трябваше да бъдат ТАЦГ).
	Това си останаха просто предположения до лятото на 1952 година, когато Ъруин Чаргаф се отби в Кеймбридж, на път за Международни конгрес по биохимия в Париж. Чаргаф изрази досадата си, че нито Крик, нито аз не изпитваме нужда да узнаем химическия строеж на четирите бази. Разстрои се дори още повече, когато разбра, че можем просто да се запознаем с въпросния строеж от учебниците, ако ни се наложи. Надявах се, че аргументите на Чаргаф ще се окажат неуместни. Крик обаче се изпълни с желание да направи някой и друг опит в търсене на молекулярните „сандвичи“, които може би се образуваха при смесването в разтвори на аденина и тимина (или гуанина и цитозина). Но експериментите му не го доведоха до резултат.
	Лайнъс Полинг също отиде на Международния конгрес по биохимия, където голямата новина бяха последните резултати от групата на фагите. Алфред Хърши и Марта Чейс в Колд Спринг Харбър току-що бяха потвърдили принципа на трансформацията на Ейвъри: наследственият материал наистина беше ДНК! Хърши и Чейс доказаха, че само ДНК на вируса на фагите навлиза в бактериалните клетки; протеиновият им слой оставаше отвън. Вече беше съвсем ясно, че ДНК трябва да бъде разбирана на молекулярно ниво, ако искахме да открием същината на гена. Сега, когато резултатът на Хърши и Чейс бе главна тема на разговорите в научните среди, вече бях убеден, че Полинг щеше да насочи великолепния си интелект и химическа мъдрост към проблема на ДНК.
	В началото на 1953 година Полинг действително публикува доклад, скициращ структурата на ДНК. След като го изчетох нервно, разбрах, че той предлага модел от три вериги с гръбнаци от захарен фосфат, образуващи плътна сърцевина. Външно напомняше нашия нескопосан модел отпреди петнайсет месеца. Но вместо да използва положително заредени атоми (например _Mg{sup}2+{/sup}_) за стабилизирането на отрицателно заредените гръбнаци, Полинг правеше неортодоксалното предложение фосфатите да се задържат с водородни връзки. Но на мен, биолога, ми се струваше, че такива водородни връзки изискват изключително киселинни условия, каквито не съществуват в клетките. Втурнах се в близката лаборатория по органична химия на Александър Тод и получих потвърждение на подозрението си. Беше се случило невъзможното. Най-известният, ако не и най-добрият в света химик, бе допуснал химическа грешка. Полинг всъщност беше избил „К“ от ДНК. Обектът на нашите търсения беше дезоксирибонуклеиновата киселина, но предложената от него структура не беше дори киселинна.
	Побързах да отида с ръкописа в Лондон, за да информирам Уилкинс и Франклин, които бяха все още в играта. Убедена, че ДНК не е спирала, Франклин не пожела даже да прочете статията и да се разсейва със спираловидните идеи на Полинг, макар да я запознах с доводите на Крик в подкрепа на спиралата. Уилкинс обаче прояви жив интерес към новината, която им занесох; сега бе по-убеден от когато и да било, че ДНК е спирала. В доказателство ми показа снимката, направена преди шест месеца от дипломанта на Франклин, Реймънд Гозлинг, облъчил с рентгенови лъчи тъй наречената „Б форма“ на ДНК. До този момент дори не подозирах за съществуването на въпросната Б форма. Франклин не бе обърнала внимание на тази снимка и бе предпочела да се концентрира върху А формата, защото според нея бе много по-вероятно оттам да получи полезна информация. Полученият чрез рентгена модел на Б формата определено бе кръст. Тъй като някои, включително и Крик, вече бяха достигнали по дедуктивен път до извода, че отражението на спиралата трябва да даде точно такава форма, тази снимка доказваше, че ДНК трябва да е спирала! И това не ме изненадваше, въпреки резервите на Франклин. Самата геометрия навеждаше на мисълта, че спиралата е най-логичното подреждане за една дълга верига от повтарящи се елементи като нуклеотидите на ДНК. Но все още не знаехме нито как изглежда тази спирала, нито колко вериги съдържа.
	Беше дошъл моментът да започнем отново да правим спираловидни модели на ДНК. Полинг със сигурност щеше да разбере скоро, че идеята му е погрешна. Подтиквах Уилкинс да не губи време. Но той искаше да изчака планираното за по-късно същата пролет заминаване на Франклин за друга лаборатория. Тя бе решила да се премести, за да избяга от неприятностите в „Кингс“. Беше й наредено преди да си тръгне да престане с по-нататъшната си работа по ДНК и тя вече бе предала на Уилкинс много от дифракционните си образи.
	Когато се върнах в Кеймбридж и занесох новината за Б формата на ДНК, и Браг разбра, че няма причини с Крик да избягваме да работим над ДНК. Много му се искаше строежът на ДНК да бъде открит от неговата страна на Атлантика. Затова се върнахме към правенето на модели, търсейки начин, по който известните базови компоненти на ДНК — гръбнакът на молекулата и четирите различни бази аденин, тимин, гуанин и цитозин — могат да си паснат така, че да се образува спирала. Поръчах в работилницата на „Кавендиш“ да ни направят комплект тенекиени бази, но те не ги произведоха достатъчно бързо за моите изисквания. В крайна сметка изрязах приблизителни варианти от твърд картон.
	{img:tajnata_na_zhivota_22.jpg|#Рентгенови снимки на А и Б формите на ДНК, направени съответно от Морис Уилкинс и Розалинд Франклин. Разликите в молекулярния строеж се дължат на разликата в количеството вода, свързано с всяка молекула ДНК.}
	Вече си давах сметка, че доказателствата за плътността на ДНК бяха в полза по-скоро на модела от две, отколкото от три вериги. Затова реших да се съсредоточа върху търсенето на модели с две вериги. Като биолог предпочитах идеята за генетична молекула, съставена от два, а не от три компонента. Все пак хромозомите, както и клетките, се размножават като се удвояват, а не като се утрояват.
	Знаех, че предишният ни модел, с намиращия се отвътре гръбнак и висящите отвън бази, беше грешен. Химическите доказателства от Нотингамския университет, на които дълго време не обръщах внимание, навеждаха на мисълта, че базите трябва да имат водородни връзки. Такива връзки можеха да се образуват само по обичайния начин, за който намекваха фактите, получени чрез рентгеновата дифракция — ако се намираха в центъра на молекулата. Но как се събираха по двойки? В продължение на две седмици не стигнах доникъде, заблуден от една грешка в учебника ми за нуклеиновата киселина. За щастие, на 27 февруари химикът теоретик Джери Донахю от Калтек, който посети „Кавендиш“, посочи, че учебникът е сгрешен. Затова промених местоположението на водородните атоми на моите картонени изрезки на молекулите.
	{img:tajnata_na_zhivota_23.jpg|#Химическият гръбнак на ДНК.}
	На другата сутрин, 28 февруари 1953 година, ключовите компоненти на модела на ДНК си дойдоха по местата. Двете вериги се задържаха от силни водородни връзки между базови двойки аденин-тимин и цитозин-гуанин. Изводите, които Крик бе направил преди една година въз основа на изследванията на Чаргаф, бяха правилни. Аденинът действително се свързва с тимина и гуанинът — с цитозина, но не чрез плоски повърхности, за да образуват молекулярни сандвичи. Когато пристигна, Крик бързо разбра за какво става дума и даде благословията си на моята схема за чифтосване на базите. Осъзна веднага, че при това положение двете вериги на двойната спирала трябва да се движат в противоположни посоки.
	Мигът беше незабравим. Бяхме сигурни, че е така. Едно толкова семпло, толкова елегантно нещо не можеше да не е вярно. От всичко най-много ни вълнуваше допълването между базовите последователности по дължината на двете вериги. Ако последователността, редът на базите по едната верига се знаеше, другата автоматично се изясняваше. Веднага ставаше очевидно, че именно така генетичните послания на гените се копират толкова точно, когато хромозомите се удвоят преди деленето на клетката. Молекулата се разделя като цип, за да образува две отделни вериги. После всяка отделна верига служи като шаблон за синтеза на нова верига, едната двойна спирала се превръща в две.
	В „Какво е животът?“ Шрьодингер излага предположението, че езикът на живота може би е като морзов код, поредица от точки и тирета. И не беше далеч от истината. Езикът на ДНК е линейна серия от А-та, Т-та, Г-та и Ц-та. И точно така, както при преписването на страница от книга може да се получи от време на време печатна грешка, не е изключена, макар и рядко, грешка и при копирането на всички тези А, Т, Г и Ц по дължината на хромозомите. Именно тези грешки са мутациите, за които генетиците говорят от почти петдесет години. Ако „и“ бъде подменено с „а“, Джим се превръща в джам. Ако Т бъде сменено с Ц, АТГ се превръща в АЦГ в ДНК.
	{img:tajnata_na_zhivota_24.jpg|#Прозрението, благодарение на което всичко си дойде на мястото: взаимодопълващото се образуване на двойки на базите.}
	Двойната спирала беше съвсем логична структура както от химическа, така и от биологическа гледна точка. Вече не трябваше да се притесняваме заради предположението на Шрьодингер, че може би ще бъдат необходими нови физически закони, за да се разбере как се дублира наследствената кодирана информация: в действителност гените не се различаваха от останалите химически съединения. По-късно същия ден, докато обядвахме в „Ийгъл“, пъбът, който беше буквално залепен за лабораторията „Кавендиш“, вечно приказливият Крик осведоми всички, че току-що сме открили „тайната на живота“. Лично аз, макар и не по-малко наелектризиран от тази мисъл, бих изчакал, докато разполагаме с хубав триизмерен модел, който да покажем.
	Един от първите, които видяха демонстрационния ни модел, беше химикът Александър Тод. Фактът, че природата на гена е толкова проста, едновременно го изненада и му допадна. После обаче явно си бе задал въпроса защо неговата лаборатория, където бе установен общият химически строеж на веригите на ДНК, не бе преминала към следващия въпрос, а именно как се наместваха в триизмерното пространство тези вериги. И същината на молекулата бе оставена да бъде открита от екип от двама души, биолог и физик, нито един от които не владееше в подробности химията, преподавана дори за получаване на бакалавърска степен. Но, колкото и парадоксално да звучи, това именно беше, поне отчасти, ключът към нашия успех: с Крик достигнахме първи до двойната спирала, защото по това време повечето химици смятаха молекулата на ДНК за прекалено голяма, за да бъде разбрана чрез химически анализ.
	Същевременно единствените двама химици с достатъчно въображение, за да търсят триизмерен строеж на ДНК, допускаха значителни тактически грешки: Розалинд Франклин се противеше на изграждането на модели, а Лайнъс Полинг пък просто не си правеше труда да изчита съществуващата литература за ДНК, особено фактологията за базовия й състав, публикувана от Чаргаф. По ирония на съдбата, Полинг и Чаргаф прекосиха Атлантика на един и същ кораб, за да посетят Парижкия конгрес на биохимиците през 1952 година, но не успяха да намерят общ език. Полинг беше свикнал от доста време да бъде прав. И вярваше, че не съществува нито един химически проблем, с който да не е в състояние да се справи сам. Обикновено тази му увереност не беше безпочвена. По време на Студената война, като виден критик на американската програма за разработване на атомно оръжие, бе разпитан от ФБР, след като бе изнесъл поредната си реч на тази тема. Откъде знаел колко плутоний има в атомната бомба? Отговорът на Полинг беше следният: „Никой не ми е казвал. Достигнах до този извод сам.“
	През следващите няколко месеца Крик и (в по-малка степен) аз показвахме нашия модел с непресъхващ ентусиазъм на безкрайния поток любопитни учени. Кеймбриджките биохимици обаче не ни поканиха на официален публичен разговор в сградата по биохимия. Дори започнаха да говорят за нас като за _WC_, свързвайки инициалите на фамилните ни имена (_Watson_, _Crick_) с инициалите, използвани във Великобритания за обозначаване на тоалетните. Беше им неприятен фактът, че открихме двойната спирала, без да правим опити.
	{img:tajnata_na_zhivota_25.jpg|#Базите и гръбнакът са по местата си: двойната спирала. „А“ е схемата на системата на базовите двойки, свързващи двете вериги. „Б“ е пространствен модел, показващ атомните детайли на молекулата.}
	Ръкописът, който изпратихме на „Нейчър“ в началото на април, беше публикуван след повече от три седмици, на 25 април 1953 година. Той беше придружен от два по-дълги доклада от Франклин и Уилкинс, поддържащи правилността на нашия модел. През юни направих първото представяне на нашия модел по време на посветения на вирусите симпозиум в Колд Спринг Харбър. Макс Делбрюк се погрижи да ме поканят в последния момент да говоря. На тази високоинтелектуална среща занесох триизмерен модел, изграден в „Кавендиш“, на който двойките бази аденин-тинин бяха червени, а гуанин-цитозин — зелени.
	{img:tajnata_na_zhivota_26.jpg|#Молекулярен строеж на нуклеиновите киселини. Кратко и ясно: нашият вестник „Нейчър“ съобщава за откритието. По същата тема бяха публикувани по-дълги статии от Розалинд Франклин и Морис Уилкинс.}
	{img:tajnata_na_zhivota_27.jpg|#Разкриване тайната на двойната спирала: моята лекция в лабораторията на Колд Спринг Харбър, юни 1953 година.}
	Сред присъстващите беше и Сеймор Бензър, друг бивш физик, вслушал се в призива на книгата на Шрьодингер. Той разбра веднага какво означава нашият пробив за неговите изследвания върху мутациите на вирусите. Осъзна, че сега би могъл да направи за кратък период с ДНК на бактериофагите това, което момчетата на Морган бяха извършили преди четирийсет години с хромозомите на плодовата мушица: щеше да картира мутациите за даден ген, определяйки реда им, така както пионерите в тази област, занимаващи се с плодовата мушица, бяха картирали гените в една хромозома. И Бензър като Морган щеше да зависи от различните съчетания, за да генерира нови генетични комбинации, но докато Морган имаше предимството на готовия механизъм на рекомбиниране — производството на полови клетки в плодовата мушица — Бензър трябваше да предизвиква рекомбинирането като инфектира една бактериална клетка-приемник едновременно с два различни щама бактериофаги, различаващи се по една или повече мутации в интересуващата го област. В бактериалната клетка от време на време щеше да се осъществява рекомбинация (размяна на частици от молекули) между различните вирусни ДНК молекули, произвеждайки нови пермутации на мутациите — тъй наречените „рекомбинанти“. Само в рамките на една изумително продуктивна година в лабораторията си в университета в Пурдю, Бензър съставя карта на един бактериофаген ген, _rll_, показвайки как поредица от мутации (грешки в генетичния сценарий) са се наслагвали линейно по вирусовата ДНК. Езикът е лесен и линеен, също като ред от текст на изписана страница.
	Реакцията на унгарския физик Лео Сцилард* на лекцията ми в Колд Спринг Харбър не беше така академична. Въпросът му беше: „Можете ли да го патентовате?“ В определен период от живота на Сцилард главният му източник на приходи е общият му патент с Айнщайн; по-късно той опитва без успех да патентова с Енрико Ферми атомния реактор, който създават в Чикагския университет през 1942 година. Но както сега, така и тогава, патенти се дават само за полезни изобретения, а в началото на петдесетте години на XX век никой не можеше да се досети как ДНК би могла да се използва в практиката. Сцилард предложи в такъв случай да си подсигурим авторското право върху нея.
	[* В оригиналния превод от английски на Красимира Матева е Сзилар. В българския език се е наложила транскрипцията „Сцилард“ (_Leo Szilard_ (1898–1964)). — Бел. Dave]


	В пъзела на двойната спирала обаче, все още липсваше една част: идеята ни за разделянето на ДНК като цип при репликацията все още не беше проверена експериментално. Макс Делбрюк например не беше убеден. Макар двойната спирала да му допадаше като модел, той се притесняваше, че „отварянето на ципа“ може да генерира ужасни възли. Пет години по-късно един бивш студент на Полинг, Мат Мезелсън, и не по-малко умният млад човек, посветил се на фагите, Франк Щал, сложиха край на тези опасения като публикуваха резултатите от един-единствен елегантен експеримент.
	{img:tajnata_na_zhivota_28.jpg|#Репликация на ДНК: двойната спирала се разделя като цип и всяка верига се копира.}
	Бяха се запознали през 1954 година във Военноморската лаборатория по биология в Уудс Хоул, Масачузетс, където изнасях лекции по това време, и се бяха договорили — изпивайки значително количество джин с мартини — да се занимават заедно с наука. Резултатът от тяхното сътрудничество е описан като „един от най-красивите експерименти в биологията“.
	Те използват техника на центрофугиране, която им позволява да сортират молекулите според малките разлики в теглото им; в резултат на въртенето по-тежките молекули се отделят по-близо до дъното на епруветката, отколкото по-леките. Тъй като азотните атоми (_N_) са компонент на ДНК и съществуват в две отделни форми, Мезелсън и Щал успяват да маркират части от ДНК и така да проследят процеса на тяхната репликация в бактериите. Първоначално всички бактерии се отглеждат в среда, съдържаща тежък _N_, който по такъв начин се инкорпорира в двете вериги на ДНК. От тази среда те вземат образец, преместват го в среда, съдържаща само лек _N_, така че следващата репликация на ДНК да използва лек _N_. Ако, както бяхме предсказали ние с Крик, репликацията на ДНК включва разтварянето на двойната спирала като цип, и копирането на всяка верига, получените две „дъщерни“ молекули ДНК при експеримента би трябвало да бъдат хибридни и всяка да се състои от една тежка _N_ верига (веригата шаблон от „родителската“ молекула), и една лека _N_ верига (новопроизведената в новата среда). Центрофугирането, което прилагат Мезелсън и Щал, потвърждава точно тези очаквания. В опитните си епруветки те намират три дискретни ленти, като тежкия-после-лек образец се намира в средата между тежко-тежкия и леко-лекия образец. Репликацията на ДНК се извършва точно както предполага нашият модел.
	{img:tajnata_na_zhivota_29.jpg|#Опитът на Мезелсън-Щал.}
	{img:tajnata_na_zhivota_30.jpg|#Мат Мезелсън край ултрацентрофуга, хардуерът, лежащ в сърцевината на „един от най-красивите експерименти в биологията“.}
	Биохимическите подробности около репликацията на ДНК бяха анализирани горе-долу по същото време в лабораторията на Артър Корнбърг във Вашингтонския университет в Сейнт Луис. Като разработва нова, „безклетъчна“ система за синтезиране на ДНК, Корнбърг открива един ензим (ДНК полимераза), който свързва компонентите на ДНК и осъществява химическите връзки на гръбнака на ДНК. Ензимният синтез на ДНК на Корнбърг е толкова неочаквано и важно събитие, че през 1959 година получава Нобелова награда за физиология и медицина, по-малко от две години след ключовите експерименти. След обявяването на наградата, Корнбърг е заснет с копие на модела на двойната спирала, който занесох в Колд Спринг Харбър през 1953 година.
	{img:tajnata_na_zhivota_31.jpg|#Артър Корнбърг.}
	Ние с Франсис Крик и Морис Уилкинс получихме нашата Нобелова награда по физиология или медицина едва през 1962 година. Четири години преди това Розалинд Франклин почина от рак на яйчниците трагично млада, едва трийсет и седемгодишна. Междувременно Крик бе станал близък колега и истински приятел с нея. И след двете операции, които така и не успяха да прекратят напредването на рака, Франклин се възстановяваше с Крик и неговата съпруга в Кеймбридж.
	Непоклатимо правило на Нобеловия комитет е никога една награда да не се разделя на повече от трима човека. Ако Франклин беше жива, щеше да възникне проблем дали наградата да бъде присъдена на нея или на Морис Уилкинс. Шведите може би щяха да разрешат дилемата, като дадат и на двамата Нобелова награда за химия за същата година. Тя обаче бе присъдена на Макс Перуц и Джон Кендрю, които бяха изяснили триизмерния строеж съответно на хемоглобина и миоглобина.


	Откриването на двойната спирала бе равносилно на погребален звън за витализма. Сериозните учени, дори с религиозни наклонности, осъзнаха, че за пълното разбиране на живота няма да бъде необходимо разкриването на нов природен закон. Животът беше просто въпрос на физически и химически процеси, макар и съвършено организирани физически и химически процеси. Предстоеше да се разбере как именно кодираният чрез ДНК сценарий на живота осъществява работата си. Как разчиташе посланието на молекулите на ДНК молекулярната машинария на клетките? Както ще се разбере от следващата глава, неочакваната сложност на механизма на разчитане доведе до достигането на дълбоки прозрения за произхода на живота.


>	Трета глава
>	Разчитане на кода: Вдъхване на живот на ДНК

	{img:tajnata_na_zhivota_32.jpg|#Компютърен модел на триизмерния строеж на рибозомата — клетъчната фабрика за протеини: Във всяка клетка има милиони рибозоми. Кодираната в ДНК информация се използва за синтезиране на протеини. Рибозомата се състои предимно от две РНК подчасти (оранжева и жълта), всяка от които е покрита с обвивка от около 60 протеина (сини и зелени). Транслацията се осъществява във вдлъбнатината между двете подчасти: информационната РНК, която се обработва, е показана в зелено, а транспортната РНК — в оранжево. Рибозомата е уловена в процес на синтезиране на протеини. Специализираните малки ДНК молекули (пурпурни, бели и червени) транспортират аминокиселините към рибозомата за вграждане в нарастващата верига на протеина.}
	Дълго преди опитите на Осуалд Ейвъри да привлекат всеобщото внимание към ДНК като „принцип на трансформацията“, генетиците опитват да разберат как точно наследственият материал, каквото и да представлява, е в състояние да повлияе върху характеристиките на конкретния организъм. Как „факторите“ на Мендел се отразяват върху формата на граха и го правят ту набръчкан, ту гладък?
	Първото осветляване на въпроса идва точно на границата между XIX и XX век, непосредствено след преоткриването на труда на Мендел. Английският лекар Арчибалд Геръд, чийто бавен напредък в медицинското училище и странна нетактичност към пациентите стават причина да се насочи към областта на изследванията вместо към грижите за болните в болницата „Сейнт Бартоломю“ в Лондон, проявява интерес към група редки заболявания, чийто подчертан общ симптом е необичайно оцветената урина. Едно от тях, алкаптонурия, получава прозвището „синдром на черната пелена“, защото урината на засегнатите от него хора почернява при контакт с въздуха. Въпреки този плашещ симптом, болестта обикновено няма смъртоносен изход, макар понякога по-късно в живота да води до наподобяващо артрита състояние, тъй като черните сегменти от урината се натрупват в ставите и в гръбначния стълб. Тогавашната наука приписва почерняването на веществото, произвеждано от живеещите в корема бактерии, но Геръд оспорва с довода, че, тъй като в червата на новородените липсват бактериални колонии, се налага само един извод: черната урина се произвежда от самото тяло на засегнатия от заболяването. И стига до заключението, че е резултат от някакъв недостатък в химическата машина на тялото, „грешка на метаболизма“, по неговите думи, навяваща на мисълта за критично нарушаване на функциите в някоя биохимична пътека.
	Геръд продължава да изследва по-нататък алкаптонурията; макар и много рядко срещана по принцип, от нея най-често са засегнати децата на кръвни роднини. През 1902 година той успява да обясни този феномен с помощта на наскоро преоткрития закон на Мендел. Тук е проявен моделът на наследяване, който може да се очаква от един рядък рецесивен ген: да речем двама първи братовчеди са получили екземпляр от гена на алкаптонурията от един и същ дядо или баба, което създава вероятност едно на четири от връзката им да се роди хомозиготно (тоест дете с две копия от въпросния рецесивен ген) дете, и следователно то ще заболее от алкаптонурия. Като съчетава биохимичните и генетичните си анализи, Геръд заключава, че алкаптонурията е „вродена грешка в метаболизма“. Макар никой да не оценява това тогава, Геръд пръв прави връзка между гените и проявата на тяхното действие на физиологично ниво. В известен смисъл гените ръководят метаболитните процеси и грешката в някой от тях (мутация) може да доведе до дефектното осъществяване на един или друг метаболитен процес.
	Следващата значителна крачка в тази област е направена едва през 1941 година, когато Джордж Бидъл и Ед Татъм публикуват изследването си за причинените от тях мутации върху вид тропическа хлебна плесен. Бидъл израства край Уаху, Небраска, и е щял да поеме в свои ръце семейната ферма, ако преподавателят по естествени науки в гимназията не го бил насърчил да помисли за друга професия. През трийсетте години на XX век, първо в Калтек, в сътрудничество с прочулия се със своите плодови мушици Т. Морган, а след това във Физикохимическия биологичен институт в Париж, Бидъл се старае да си изясни как гените осъществяват магическото си въздействие, определящи какво ли не в бъдещия организъм, в това число и цвета на очите при плодовите мушици. При пристигането си в Станфордския университет през 1937 година, той привлича Татъм, като обединява с него усилията си въпреки мнението на своите академични съветници. Ед Татъм завършва и получава следдипломната си квалификация в Уисконсинския университет, изследвайки живеещите в прясното мляко бактерии (които се намират в изобилие в тъй наречения „щат на сиренето“). Макар работата с Бидъл да обещава да бъде предизвикателство в интелектуално отношение, уисконсинските професори на Татъм го съветват, в името на финансовата сигурност, да се насочи към млекопреработвателната индустрия. За щастие на науката, Татъм избира Бидъл пред маслото.
	Бидъл и Татъм стигат до извода, че плодовите мушици са прекалено сложни за предстоящите изследвания; откриването на ефекта само от една мутация в едно толкова сложно същество като _Drosophila_, би било равносилно да търсиш игла в купа сено. Затова решават да работят с много по-прост вид, _Neurospora crassa_, оранжево-червената плесен, която се появява върху хляба в тропическите страни. Планът е прост: плесента да се облъчи с рентгенови лъчи, за да се предизвикат мутации (точно както бе постъпил с плодовите мушици Мълър) и след това да се опита да се определи как получените мутации ще се отразят върху гъбичките. Те възнамеряват да проследят ефекта от мутацията по следния начин. Знае се, че нормалната (тоест немутиралата) _Neurospora_ може да оцелее в тъй наречената „среда на минималистична култура“; подложени на тази „диета“, гъбичките очевидно са в състояние да синтезират по биохимичен път всички по-големи молекули, които са им необходими за живот, изграждайки ги от по-малките в хранителната си среда. Бидъл и Татъм предполагат, че мутацията, която изкарва от строя някоя от тези пътеки за осъществяването на въпросния синтез, ще направи невъзможно съществуването на облъчения щам в тази минималистична среда; същият този щам би трябвало обаче да се развива много добре в „пълноценна“ среда, съдържаща всички необходими за живота молекули, като аминокиселини и витамини. С други думи, възпрепятстващата синтеза на ключова хранителна съставка мутация е безвредна, когато въпросната съставка може да се набави директно от средата.
	Бидъл и Татъм облъчват около пет хиляди образеца и след това се заемат да тестват всеки един от тях, за да видят дали е способен да оцелее в минимално снабдена с хранителни съставки среда. Първият оцелява без проблеми; вторият — също; и третият… Едва когато тестват щам номер 299 откриват един, който вече не е в състояние да съществува в минималистична среда, макар, както се предполагало, да живее нормално в пълноценна хранителна среда. Номер 299 е само първият от многото мутирали щамове, които ще анализират. Следващата стъпка е да се разбере точно каква способност са изгубили мутантите. Може би 299 не е можел да синтезира незаменими мастни киселини. Бидъл и Татъм добавят аминокиселини към минималистичната среда, но 299 пак не се развива. Добавката на витамини обаче, променя положението коренно и 299 процъфтява. Двамата учени започват да стесняват полето на изследванията, като добавят всеки витамин поотделно и след това преценяват реакцията на 299. Ниацинът не му се отразява благотворно, нито рибофлавинът, но когато добавят витамин B{sub}6{/sub}, 299 придобива способността да оцелява в минималистична среда. Причинената с рентгеново облъчване мутация на 299 по някакъв начин нарушава пътеката, отговаряща за производството на витамин B{sub}6{/sub}. Но как? Тъй като знаят, че биохимичният синтез от този тип се управлява от протеиновите ензими, съдействащи на отделните инкрементални химически реакции по тази пътека, Бидъл и Татъм изказват идеята, че всяка от откритите от тях мутации е извадила от строя един или друг ензим. А след като мутациите са станали в гените, значи ензимите се произвеждат от тях. При появата си през 1941 година, изследването им вдъхновява раждането на девиз, обобщаващ достигнатото до този момент разбиране за работата на гените: „Един ген, един ензим“.
	Но тъй като тогава се е смятало, че всички ензими са протеини, скоро на дневен ред се поставя въпросът дали в гените са кодирани и множеството клетъчни протеини, които не са ензими. Първото предположение, че гените осигуряват информация за всички протеини, идва от лабораторията на Лайнъс Полинг в Калтек. Заедно със своя студент Харви Айтъноу той изследва хемоглобина — протеинът в червените кръвни телца, който пренася кислород от белите дробове до метаболитно активните тъкани като мускулите, където е необходим. В частност те се фокусират върху хемоглобина на хора със сърповидно-клетъчна анемия, характерно за негрите заболяване. Червените кръвни телца на нейните жертви се деформират, придобивайки сърповидна форма, както се установява при наблюдение под микроскоп, и получените в резултат на това блокажи в капилярите могат да бъдат изключително болезнени, дори смъртоносни. По-нататъшните изследвания водят до откриването на еволюционното обяснение на факта, че заболяването засяга предимно негрите. Тъй като част от жизнения цикъл на причинителя на маларията преминава в червените кръвни телца, хората със сърповиден хемоглобин понасят маларията по-леко. Изглежда човешката еволюция е сключила фаустовска сделка в полза на някои от обитателите на тропическите региони: засегнатите от сърповидно-клетъчна анемия имат известна защита срещу пораженията от маларията.
	{img:tajnata_na_zhivota_33.jpg|#Въздействието на мутациите. Промяната на една-единствена база в последователността на ДНК на човешкия β-хемоглобинов ген, води до инкорпорирането в протеина на аминокиселината валин вместо на глутаминова киселина. Тази разлика причинява сърповидно-клетъчна анемия, при която външният вид на червените кръвни телца се променя и придобива характерната форма на сърп.}
	Айтъноу и Полинг сравняват хемоглобиновите протеини на хора със и без сърповидно-клетъчна анемия и откриват, че двете молекули се различават по електрическия си заряд. Приблизително по същото време, в края на четирийсетте години на XX век, генетиците определят, че сърповидно-клетъчната анемия се предава като класическа Менделова рецесивна характеристика. И заключават, че тази болест се причинява от мутация в гена на хемоглобина, която засяга химическия състав на получения в резултат хемоглобинов протеин. И така, Полинг успява да усъвършенства идеята на Геръд за „вродените грешки в метаболизма“, като признава някои за така наречените от него „молекулярни болести“. Сърповидно-клетъчната анемия е именно това — „молекулярна болест“.
	През 1956 година историята за сърповидно-клетъчния хемоглобин напредва с още една стъпка благодарение на работещия в лабораторията „Кавендиш“ Върнън Инграм, там, където с Франсис Крик открихме двойната спирала. Използвайки наскоро открити методи за идентифициране на специфични аминокиселини във веригата, изграждаща протеини, Инграм успява да уточни молекулярната разлика, която Айтъноу и Полинг забелязват, че се отразява върху общия заряд на молекулата. Всичко се свежда до една-единствена аминокиселина. Инграм определя, че глутаминовата киселина, открита на шеста позиция в нормалната протеинова верига, в сърповидно-клетъчния хемоглобин се замества от валин. Това е явно доказателство, че генетичните мутации (разликите в последователността на А-та, Т-та, Г-та и Ц-та в ДНК код на гена) могат да бъдат отнесени директно към аминокиселинните последователности в протеините. Протеините са активни молекули на живота: те формират ензимите, които катализират биохимичните реакции и също така осигуряват основните структуриращи компоненти на тялото като кератина, от който се състоят кожата, косата и ноктите. Следователно ДНК осъществява магическия си контрол върху клетките, върху развитието, върху живота като цяло посредством протеините.
	Но как кодираната в ДНК информация — молекулярна верига от нуклеотиди, А-та, Т-та, Г-та и Ц-та, се преобразува в протеини, верига от аминокиселини?


	Скоро след като с Франсис Крик публикувахме доклада си за двойната спирала, започна да ни пише известният физик теоретик Джордж Гамов, роден в Русия. Писмата му, неизменно писани на ръка и разкрасени с карикатури и завъртулки, някои съвсем уместни, други — не чак толкова, винаги бяха подписани просто с Джо. Той проявяваше интерес към ДНК и още преди Инграм да демонстрира убедително връзката между базовата последователност на ДНК и аминокиселинната последователност в белтъците, бе прозрял връзката между ДНК и протеините. Усещайки, че биологията най-сетне се превръща в точна наука, Гамов предвиждаше настъпването на времето, когато всеки организъм ще може да бъде описан генетично с много дълга поредица от числа, представена изключително от цифрите 1, 2, 3 и 4, всяко едно от които представящо някоя от базите А, Т, Г и Ц. В началото го помислихме за човек, който обича да се прави на шут и не обърнахме внимание на първото му писмо. Няколко месеца по-късно обаче, когато Крик се запозна с него в Ню Йорк, осъзнахме мащабите на неговите дарби и веднага го приехме в екипа на ДНК като един от първите му членове.
	Гамов бе избягал в Съединените щати през 1934 година, за да се спаси от тиранията на Сталиновия Съветски съюз. В един доклад от 1948 година той обяснява изобилието от различни химически елементи във вселената във връзка с термонуклеарните процеси, протекли в ранните фази на Големия взрив. Изследванията, които Гамов прави заедно със своя студент на следдипломна квалификация Ралф Алфър, щяха да бъдат публикувани като дело на „Алфър и Гамов“, ако последният не бе решил да включи и името на приятеля си Ханс Бете, несъмнено изключително талантлив физик, който обаче не бе допринесъл с нищо за въпросните изследвания. Заклетият шегаджия Гамов бе очарован, че материалът се появи, подписан от „Алфър, Бете и Гамов“, както и от факта, че бе публикуван на първи април. И досега космолозите говорят за статията като за „доклада αβγ“ (алфа-бета-гама).
	Когато се запознах с Гамов през 1954 година, той вече беше изнамерил официална таблица, в която предлагаше отчасти застъпващите се тройки от ДНК бази да служат за уточняването на определени аминокиселини. За основа на теорията му служеше възгледът, че на повърхността на всяка базова двойка съществува кухина, пасваща по форма с повърхността на една от аминокиселините. Казах му, че се отнасям скептично към тази идея: ДНК не можеше да бъде директният шаблон, върху който се нареждат аминокиселините, преди да се свържат в полипептидни вериги, както се наричат свързаните дълги поредици от аминокиселини. Тъй като беше физик, Гамов вероятно не беше чел научните доклади, отхвърлящи теорията, че синтезът на протеини се осъществява там, където се намира ДНК — в ядрото. Нещо повече, съществуваха наблюдения, че отделянето на ядрото от клетката не се отразява веднага върху темпа, с който се произвеждат белтъци. Днес знаем, че аминокиселините се свързват в протеини в рибозомите — малки клетъчни частици, съдържащи втора форма нуклеинова киселина, наречена „РНК“.
	По онова време не беше ясно точно каква роля играе РНК (рибонуклеинова киселина) в биохимическия пъзел на живота. В някои вируси, като мозаечния вирус по тютюна, тя като че ли изпълняваше роля, подобна на ДНК в другите видове, кодирайки специфичните за този организъм белтъци. А в клетките РНК трябваше да участва по някакъв начин в синтеза на протеини, защото произвеждащите много протеини клетки бяха винаги богати на РНК. Още преди да открием двойната спирала, мислех, че е напълно вероятно генетичната информация в хромозомната ДНК да се използва за направата на веригите РНК от взаимно допълващи се последователности. Тези вериги РНК може би от своя страна служеха като шаблони, уточняващи реда на аминокиселините в съответните белтъци. Ако беше така, РНК беше посредник между ДНК и протеините. По-късно Франсис Крик щеше да започне да говори за потока на информация ДНК-РНК-протеини като за „централната догма“. Този възглед скоро бе подкрепен от откриването през 1959 година на ензима РНК полимераза. Буквално във всички клетки той катализира производството на единични РНК вериги от шаблони от ДНК с двойна верига.
	Очевидно главните ключове към процеса, по който се произвеждат белтъци, щяха да бъдат открити при по-нататъшното изследване на РНК, а не на ДНК. За да насърчим каузата за „откриването на кода“ (разшифроването на изплъзващата се връзка между последователностите в ДНК и последователностите от аминокиселини в протеините) с Гамов образувахме „ДНК Тай клъб“. Броят на членовете му щеше да бъде ограничен до двайсет, по един за всяка една от двайсетте аминокиселини. Гамов измисли модела на вратовръзката за членовете на клуба и поръча различни игли за вратовръзка според съответната аминокиселина. Те щяха да бъдат нещо като отличителни значки, като на всяка беше гравирано стандартното трибуквено съкращение на определена аминокиселина и носещият я член щеше да отговаря за нейното изучаване. Аз носех _PRO_ от пролин, а Гамов — _ALA_ от аланин. По това време буквите върху иглата за вратовръзка обикновено представляваха инициалите на човека, който я носеше, и на Гамов му беше забавно да обърква хората със своята _ALA_ игла. Шегата му обаче имаше и неприятни последици, например когато един хотелски служител с остър поглед отказа да уважи чека му, тъй като забеляза, че името върху чека няма нищо общо с инициалите върху иглата.
	Фактът, че по-голямата част от двайсетимата членове на клуба всъщност бяха учени, които се интересуваха по това време от проблема с кода, показва колко малък беше светът на ДНК-РНК. Гамов вмести без проблеми един приятел, който не беше биолог, а физик, Едуард Телър (_LEU_ — левцин), аз пък въведох Ричард Фейнман (_GLY_ — глицин), изключителен физик от Калтек с невероятно въображение; често когато се чувстваше за момент безпомощен в изследването си върху вътрешните атомни сили, той ме навестяваше в сградата по биология.
	Един от елементите от таблицата на Гамов от 1954 година имаше предимството, че може да бъде тестван; той включваше частично съвпадащи ДНК тройки и предсказваше, че много от възможните двойки съседни аминокиселини в действителност никога няма да бъдат намерени в съседство в протеините. Затова Гамов очакваше трепетно секвенционирането на допълнителните белтъци. За негово разочарование започнаха да откриват все повече аминокиселини близо една до друга и схемата му ставаше все по-несъстоятелна. Довършващият удар за кодовете на Гамов дойде през 1956 година, когато Сидни Бренър (_VAL_ — валин) анализира всички аминокиселинни последователности, с които се разполагаше тогава.
	Бренър бе израснал в градче близо до Йоханесбург, Южна Африка, в двете стаи зад обущарската работилница на баща си. Макар Бренър-старши, имигрант от Литва, да бе неграмотен, неговият преждевременно развиващ се син открива любовта си към четенето на четиригодишна възраст и, воден от тази страст, проявява огромен интерес към биологията след прочитането на книгата „Науката на живота“. Макар да му се бе наложило да признае, че е откраднал книгата от обществената библиотека, нито дребната кражба, нито бедността са в състояние да забавят неговия прогрес: на четиринайсетгодишна възраст е допуснат да учи медицина в Уитуотърстрандския университет. Той работеше върху докторската си дисертация в Оксфорд, когато дойде в Кеймбридж, месец след нашето откритие на двойната спирала. Ето как описва своята реакция при вида на нашия модел: „Тогава разбрах, че е точно така. Човек светкавично си дава сметка, че това е наистина нещо фундаментално.“
	Гамов не беше единственият, чиито теории се оказаха неверни: и аз имах своите разочарования. Непосредствено след откриването на двойната спирала отидох в Калтек с намерението да открия строежа на РНК. За мое отчаяние с Александър Рич (_ARG_ — аргинин) скоро разбрахме, че от рентгеновата дифракция на РНК се получават неподдаващи се на интерпретиране модели: структурата на молекулата очевидно не беше така красиво правилна, както молекулата на ДНК. Също толкова депресиращо, в бележката, която изпрати в началото на 1955 година до членовете на „Тай клъб“, Франсис Крик (_TYR_ — тирозин) предсказа, че строежът на РНК няма да съдържа, както предполагах, тайната на ДНК — трансформиране на белтъците. Според него бе по-вероятно аминокиселините да се пренасят до мястото, където се осъществява синтезът на протеини, от тъй наречените от него „адапторни молекули“, по една специфична за всяка аминокиселина. Той предполагаше, че тези адаптори може би са съвсем малки РНК молекули. В продължение на две години се съпротивлявах срещу тази логика. Тогава едно съвсем неочаквано биохимично откритие доказа правилността на новата му идея.
	{img:tajnata_na_zhivota_34.jpg|#"РНК Тай клъб": Характерният почерк на Джо Гамов от едно писмо; самият Джо Гамов; среща на клуба от 1955 година с ясно виждащи се вратовръзки (Франсис Крик, Алекс Рич, Лесли Оргел и аз).}
	То бе осъществено в Масачузетската болница в Бостън, където Пол Замечник от години разработваше неклетъчни системи за изучаване синтеза на протеини. Клетката е тяло, разделено на обособени части, и Замечник правилно забелязва необходимостта да изучава ставащото в тези части без усложненията, поставени от различните им мембрани. Използвайки получения от чернодробна тъкан на мишка материал, той и неговите колеги успяват да пресъздадат в епруветка опростен вариант на вътрешността на клетката, в която да изнамират обозначените по радиоактивен път аминокиселини при свързването им в белтъци. По този начин Замечник съумява да идентифицира рибозомата като мястото, където се синтезират протеините — факт, който Джордж Гамов не прие в началото.
	Скоро заедно с колегата си Малоун Хоугланд, Замечник прави дори още по-неочаквано откритие: преди да бъдат инкорпорирани в полипептидни вериги, аминокиселините се свързват в малки РНК молекули. Този резултат ги озадачава, но само докато научават за адапторната теория на Крик. Тогава те бързо потвърждават предположението на Крик, че за всяка аминокиселина съществува конкретен РНК адаптор (наречен „транспортна РНК“). И всяка от тези транспортни молекули РНК има на повърхността си специфична последователност от бази, които дават възможност да се свързват със съответната част от шаблона на РНК и по този начин подреждат аминокиселините за белтъчния синтез.
	До откриването на транспортната РНК се смяташе, че всяка клетъчна РНК играе роля на шаблон. Сега осъзнахме, че РНК може да има няколко различни форми, макар да преобладаваха двете големи РНК вериги, които включваха рибозомите. Озадачаващ за времето беше фактът, че въпросните две РНК вериги бяха с постоянни размери. Ако тези вериги бяха действителните шаблони за синтеза на протеини, нормално бе да се очаква дължината им да варира в зависимост от различните размери на протеиновите им продукти. Също толкова смущаващо бе, че тези вериги очевидно бяха извънредно стабилни в метаболитно отношение: веднъж синтезирани, те не се разлагаха. Но експериментите в института „Пастьор“ в Париж навеждаха на мисълта, че много шаблони за синтеза на бактериални белтъци имаха кратък живот. И още по-странно — последователностите от бази в двете рибозомни РНК вериги не показваха корелация с последователностите от бази по съответните хромозомни ДНК молекули.
	Разрешението на тези парадокси дойде през 1960 година с откриването на трета форма РНК — информационна РНК. Това бе доказателството кой е истинският шаблон при синтеза на протеините. Експериментите, направени в моята лаборатория в Харвард и в Калтек и Кеймбридж от Мат Мезелсън, Франсоа Джейкъб и Сидни Бренър, показваха, че рибозомите са всъщност молекулярни фабрики. Информационната РНК преминаваше между двете рибозомни подразделения подобно на специалната лента в старомодните компютри. Транспортните РНК, всяка със своята аминокиселина, се прикрепваха към информационната РНК в рибозомата, така че аминокиселините да се подредят както трябва, преди да се свържат химически, за да образуват полипептидни вериги.
	Все още неясен беше генетичният код, правилата, по които последователността от нуклеинови киселини се „превеждаше“ в подредена полипептидна последователност. През 1956 година, в един ръкопис на „РНК Тай клъб“, Сидни Бренър изложи теоретичните изводи. В същината си те се свеждаха до следното: как можеше кодът да уточни коя от двайсетте аминокиселини трябва да бъде внесена на определено място на дадена протеинова верига, когато съществуват само четири ДНК букви: А, Т, Г, Ц? Очевидно един нуклеотид само с четири възможни идентичности беше недостатъчен, и това важеше дори ако нуклеотидите бяха два, което щеше да позволи шестнайсет (4×4) пермутации. Бяха необходими най-малко три нуклеотида, тройка, за кодирането само на една аминокиселина. Но това предполагаше наличието на озадачаваща претрупаност. При тройката бяха възможни 64 (4×4x4) пермутации; тъй като кодът се нуждаеше само от 20, възможно ли беше повечето аминокиселини да са кодирани от повече от една тройка? В такъв случай, по принцип, „четворният“ код (4×4x4×4), даващ 256 пермутации, също бе напълно възможен, макар да водеше до още по-голямо излишество.
	През 1961 година, в Кеймбриджкия университет, Бренър и Крик осъществиха окончателния експеримент, който демонстрира, че кодът се основава върху тройката. Чрез умно използване на химически мутагени те съумяха да изтриват или да вкарват ДНК базови двойки. Откриха, че вкарването или изтриването само на една базова двойка води до вредно „изместване на рамката“, защото целият код след мястото на мутацията е разбъркан. Да си представим следния код от трибуквени думи: _JIM ATE THE FAT CAT_. А сега да си представим, че първото _T_ е изтрито. Ако трябва да запазим трибуквения строеж на изречението, получаваме _JIM AET HEF ATC AT_ — пълна глупост след мястото на изтриването. Ако са изтрити или вкарани две базови двойки, резултатът е още по-голяма безсмислица: ако махнем първото _T_ и _E_, получаваме _JIM ATH EFA TCA T_. Ами ако изтрием (или вкараме) три букви? Ако махнем първото _A_, _T_ и _E_, получаваме _JIM THE FAT CAT_, макар да сме изгубили една „дума“ — _ATE_ — сме запазили смисъла на останалата част от изречението. И дори да изтрием първото _T_ и _E_ и второто _T_, пак губим само тези две думи и отново сме в състояние да възстановим първоначалното изречение след тях: _JIM AHE FAT CAT_. Същото става и с ДНК последователността: едно-единствено вкарване/изтриване разрушава белтъка поради ефекта от изместване на рамката, който променя всяка аминокиселина след точката на вкарване/изтриване; същото се получава и при двойно вкарване/изтриване. Но тройното вкарване/изтриване в молекулата на ДНК няма непременно катастрофален ефект; то елиминира дадена аминокиселина, но това не разрушава задължително цялата биологична активност.
	Крик пристигна в лабораторията късно една вечер със своя колега Лесли Барнет, за да провери окончателния резултат от експеримента с тройното изтриване и веднага си даде сметка какво означава той. И се обърна към Барнет със следните думи: „Само ние двамата знаем, че кодът е троен!“ Заедно с мен Крик прозря пръв двойно спираловидната тайна на живота; сега пръв разбра със сигурност, че тайната е написана с трибуквени думи.

	{img:tajnata_na_zhivota_35.jpg} {img:tajnata_na_zhivota_36.jpg}
	_Генетичният код, показващ тройните последователности за информационната РНК. Важна разлика между ДНК и РНК е, че ДНК е тимин, а РНК — урацил. И двете бази се допълват с аденина. Стоп кодоните вършат това, което подсказва името им — бележат края на кодиращата част на гена._


	И така, кодът е троичен, а връзката ДНК-белтъци се осъществява чрез РНК. Но кодът все още не беше разгадан. Коя двойка аминокиселини се има предвид от отрязъка ДНК например, с последователността АТА ТАТ или ГГТ ЦАТ? Първият проблясък на решението дойде при изказването на Маршал Ниренбърг на Международния конгрес по биохимия в Москва през 1961 година.
	След като научава за откриването на информационната РНК, Ниренбърг, който работи в Националните здравни институции на САЩ, си задава въпроса дали синтезираната ин витро РНК ще действа така добре, както и естествено срещаната информационна форма, когато става въпрос за синтеза на протеини в безклетъчни системи. За тази цел той използва РНК, преобразувана съгласно процедурите, разработени в Нюйоркския университет шест години по-рано от френската биохимичка Мариан Грънбърг-Манагоу. Тя открила специфичен за РНК ензим, в състояние да произвежда вериги като АААААА или ГГГГГГ. И тъй като една от ключовите разлики между РНК и ДНК е замяната в РНК на тимина (Т) с урацил (У), този ензим също ще произвежда вериги от У — УУУУУ… — поли-У, казано на жаргона на биохимиците. Ниренбърг и немският му сътрудник, Хайнрих Матеи добавят към своята безклетъчна система именно поли-У на 22 май 1961 година. Резултатът е изумителен: рибозомите започват да произвеждат един прост белтък, състоящ се от верига от една аминокиселина, фенилаланин. Те откриват, че поли-У кодира полифенилаланин. Следователно, една от трибуквените думи, с която генетичният код конкретизира фенилаланина, трябва да е УУУ.
	През лятото на същата 1961 година Международният конгрес събра всички големи играчи в молекулярната биология. На Ниренбърг, по това време все още млад учен, за когото никой не бе чувал, бяха отделени само десет минути за изказване и надали някой, в това число и аз самият, присъства на него. Но когато се разчу новината за неговото откритие, Крик побърза да го включи в една от следващите сесии, за да може да направи съобщението пред вече очакващата го със затаен дъх публика. Това бе изключителен момент. Един тих, незабележителен младеж показа на именитите в молекулярната биология пътя към откриването на пълния генетичен код.
	Ниребнърг и Хайнрих Матеи бяха решили само една шейсет и четвърта от проблема — засега знаехме само УУУ кодовете за фенилаланина. Оставаха да се разгадаят шейсет и три други трибуквени тройки (кодони) и през следващите няколко години се втурнахме трескаво да работим, за да намерим отговора на въпроса кои аминокиселини представляваха другите кодони. Сложната част беше синтезирането на различните пермутации на РНК: произвеждането на поли-У бе сравнително по-малко проблемно, но случаят с АГГ съвсем не беше такъв. За решаването на тези задачи бе приложена значителна химическа изобретателност, предимно в Уисконсинския университет от Гобинд Хорана. През 1966 година беше установено това, което конкретизира всеки един от шейсет и четирите кодона (с други думи, самият генетичен код); Хорана и Ниренбърг получиха Нобелова награда за физиология или медицина през 1968 година.
	{img:tajnata_na_zhivota_37.jpg|#Франсис Крик (в средата) с Хар Гобинд Хорана и Мариан Грънбърг-Манагоу. Хорана разкри значителна част от генетичния код след първоначалния пробив на Ниренбърг, който се базираше върху пионерските изследвания на Грънбърг-Манагоу.}


	Нека сега сглобим цялата история и да видим как се произвежда един конкретен протеин — хемоглобинът. Червените кръвни телца са специализирани в пренасянето на кислород: те използват хемоглобина, за да пренасят кислород от белите дробове до тъканите, където е нужен. Червените кръвни телца се произвеждат в костния мозък от стволовите клетки със скорост около два милиона и половина за секунда.
	Когато стане нужно да се произведе хемоглобин, съответният сегмент от костномозъчната ДНК — хемоглобиновата ДНК — се отделя като отварящ се цип така, както прави ДНК, когато се възпроизвежда. В този случай вместо двете се копира само едната верига или, ако използваме научния термин, се _транскрибира_; и вместо нова верига ДНК, създаденият с помощта на ензима РНК полимераза продукт е нова верига транспортна РНК, отговаряща за хемоглобиновия ген. ДНК, от която е получена тази РНК, се затваря отново като цип.
	Информационната РНК се изнася от ядрото и се доставя до рибозомата, съставена от РНК и белтъци, където информацията в последователността от информационната РНК ще се използва за генерирането на нова протеинова молекула. Този процес е известен като _транслиране_. Аминокиселините се доставят до сцената, прикрепени за транспортната РНК. В единия край на транспортната РНК има особена тройка (в случая, представен на диаграмата, ЦАА), която разпознава противоположната си съответстваща тройка в информационната РНК, ГУУ. В другия си край транспортната РНК тегли съответстващата аминокиселина, в случая валин. При следващата тройка в информационната РНК, тъй като ДНК последователността е ТТЦ (което конкретизира лизин), имаме лизинова транспортна РНК. Сега вече остава само двете аминокиселини да се съединят биохимически. Направете го сто пъти и ще получите белтъчна верига, дълга сто аминокиселини; редът на аминокиселините е уточнен посредством реда на А-та, Т-та, Г-та и Ц-та в ДНК, от която е създадена информационната РНК. Двата вида хемоглобинови вериги имат дължина от 141 и 146 аминокиселини.
	Белтъците обаче не са просто линейни вериги от аминокиселини. След изграждането на веригата, протеините образуват сложни конфигурации, понякога самостоятелно, в други случаи „подпомогнати“ от други молекули. Едва след като приемат тази конфигурация, те стават биологично активни. В случая с хемоглобина са необходими четири вериги, две от един вид и две от малко по-различен вид, преди молекулата да влезе в действие. А в центъра на всяка извита верига се намира ключът към пренасянето на кислорода — железният атом.
	{img:tajnata_na_zhivota_38.jpg|#От ДНК до белтъците. ДНК се записва в ядрото в информационната РНК, която след това се изнася до цитоплазмата за транслиране в протеини. Транслацията се осъществява в рибозомите: транспортните РНК, взаимнодопълващи се с всеки троен кодон на базова двойка в информационната РНК, доставят аминокиселините, които се свързват, за да образуват белтъчна верига.}


	Днес, използвайки съвременните молекулярни биологични трикове, имахме възможност да се върнем назад и да преразгледаме някои от класическите примери на ранната генетика. За Мендел механизмът, който е причина едни грахови зърна да бъдат гладки, а други сбръчкани, си остава загадка; за него това са просто характеристики, подчиняващи се на разглежданите от него закони за наследствеността. Сега обаче си изяснихме разликите на молекулярно ниво.
	През 1990 година учени в Англия откриха, че при сбръчкания грах липсва ензим, участващ в преработката на скорбялата, складираният в семената въглехидрат. Оказва се, че генът за този ензим не действа в набръчкания грах в резултат на мутация (нахлуване на несъвместима ДНК в гена) на граховите растения с изпъната кожица на зърната. Тъй като, благодарение на тази мутация съдържа по-малко скорбяла и повече захар, набръчканият грах губи повече вода при съзряването си. Външният слой на зърното обаче, не се свива с изпаряването на водата (и обемът на граха намалява) и резултатът е характерното набръчкване — съдържанието е прекалено малко, за да изпълни външната обвивка.
	Алкаптонурията на Арчибалд Геръд също навлиза в молекулярния си период. През 1995 година работещи с гъби испански учени откриват мутирал ген, който води до акумулирането на същото вещество, забелязано от Геръд в урината на страдащите от това заболяване. При нормални условия въпросният ген произвежда ензим, който се оказва основна характеристика на много живи системи, и присъства и в генотипа на човека. Посредством сравняването на последователността на гъбичния ген с човешката последователност става възможно да бъде намерен човешкият ген, който кодира ензима, наречен „хомогентизат диоксигеназ“. Следващата стъпка бе да се сравни генът на нормални индивиди с гена на алкаптонуриците. Оказва се, че техният ген е нефункционален заради мутацията на една-единствена базова двойка. „Вродената грешка в метаболизма“ на Геръд се причинява само от една разлика в последователността на ДНК.


	На посветения на генетичния код симпозиум в Колд Спринг Харбър през 1966 година се долавяше усещането, че сме направили вече всичко. Бяхме проникнали в кода и знаехме в най-общи линии как ДНК осъществява контрол върху процесите в живите организми чрез уточняваните от нея белтъци. Някои от „старите пушки“ решиха, че е дошъл моментът да престанем да изучаваме гена сам по себе си и да преминем на следващото стъпало. Франсис Крик реши да премине към невробиологията; той никога не се бе плашил от големите проблеми и проявяваше особен интерес към разгадаването на начина, по който работи човешкият мозък. Сидни Бренър се обърна към еволюционната биология и реши да се концентрира върху един нематоден червей вярвайки, че именно едно толкова просто създание би позволило най-лесно на учените да разгадаят връзката между гените и еволюцията. Днес „червеят“, както е известен в научните среди, се превърна действително в източник на много от нашите прозрения за начина, по който са изградени организмите. Приносът на червея бе признат от Нобеловия комитет през 2002 година, когато Бренър и двама многогодишни ветерани в тази област, Джон Сълстън от Кеймбридж и Х. Р. Хоруиц от Масачузетския технологичен институт, получиха Нобелова награда за физиология или медицина.
	Повечето пионери в играта на ДНК обаче, предпочетоха да продължават да се фокусират върху основните механизми на функционирането на гените. Защо едни белтъци са в много по-голямо изобилие от други? Много гени се задействат само в определени клетки или само в определени периоди от живота на клетката; как се осъществява това задействане? Под микроскопа мускулната клетка се различава значително от чернодробната, както по своите функции, така и по външния си вид. Промените в начина на изразяване на гените създават клетъчното многообразие и диференциация: мускулните и чернодробните клетки произвеждат различни белтъци. Най-лесният начин да се произвеждат различни протеини е като се направлява кои гени в коя клетка да се транскрибират. Така например, някои от тъй наречените „домакински белтъци“ — незаменимите за функционирането на клетката, като например участващите в репликацията на ДНК — се произвеждат от всички клетки. А за производството на определени белтъци в определени моменти се задействат определени гени в определени клетки. Възможно е да се мисли за развитието — процеса на израстване от една оплодена яйцеклетка до невероятно сложния възрастен човек — като за безкрайно упражнение по задействане на гени: при възникването на съответните тъкани в процеса на развитие, цели поредици от гени трябва да се „включват“ и „изключват“.
	Първият важен напредък в разбирането ни за това как се включват и изключват гените идва от експериментите през шейсетте години на XX век на Франсоа Джейкъб и Жак Моно от института „Пастьор“ в Париж. Навлизането на Моно в науката се осъществява бавно, защото, притежавайки много таланти, му е трудно да се фокусира. През трийсетте години прекарва известно време във факултета по биология в Калтек, ръководен от Т. Морган — бащата на генетиците от поколението на плодовите мушици — но дори ежедневната близост със съвсем не чак толкова младите „момчета“ на Морган не успява да го превърне в последовател на въпросните мушици. Той предпочита да дирижира Баховите концерти в университета, където по-късно му предлагат работа като преподавател по теория на музиката, и в пищните домове на местните милионери. Едва през 1940 година Моно завършва докторската си дисертация в Сорбоната в Париж, като междувременно участва активно във френската съпротива. В един от малкото случаи на съучастничество на биологията в шпионажа, Моно успява да скрие жизненоважни тайни документи в кухите кости на крака на жираф, изложен пред неговата лаборатория. С напредъка на войната нараства и значението му за съпротивата (и успоредно с това — уязвимостта му от нацистите). В деня на десанта той играе голяма роля за улесняването на напредъка на съюзническите сили и възпрепятстването на оттеглянето на немците.
	Джейкъб също участва във войната, като избягва във Великобритания и се присъединява към Свободната френска армия на генерал дьо Гол. Служи в Северна Африка и участва при дебаркирането на десантните сили. Едва не е убит от бомба; от тялото му са извадени двайсет парчета от шрапнел, но в него остават още осемдесет и до ден-днешен. Увреждането на ръката слага край на амбициите му да бъде хирург и, вдъхновен като мнозина други от нашето поколение от книгата на Шрьодингер „Какво е животът?“, се насочва към биологията. Опитите му да се присъедини към изследователската група на Моно, обаче, са неколкократно отхвърляни. Но, след седем-осем опита, по думите на самия Джейкъб, шефът на Моно, микробиологът Андре Лвоф, отстъпва през юни 1950 година:
C>
	Без да ми даде възможност да обясня отново желанията си, слабите и силните си места в работата, [Лвоф] обяви: „Знаете ли, открихме въвеждането на профагите!“ [тоест как да се активира бактериофагната ДНК, внесена в ДНК на бактерията-приемник].
	Аз възкликнах: „О!“, като изразих с това цялото възхищение, на което бях способен, като същевременно си помислих: „Какво, по дяволите, е профага?“
	После той попита: „Интересува ли ви възможността да работите върху фагите?“ Отвърнах заеквайки, че точно това се бях надявал да правя. „Добре. Елате на първи септември.“
C$
	{img:tajnata_na_zhivota_39.jpg|#Франсоа Джейкъб, Жак Моно и Андре Лвоф.}
	Очевидно след интервюто Джейкъб отива право в книжарницата, за да си купи речник, от който да разбере на какво точно се е посветил.
	Въпреки не особено обещаващото начало, сътрудничеството Джейкъб-Моно се изразява в наука от извънредно висок калибър. Те се заемат с изследването на проблема на задействането на гените в познатата чревна бактерия _Escherichia coli_, съсредоточавайки се върху способността й да използва лактозата — вид захар. За да преработи лактозата, бактерията произвежда ензима β-галактозидаза, която разгражда лактозата на две по-прости захари — галактоза и глюкоза. Когато в бактериалния посредник липсва лактоза, клетката не произвежда β-галактозидаза; но след вкарването на лактоза, клетката започва да произвежда ензима. Джейкъб и Моно заключават, че именно присъствието на лактозата предизвиква производството на β-галактозидаза и се заемат да изследват как става това въвеждане.
	В поредица от елегантни опити те откриват доказателства за съществуването на репресорна молекула, която, при отсъствие на лактоза, предотвратява транскрипцията на β-галактозидазния ген. Но когато присъства, лактозата се свързва с репресора и така не му позволява да блокира транскрипцията; по този начин наличието на лактоза прави възможна транскрипцията на гена. Всъщност Джейкъб и Моно откриват, че лактозният метаболизъм се контролира координирано: не става дума просто за включването или изключването на даден ген в определен момент. Други гени участват в преработването на лактозата, а репресорната система служи за управляването на всички тях. Докато _E.coli_-те са сравнително проста система за изследване на задействането на гените, по-нататъшната работа върху по-сложни организми, включително и хората, разкрива, че същите основни принципи се прилагат повсеместно.
	Джейкъб и Моно постигат тези резултати, като изучават мутантни щамове на _E.coli_-те. Те нямат преки доказателства за репресорната молекула: нейното съществуване е просто логическо заключение от решението им на генетичния пъзел. Идеите им получават потвърждение на молекулярно ниво едва в края на шейсетте години, когато Уолтър (Уоли) Гилбърт и Бено Мюлер-Хил в Харвард я откриват наистина. Джейкъб и Моно само предвиждат нейното съществуване, а Гилбърт и Мюлер-Хил я откриват. Тъй като репресорът обикновено присъства в съвсем малки количества, само няколко молекули на клетка, събирането на достатъчно голяма за анализиране мостра се оказва техническо предизвикателство. Но в крайна сметка все пак го постигат. Същевременно Марк Пташне, който работи в друга лаборатория по-нататък в същия коридор, успява да изолира и характеризира друга репресорна молекула, този път в задействащата гените система на бактериофагите. Репресорните молекули се оказват белтъци, които могат да се свързват с ДНК. При липса на лактоза точно това прави β-галактозидазният репресор: като се свързва в ДНК на _E.coli_-те на място, близо до точката, в която започва транскрипцията на β-галактозидазата, репресорът не позволява на ензима, произвеждащ информационна РНК от гена, да си свърши работата. При въвеждането на лактоза обаче, захарта се свързва с репресора и не му оставя възможност да заеме мястото в молекулата на ДНК в близост до β-галактозидазния ген; в такъв случай транскрипцията може да започне безпроблемно.
	Определянето на репресорната молекула запълни празнина в нашето разбиране на молекулярните процеси в основата на живота. Знаехме, че ДНК произвежда протеини чрез РНК; сега вече знаехме също, че белтъците са в състояние да си взаимодействат директно с ДНК под формата на свързващи се с ДНК протеини, за да управляват активността на гена.


	Откриването на централната роля на РНК в клетката повдигна един интересен (и останал дълго без отговор) въпрос: защо информацията в ДНК трябва да преминава през посредничеството на РНК, преди да бъде транслирана в полипептидна последователност? Скоро след разгадаването на генетичния код, Франсис Крик предложи решение на въпросния парадокс, а именно, че РНК предхожда ДНК. Според него РНК е първата генетична молекула по времето, когато животът се базира върху РНК: трябва да бе съществувал „РНК свят“ преди познатия ни днешен (и от последните няколко милиарда години) „ДНК свят“. Крик предполага, че различният химически състав на РНК (базиращ се върху наличието на захарна рибоза в нейния гръбнак вместо на дезоксирибозата на ДНК) може би я надарява с ензимни свойства, които й позволяват да катализира собствената си репликация.
	Идеята на Крик, че ДНК е еволюирала по-късно, вероятно се дължи на относителната нестабилност на молекулите на РНК, които деградират и мутират много по-лесно от ДНК молекулите. Ако искате добра, стабилна молекула за дълго съхранение на генетична информация, тогава изборът на ДНК е много по-удачен, отколкото изборът на РНК.
	На предположенията на Крик, че РНК светът е предшествал ДНК света, не се обръща почти никакво внимание до 1983 година. Именно тогава Том Чек от Колорадския университет и Сидни Олтман от Йейл независимо един от друг показват, че молекулите на РНК притежават действително катализиращи свойства — откритие, за което им се присъжда Нобелова награда за химия през 1989 година. Дори още по-убедителни доказателства за предшестването на ДНК света от РНК света са намерени десет години по-късно, когато Хари Нолър от Калифорнийския университет в Санта Круз показва, че образуването на пептидни връзки, свързващи аминокиселините в протеини, не се катализира от нито един от шейсетте белтъка, свързани с рибозомата — мястото, където се синтезират протеините. Вместо това образуването на пептидни връзки се катализира от РНК. Нолър достига до този извод като отнема всички протеини от рибозомата и открива, че тя въпреки това е в състояние да образува пептидни връзки. Изключително детайлният анализ, осъществен от Нолър и други учени, показва защо протеините са пръснати по повърхността, далеч от сцената на действието в сърцето на рибозомата.
	{img:tajnata_na_zhivota_40.jpg|#Хари Нолър по време на работата си в лабораторията, борейки се с рибозомата.}
	{img:tajnata_na_zhivota_41.jpg|#Еволюцията след Големия взрив. Никога няма да се разбере със сигурност точно кога се заражда животът, но първите форми на живот са се базирали вероятно напълно върху РНК.}
	Тези открития разрешават проблема „яйцето или кокошката“ за произхода на живота. Преобладаващото предположение, че първоначалната форма на живот се състои от молекули ДНК води до неизбежно противоречие: ДНК не може да се събере; за тази цел са нужни протеини. Кое е първото? Белтъците, които нямат известен механизъм за размножаване на информация, или ДНК, която е в състояние да дублира информация, но само в присъствието на протеини? Проблемът беше неразрешим: смятахме, че не може да има ДНК без протеини или протеини без ДНК.
	РНК обаче, като еквивалент на ДНК (способна е да складира и репликира информация) и на белтъците (може да катализира критични химически реакции), предлага отговор. Всъщност в „РНК света“ проблемът „яйцето или кокошката“ просто изчезва. РНК е и яйцето, и кокошката.
	РНК е еволюционна антика. Веднъж щом разреши даден проблем, естествената селекция обикновено се придържа към това решение, следвайки максимата: „Ако не е счупено, не го лепи“. С други думи, в отсъствието на селективен натиск за промяна, клетъчната система не се обновява и така носи много отпечатъци от еволюционното минало. Процесът може да се осъществи по даден начин, просто защото първо е еволюирал по него, а не непременно защото е най-добрият и ефикасен начин.


	Молекулярната биология изминава дълъг път през първите двайсет години след откриването на двойната спирала. Ние проумяхме основния механизъм на живота и дори подразбрахме някои неща за начина на управление на гените. Но засега правехме само едно — наблюдавахме; ние бяхме молекулярни натуралисти, за които тропическата гора беше клетката — бяхме в състояние единствено да описваме това, което откривахме там. Беше дошъл моментът да проявим повече инициативност. Достатъчно бяхме наблюдавали: привличаше ни перспективата да се намесим, да въздействаме върху живите организми. Изнамирането на рекомбинантната ДНК и покрай това на възможността да се въздейства върху нейните молекули, биха направили всичко това възможно.


>	Четвърта глава
>	Игра на богове: Модифициране на молекулите на ДНК

	{img:tajnata_na_zhivota_42.jpg|#Лаборатория със затвор P4, свръхобезопасената апаратура за биомедицински изследвания върху смъртоносни микроби като бактерията Ebola или разработването на биологично оръжие. В края на седемдесетте години на XX век, с помощта на методите на генното инженерство, от изследователите на човешката ДНК също се изисква да използват лаборатория P4.}
	Молекулите на ДНК са изключително дълги. Във всяка хромозома има само една дълга двойна спирала ДНК. Популярните коментатори обичат да сравняват големината на тези молекули с броя на номерата в телефонния указател на Ню Йорк или с дължината на река Дунав. Подобни сравнения не ми помагат, защото нямам представа колко са телефонните номера в указателя на Ню Йорк, а споменаването на Дунав пробужда в мен по-скоро мелодията на някой Щраусов валс, отколкото усещане за дължина.
	Като се изключат половите хромозоми _X_ и _Y_, човешките се номерират според размерите. Хромозома 1 е най-голямата, а хромозоми 21 и 22 са най-малките. В хромозома 1 се намират 8% от общата ДНК на всяка клетка или около двеста и петдесет милиона базови двойки. Хромозоми 21 и 22 съдържат съответно около 40 и 45 милиона базови двойки. Дори най-малките ДНК молекули, тези от малките вируси, съдържат не по-малко от няколко хиляди базови двойки.
	Огромният размер на ДНК молекулите създава голям проблем в ранните дни на молекулярната биология. За да разгадаем даден ген — определена част от ДНК — трябваше да изнамерим начин да го изолираме от останалата ДНК, която се разпростираше във всички посоки. Но тук не ставаше въпрос само за изолирането на гена; нуждаехме се също така от начин да го „умножаваме“: да се сдобием с достатъчно голяма мостра от него, с която да бъдем в състояние да работим. С други думи, нуждаехме се от система за молекулярно редактиране, от молекулярни ножици, които да нарязват ДНК текста на секции, с които можем да се справяме; нещо като молекулярно лепило, с чиято помощ да се манипулират тези парченца; и най-накрая, машина за молекулярно дублиране, за да умножаваме изрязаните и изолираните части. Искахме да правим нещо подобно на това, което върши редактиращата програма на компютъра: да режем, лепим и копираме ДНК.
	Разработването на основните инструменти за изпълнението на тези процедури изглеждаше доста сложно за осъществяване дори след като проникнахме в генетичния код. Откритията, осъществени в края на шейсетте и началото на седемдесетте години се обединиха през 1973 година, за да ни дадат тъй наречената „рекомбинантна ДНК“ технология — възможността за „редактиране“ на ДНК. Това не беше обичаен напредък в областта на лабораторните техники. Внезапно учените вече бяха в състояние да обработват молекулите ДНК, създавайки такива, каквито не бяха откривани досега в природата. Можехме да си „играем на Господ“ с молекулярната основа на живота. Това бе смущаваща идея за мнозина. Джереми Рифкин, който непрестанно биеше тревога, тъй като виждаше във всяка нова генетична технология заплаха от създаване на ново чудовище на доктор Франкенщайн, отбеляза, че рекомбинантната ДНК „може да се сравни по значимост с откриването на огъня“.


	Артър Корнбърг пръв „създава живот“ в епруветка. Както вече видяхме, през петдесетте година на XX век той открива ДНК полимеразата — ензимът за репликиране на ДНК чрез образуването на допълващо копие от отворената като цип „родителска“ верига. По-късно той работи с форма на вирусова ДНК и в крайна сметка успява да предизвика репликацията на всичките 5 300 базови двойки на ДНК на вируса. Но продуктът не беше „жив“; макар и идентична на родителската, получената ДНК последователност беше биологически инертна. Нещо липсваше. Липсващата съставка остана мистерия до 1967 година, когато Мартин Гелерт от Националните здравни институции и Боб Лемън в Станфорд я идентифицират едновременно. Този ензим е наречен „лигаза“. Лигазата прави възможно „слепването“ на краищата на молекулата ДНК.
	Корнбърг успява да репликира вирусната ДНК, използвайки ДНК полимераза и, като добавя лигаза, да съедини двата края, така че цялата молекула да образува непрекъсната примка, както в оригиналния вирус. Сега „изкуствената“ вирусна ДНК се държи точно както естествената: вирусът нормално се размножава в _E.coli_ и ДНК молекулата в епруветката на Корнбърг прави именно това. Използвайки само два ензима, някои основни химически съставки и вирусната ДНК, от която да направи копие, Корнбърг произвежда биологично активна молекула. Медиите съобщават, че е създал живот в епруветка, вдъхновявайки президента Линдън Джонсън да обяви пробива за „грандиозно постижение“.
	Приносът на Вернер Арбър за развитието на технологиите за рекомбинантната ДНК през шейсетте години на XX век е по-неочакван. Швейцарският биохимик Арбър се интересува не толкова от големите въпроси за молекулярната основа на живота, а от озадачаващия аспект на естествената история на вирусите. Той изучава процеса, чрез който някои вирусни ДНК се разлагат след вкарването им в клетките на бактериалния приемник. Някои, но не всички (иначе вирусите не могат да се възпроизвеждат) клетки на приемника разпознават ДНК на определени вируси като чужди и селективно ги атакуват. Но как и защо? Всичките ДНК по света са все същата основна молекула, независимо дали се намира в бактерии, вируси, растения или животни. Кое възпрепятства бактериите да атакуват собствената си ДНК така, както атакуват вирусовата?
	Първият отговор идва при откриването от Арбър на нова група разграждащи ДНК ензими — _рестрикционни ензими_. Тяхното присъствие в бактериалните клетки ограничава растежа на вируса като изрязва чуждата ДНК. Това отрязване на ДНК е специфична за последователността реакция: даден ензим отрязва ДНК само когато разпознае определена последователност. _EcoR1_, един от първите открити рестрикционни ензими, разпознава и отрязва конкретната последователност от базите ГААТТЦ.
	Но защо тази бактерия не изрязва собствената си ДНК на всяко място, където се появи въпросната последователност ГААТТЦ? Тук Арбър прави второ голямо откритие. Заедно с рестрикционния ензим за определени последователности, бактерията произвежда и втори ензим, който модифицира химически същите тези последователности навсякъде, където се появят в собствената му ДНК*. Модифицираните ГААТТЦ последователности, присъстващи в бактериалната ДНК, остават неразпознати от _EcoR1_, който междувременно изрязва въпросната последователност навсякъде, където се появи във вирусната ДНК.
	[* Ензимът извършва тази химическа модификация като прибавя към базите метилови групи, CH{sub}3{/sub}. — Бел.авт.]
	Следващата съставка на революцията на рекомбинантната ДНК се разбира при изследването на бактериалната резистентност към антибиотици. През шейсетте години се установява, че много бактерии развиват резистентност към даден антибиотик не по стандартния начин (чрез мутация в бактериалния геном), а посредством внасянето на иначе чужда част от ДНК, наречена „плазмид“. Плазмидите са малки пръстени ДНК, които живеят в бактериите и се репликират и предават заедно с останалата част от бактериалния геном при клетъчното делене. При определени обстоятелства плазмидите могат да се предават също така от бактерия на бактерия, позволявайки на реципиента да придобие незабавно неполучена при „раждането“ му генетична информация. Тази информация често включва гените, придаващи резистентност към антибиотици. Естественият подбор, наложен от антибиотиците, е в полза на бактериалните клетки, разполагащи с резистентния фактор (плазмида).
	{img:tajnata_na_zhivota_43.jpg|#Плазмид, видян през електронен микроскоп.}
	Стенли Коен от Станфордския университет е пионер на плазмидите. Благодарение на насърчението на гимназиалния си учител по биология, Коен избира медицината. При дипломирането в медицинското училище плановете му да практикува като лекар по вътрешни болести се отлагат за неизвестно бъдеще, но перспективата да бъде мобилизиран като лекар в армията го вдъхновява да приеме поста на изследовател в Националните здравни институции. И скоро открива, че предпочита изследователската пред лекарската дейност. Прави големия си пробив през 1971 година, когато изнамира метод за внасяне на плазмиди в бактериални клетки от _E.coli_. Всъщност Коен трансформира _E.coli_-те така, както Фред Грифит преди четирийсет години преобразува щамовете несмъртоносни бактерии в смъртоносни чрез превземането на ДНК. В случая на Коен обаче, именно плазмидът, с антибиотичната резистентност на своите гени, е превзет от щам, който преди това е бил податлив на антибиотика. Щамът щеше да остане резистентен към антибиотика в продължение на поколения, като плазмидът в ДНК се предава невредим при всяко делене не клетката.


	В началото на седемдесетте години всички съставки, изграждащи рекомбинантната ДНК, са вече по местата си. Първо успяхме да срежем ДНК молекулите, използвайки рестрикционни ензими, и да изолираме интересуващите ни последователности (гени); после, с помощта на лигаза, можахме да „слепим“ тази последователност в плазмид (който по този начин служи като флопи диск, съдържащ желаната от нас последователност); най-сетне успяхме да копираме нашата част от ДНК, вкарвайки същото това плазмидно флопи в бактериалната клетка. Обикновено клетъчното делене се грижи за репликацията на плазмида с нашето парченце ДНК така, както и за наследения генетичен материал на клетката. Така, започвайки само с един плазмид, трансплантиран в една клетка, при размножаването си бактерията може да произведе огромно количество от избраната от нас ДНК последователност. Ние оставихме бактерията да се възпроизвежда и възпроизвежда, образувайки в крайна сметка неизброима бактериална колония от милиарди бактерии, тъй като същевременно създавахме милиарди копия от нашето парченце ДНК. По този начин колонията се превърна в наша фабрика за ДНК.
	Трите компонента — рязане, слепване и копиране — се срещат през ноември 1972 година в Хонолулу. Поводът е конференцията, посветена на плазмидите. Младият професор Хърбърт Бойър, наскоро назначен в Калифорнийския университет в Сан Франциско, присъства на нея, както и един от пионерите на плазмидите, Стенли Коен. И двамата са израснали на Източното крайбрежие. Бивш гимназиален футболист от Западна Пенсилвания, Бойър може би е имал късмет, че треньорът му е също така и преподавател по естествени науки. И той като Коен е от новото поколение учени, израснали с двойната спирала. Ентусиазмът му във връзка с ДНК дори го вдъхновява да нарече сиамските си котки Уотсън и Крик. Никой, и със сигурност не и треньорът, не се изненадва, когато след завършване на колежа той решава да специализира по въпросите на бактериалната генетика.
	Макар да работят в Сан Франциско, Бойър и Коен не се познават преди Хавайската конференция. Бойър вече е специалист по рестрикционните ензими в епоха, когато малцина са чували за тях: именно той и неговите колеги наскоро бяха разбрали кое е мястото на срязването на последователността на ензима _EcoR1_. Бойър и Коен скоро си дават сметка, че с обединените си умения са в състояние да изведат молекулярната биология до ново ниво — света на срязването, лепенето и копирането. Една вечер те остават до късно в закусвалня край Уайкики, като мечтаят за раждането на технологията на рекомбинантната ДНК и нахвърлят идеите си върху книжни салфетки. Това, изпълнено с нови идеи и предположения картографиране на бъдещето, е описано като „от соленото говеждо до клонирането“.
	{img:tajnata_na_zhivota_44.jpg|#Хърб Бойър и Стенли Коен.}
	Само след няколко месеца лабораторията на Бойър в Сан Франциско и тази на Коен, намираща се четирийсет мили по на юг в Пало Алто, вече си сътрудничат. Естествено, лабораторията на Бойър работи върху рестрикционния ензим, а на Коен — върху плазмидните процедури. По една случайност един от техниците в лабораторията на Коен, Ани Чанг, живее в Сан Франциско и може да пренася скъпоценния товар на напредващите експерименти между двете места. Целта на първия опит е създаването на хибрид, „рекомбинант“ от два различни плазмида, за които е известно, че придават резистентност към определен антибиотик. В единия плазмид има ген, част от ДНК, за резистентност срещу тетрациклина, а генът в другия е за резистентност срещу канамицина. (В началото, както може да се очаква, бактерията-носител на първия вид плазмид е убита от канамицина, а тази с втория вид е убита от тетрациклина.) Целта е да се създаде един „суперплазмид“, придаващ резистентност и срещу двата антибиотика.
	Първо и двата вида непроменени плазмиди са срязани с рестрикционни ензими. След това плазмидите се смесват в една епруветка и се добавя лигаза, за да предизвика слепването на срязаните краища. За част от молекулите в сместа лигазата става причина просто някои от срязаните плазмиди да възвърнат целостта си — двата края на въпросния плазмид се слепват. Понякога обаче, благодарение на лигазата, се случва някой от срязаните плазмиди да се съедини с парченце ДНК от другия вид плазмид и в резултат се получава желаният хибрид. Щом това бъде постигнато, следващата стъпка е трансплантирането на всички плазмиди в бактерията чрез използването на триковете за внасяне на плазмиди на Коен. Отгледаните по този начин колонии се пренасят в петрита, намазани с тетрациклин и канамицин. Просто преобразуваните плазмиди пак проявяват резистентност към единия от антибиотиците; носещите тези плазмиди бактерии следователно няма да оцелеят в среда, в която присъстват и двата антибиотика. Ще оцелеят само бактериите с комбинирани плазмиди, тези, в които са представени и двата вида ДНК, единият, кодиращ резистентността към тетрациклина, и другият, кодиращ резистентността срещу канамицина.
	Следващото предизвикателство бе създаването на хибриден плазмид, като се използва ДНК от напълно различен вид организъм, например човек. Един от първите успешни опити в тази област е вкарването на ген от африканска сухоземна жаба в плазмид от _E.coli_ и трансплантирането на получения резултат в бактерия. При всяко делене, клетките в бактериалната колония удвояват вкарания сегмент от жабешка ДНК. Ако използваме доста объркващата терминология на молекулярната биология, ние бяхме „клонирали“ ДНК на жаба.* ДНК на бозайниците също се оказа забележително податлива на клониране. И това не е чак толкова изненадващо: частта от ДНК в крайна сметка пак е ДНК, химическите й свойства са същите, независимо от източника. Скоро става ясно, че протоколите за клониране на фрагменти от плазмидна ДНК и на Коен, и на Бойър ще вършат чудесна работа и когато става дума за ДНК от всяко същество.
	[* Терминът „клониране“ обозначава произвеждането на множество идентични части от вкараната в бактериална клетка ДНК. Объркващо е, че терминът се използва и за клониране на цяло животно, като най-известният случай е овцата Доли. В първия случай копираме само част от ДНК, а във втория копираме цял геном. — Бел.авт.]
	{img:tajnata_na_zhivota_45.jpg|#Рекомбинантна ДНК: клониране на ген.}
	И така, бе поставено началото на втората фаза от революцията в молекулярната биология. През първата фаза целта ни беше да опишем как работи в клетката ДНК; сега, с рекомбинантната ДНК*, разполагахме със средства, за да се намесим, да манипулираме ДНК. Докато изследвахме възможността да „играем на Господ“, бяхме създали условия за бърз прогрес. Неописуемо вълнуващо бе да имаш невероятния потенциал да проникваш все по-дълбоко в мистериите на живота и възможностите за осъществяване на реален напредък в борбата срещу болести като рака. Но дали, наред с отварянето на очите ни за невероятните научни перспективи, Коен и Бойър не бяха отворили кутията на Пандора? Имаше ли все още неоткрити опасности в молекулярното клониране? Трябваше ли да продължаваме бодро да вкарваме части от човешка ДНК в _E.coli_-те, преобладаващия вид в микробната джунгла в нашите черва? Ами ако променените форми намереха начин да проникнат в телата ни? Накратко, можехме ли с чиста съвест да пренебрегваме предупрежденията на хората, според които създавахме бактериални Франкенщайновци?
	[* Терминът „рекомбинантна ДНК“ може да създаде известно объркване в светлината на „рекомбинацията“ в контекста на класическата генетика. В Менделовата генетика рекомбинирането включва разкъсването и новото оформяне на хромозомите, „смесването и напасването“ на хромозомните сегменти. В молекулярния вариант „смесването и напасването“ се осъществява в значително по-малък мащаб — рекомбинират се два отрязъка от ДНК в една съставна молекула. — Бел.авт.]
	{img:tajnata_na_zhivota_46.jpg|#Чревният микроб E.coli. Ако си направи труда да погледне, човек ще открие около десет милиона от тях във всеки грам човешки изпражнения.}


	През 1961 година от бъбреците на малка индийска маймунка, с цел приготвянето на ваксина срещу полиомиелит, е изолиран вирус, наречен _SV40_ (_SV_ е абревиатура от „simian virus“ или „маймунски вирус“). Смята се, че вирусът не въздейства върху маймуните, в които се среща естествено. Опитите обаче скоро показват, че може да причини рак у гризачите и, при определени лабораторни условия, дори в човешките клетки. Тъй като програмата за ваксиниране срещу полиомиелит, влязла в сила от 1955 година, заразява милиони американски деца с вируса, това откритие поражда голяма тревога. Дали програмата за предпазване от полиомиелит не бе обрекла, без да иска, цяло едно поколение на рак? За щастие отговорът изглежда е „не“; не последва епидемия от ракови заболявания и _SV40_ очевидно се оказва не по-опасен за живите човешки същества, отколкото е за маймуните. Въпреки това, макар _SV40_ да присъства неизменно в лабораториите по молекулярна биология, останаха известни съмнения относно неговата безопасност. Аз бях особено притеснен, защото по онова време бях ръководител на лабораторията на Колд Спринг Харбър, където все повече млади учени работеха с _SV40_, за да изследват генетичната основа на рака.
	Междувременно, в Медицинското училище на Станфордския университет, Пол Бърг се вълнуваше повече от обещанията, отколкото от опасностите, свързани със _SV40_; той предвиждаше възможността вирусът да се използва, за да се вкарат части от ДНК — чужди гени — в клетки на бозайници. Вирусът щеше да действа като молекулярна система за пренос при бозайниците, така както плазмидите бяха включени в действие при бактериите от Стенли Коен. Докато Коен използваше бактериите като копирни машини, Бърг виждаше в _SV40_ средство за вкарване на корективни гени в жертвите на наследствени заболявания. Бърг изпреварваше своето време. Той се стремеше към това, което днес наричат „генна терапия“: вкарване на нов генетичен материал в жив човек, за да се компенсират наследените му генетични недостатъци.
	Бърг пристига в Станфорд като доцент през 1959 година, като част от договорката, която докарва там и по-известния Артър Корнбърг от Вашингтонския университет в Сейнт Луис. Връзката на Бърг с Корнбърг всъщност може да бъде проследена до общото им рождено място — Бруклин в Ню Йорк. Там всеки по своето време минава през същия гимназиален клуб по естествени науки, воден от някоя си мис Софи Улф. Бърг си спомня: „Тя правеше науката забавна, караше ни да споделяме идеите си.“ При това, очевидно, меко казано, защото клубът по естествени науки на мис Улф в гимназията „Ейбръхам Линкълн“ ражда трима Нобелови лауреати: Корнбърг (1959 г.), Бърг (1980 г.) и кристалографа Джером Карл (1985 г.), които единодушно признават нейния благотворен принос за това.
	{img:tajnata_na_zhivota_47.jpg|#Пол Бърг с вирусната си Хонда.}
	И докато Коен и Бойър, а сега вече и други, доизглаждат и доуточняват подробностите около срязването и слепването на ДНК молекулите, Бърг планира един наистина дързък експеримент: той смята да разбере дали _SV40_, в който е имплантирана част от чужда ДНК, може да бъде накаран да пренесе този чужд ген в животинска клетка. За удобство възнамерява да използва като източник на непроизлизащата от _SV40_ ДНК един леснодостъпен бактериален вирус — бактериофаг. Целта му е да види дали молекулата, съставена от ДНК на _SV40_ и ДНК на бактериофага, може да проникне успешно в животинска клетка. Бърг се надява, че ще може, защото тогава се открива потенциалната възможност да използва тази система, за да вкарва полезни гени в човешките клетки. През лятото на 1971 година, в лабораторията на Колд Спринг Харбър, специализант на Бърг прави презентация, за да обясни планирания експеримент. Един от присъстващите учени се притеснява достатъчно, за да се обади веднага на Бърг и да го попита какво ще стане, ако опитът протече обратно на предположенията. С други думи, какво ще стане, ако, вместо да вземе вирусната ДНК и да я вкара в животинската клетка, вирусът _SV40_ бъде манипулиран от бактериофагната ДНК и в резултат ДНК на _SV40_ проникне например в клетка на _E.coli_? Подобен сценарий не беше нереалистичен: все пак много бактериофаги са програмирани именно за това — да вкарват своята ДНК в бактериалните клетки. Тъй като _E.coli_ са едновременно повсеместни и тясно свързани с хората като основен компонент на чревната им флора, добронамереният експеримент на Бърг можеше да доведе до създаването на опасни колонии от _E.coli_, носещи маймунския вирус _SV40_, потенциален раков агент. Бърг взе под внимание опасенията на своя колега, макар да не ги споделяше, и реши да отложи опита си дотогава, докато се научи повече за потенциала на _SV40_ да предизвиква рак у хората.
	Опасенията за скрити биологични опасности следваха по петите и вестта за успеха на Бойър и Коен в процедурите им с рекомбинантна ДНК. На научната конференция в Ню Хампшир от есента на 1973 година, посветена на нуклеиновите киселинни, мнозинството гласува за петиция до Националната академия на науките да разследва без отлагане опасностите от новата технология. Година по-късно назначеният от Националната академия и председателстван от Пол Бърг комитет публикува своето заключение в едно писмо до списание „Сайънс“. Аз самият подписах това писмо като много други, в това число Коен и Бойър, които проявиха голяма активност във въпросното изследване. В станалото известно като „Писмото за мораториум“ ние призовахме „учените от целия свят“ да отложат доброволно рекомбинантните си изследвания, „докато потенциалните опасности от такива рекомбинантни ДНК молекули бъдат преценени по-добре или докато бъдат разработени адекватни методи за предотвратяване на тяхното разпространение“. Важен елемент в това изявление беше признанието, че „нашите притеснения се основават върху преценката за потенциалния, а не за демонстрирания риск, тъй като съществува много малко експериментална фактология за опасностите, криещи се в тези ДНК молекули“.
	Съвсем скоро обаче започнах да се чувствам извънредно безпомощен и да изпитвам съжаление поради замесването си в „Писмото за мораториум“. Молекулярното клониране очевидно има потенциала да донесе много добро на света, но сега, след като бяхме работили така усилено и бяхме достигнали до ръба на биологичната революция, крояхме планове да се оттеглим. Беше объркващ момент. Както Майкъл Роджърс писа през 1975 година в доклада си за „Ролинг Стоун“: „Молекулярните биолози очевидно достигнаха до ръба на експерименталната пропаст, която в крайна сметка може да се окаже равностойна на тази, пред която се бяха изправили физиците в годините преди откриването на атомната бомба.“ Това проява на предпазливост ли беше или на малодушие? Все още не можех да кажа със сигурност, но започваше да ми се струва, че е второто.
	Конгресът „Кутията на Пандора“, както го нарече Роджърс, събра през февруари 1975 година 140 учени от целия свят в конферентния център „Азиломар“ в Пасифик Гроув, Калифорния. Целта му беше да се реши веднъж завинаги дали рекомбинантната ДНК носи повече опасности, отколкото обещания. Трябваше ли да бъде постоянен мораториумът? Трябваше ли да упорстваме да вървим напред независимо от потенциалния риск, или да изчакаме първо да бъдат разработени предпазни средства? Като председател на организационния комитет, Пол Бърг беше също така ръководител на конференцията и като такъв осъществи почти невъзможната задача да се постигне консенсус при вземането на решение в края на срещата.
	Представителите на пресата се почесваха по главите, докато учените общуваха на най-новия научен жаргон. Не липсваха и адвокати, за да ни напомнят, че засягаме също така и правни въпроси, като например дали от мен, като ръководител на лаборатория, извършваща рекомбинантни изследвания, щеше да се търси съдебна отговорност, ако някой от моите техници заболее от рак. Колкото до учените, те и по природа, и по навик не обичаха да рискуват да правят предсказания, когато липсват нужните познания; и съвсем основателно подозираха, че ще бъде невъзможно да се достигне до вземане на единодушно решение. Може би Бърг също имаше своите съмнения. Във всеки случай той заложи на свободата на изразяване пред твърдото лидерство от председателското място. Последвалият дебат беше открит за всички и нерядко отклоняваше от темата изказващи се, чието единствено желание бе да разкажат в подробности за важната работа, която се извършваше в тяхната лаборатория. Мненията варираха в необхватно широки граници, от плахото „да се продължи мораториума“, до невъздържаното „по дяволите мораториумът, нека да продължаваме да се занимаваме с наука“. Аз клонях определено към тази част от спектъра. Вече смятах, че е по-безотговорно да се отлагат изследванията заради някакви неизвестни и неокачествими опасности. Имаше толкова отчаяно болни хора, страдащи от рак или кистозна фиброза… Какво ни даваше правото да ги лишаваме от единствената им надежда?
	Сидни Бренър, който по това време живееше и работеше във Великобритания, в Кеймбридж, предложи един от малкото уместни факти. Беше събрал колонии от щама на _E.coli_, известен като К-12 — любимия бактериален черноработник при изследването на този вид клониране. Особени редки щамове _E.coli_ понякога предизвикват хранителни натравяния, но огромното мнозинство _E.coli_ са безвредни и Бренър предполагаше, че К-12 не прави изключение. Интересуваше го не собственото му здраве, а здравето на К-12 — дали би могла да оцелее извън лабораторията. Той разбърква микробите в чаша прясно мляко (сервирани натюр те не са никак приятни на вкус) и изгълтва гадната смес. И проследява това, което излиза от другия край, за да разбере дали клетките К-12 са успели да колонизират червата му. Отговорът е отрицателен и навежда на мисълта, че К-12, макар и да процъфтява в епруветките, не е жизнеспособен в „естествения“ свят. Някои обаче поставят под въпрос така направения извод: бактериите К-12 може и да не са оцелели, но това все още не доказва, че не са разменили плазмиди — или друга генетична информация — с щамове, способни да живеят съвсем добре в червата ни. Следователно, подложените на въздействие чрез генното инженерство гени пак могат да навлязат в популацията от обитаващи червата бактерии. След това Бренър започна да пропагандира идеята, че трябва да разработим щам К-12, способен да живее извън лабораторията. Можехме да го постигнем чрез генетична промяна, която да подсигури растежа на щама само при наличие на конкретни хранителни съставки. И, разбира се, щяхме да се погрижим тези хранителни съставки никога да не се срещат при естествени условия; осигуряването на пълния им набор щеше да бъде възможно само при лабораторни условия. Модифицираната по такъв начин К-12 щеше да бъде „безопасна“ бактерия, жизнеспособна единствено при контролираните от нас условия и обречена в реалния свят.
	{img:tajnata_na_zhivota_48.jpg|#Дебатите за ДНК: Макет Сингър, Нортън Зиндър, Сидни Бренър и Пол Бърг са се счепкали по спорните въпроси по време на конференцията в „Азиломар“.}
	Умерената идея на Бренър в крайна сметка бе приета. Поддръжниците на двете крайности, естествено, мърмориха доста, но в крайна сметка конференцията приключи с приемането на препоръки, позволяващи продължаването на изследванията върху „обезвредени“, неболестотворни бактерии, и като задължи да се използват скъпи, херметически съоръжения при работата с ДНК на бозайници. Тези препоръки щяха да образуват основата на Инструкциите за изследване на рекомбинантна ДНК, издадени година по-късно от Националните здравни институции.
	Тръгнах си паднал духом, чувствайки се изолиран от повечето си колеги. За Стенли Коен и Хърб Бойър случилото се също беше обезсърчаващо; и те като мен смятаха, че много от нашите колеги бяха действали срещу здравия си разум като учени, само за да бъдат видени от събралите се представители на пресата като „добрите“ (а не като потенциални Франкенщайновци). Огромното мнозинство всъщност никога не бе работило с болестотворни организми и почти не разбираше какво означават ограниченията върху изследванията, които искаха да наложат върху работещите с такива организми. Смущаваше ме произволността на много от нещата, за които се бяхме споразумели: ДНК от студенокръвни гръбначни например бе обявена за „приемлива“, а ДНК от бозайници — за недопустима за повечето учени. Очевидно беше безопасно да се работи с ДНК на жаба, но не и на мишка. Поразен от тази глупост, реших да не остана назад и попитах какво ще правим с жабите, след като те причиняват поява на брадавици. Но шеговитите ми възражения бяха напразни.


	Насоките накараха много от участниците в Азиломарската конференция да очакват ясни и точни указания за клонирането на „безопасни бактерии“. Но всички, останали с подобно впечатление, скоро трябваше да се разочароват. Според логиката, поддържана от популярната преса, ако самите учени виждаха повод за тревога, тогава масите би трябвало да бъдат истински притеснени. Все още не бяха изминали дните на американската контракултура, макар вече да отзвучаваха. От войната във Виетнам и политическата кариера на Никсън не ни делеше кой знае колко време. Подозрителните маси, лишени от възможността да разберат сложните въпроси, които науката тепърва започваше да проумява, жадно поглъщаха теориите за злонамерени конспирации. От своя страна ние, учените, с изненада установихме, че ни причисляват към елита, към който никога досега не бяхме подозирали, че принадлежим. Дори Хърб Бойър, истинският модел за учен-хипи, бе определен в специалното издание за Хелоуин на „Бъркли Барб“, ъндърграундския вестник в региона на Бей, като един от регионалните „десетима най-големи вампири“, чест, която иначе се пазеше за корумпирани политици и незачитащи профсъюзите капиталисти.
	Най-големият ми страх беше, че тази обществена параноя към молекулярната биология ще доведе до драконовски мерки от страна на законовите органи. Определянето на всичко, което бе позволено и забранено в експерименталната област във вид на обременителен законов правилник, щеше да се отрази наистина зле върху науката. Планирането на експериментите щеше да зависи от политическите настроения и цялата безнадеждна бюрокрация, следваща неизменно подобен род действия, щеше да ни разяде както бяха направили молците в бабиния гардероб. Междувременно опитите ни за преценка на реалния потенциален риск, произтичащ от нашата работа, се възпрепятстваха от пълната липса на факти и от логическото затруднение да се потвърди едно отрицание. Никога досега не бяхме ставали свидетели на катастрофа, свързана с рекомбинантната ДНК, но пресата продължаваше да надминава себе си в изобретяването на сценарии за това, което би могло да стане „в най-лошия случай“. В разказа си за една среща от 1977 година във Вашингтон, окръг Колумбия, биохимикът Лион Хепъл умело обобщава абсурдите, на които ставаха свидетели учените в целия този спор.
C>
	Чувствах се така, както бих се чувствал, ако бях избран за някой _ad hoc_* комитет, свикан от правителството на Испания, за да опита да прецени риска, който поема Христофор Колумб със своите моряци, комитет, който да определи какво би трябвало да се прави, ако Земята се окаже плоска, колко още може да продължава нататък екипажът, без да рискува да изпадне от ръба на Земята и тъй нататък.
C$
	[* За това, за дадения случай (лат.). — Бел.прев.]
	Но дори изпепеляващата ирония не бе в състояние да възпре хората, твърдо решили да се противопоставят на това, което според тях бе проява на Прометеевско високомерие в науката. Един от тези кръстоносци бе Алфред Велучи, кметът на Кеймбридж, Масачузетс. Велучи се бе сдобил с политическа власт, поддържайки обикновения човек за сметка на елитните образователни институции на града — Масачузетския технологичен институт и Харвард. Бурята около рекомбинантната ДНК се превърна за него в златна политическа мина. Едно описание от онова време предава доста точно това, което става.
C>
	С плетената си жилетка с цвят на червени боровинки, черен панталон и синя риза на жълто райе, правеща отчаяни опити да прикрие биреното му коремче, и дори с кривите си зъби и натъпкани до краен предел джобове, Ал Велучи е въплъщение на чувството на безсилие на средния американец при вида на тези учени, на тези технократи, на тези умни негодници, на тези харвардски интелектуалчета, които си мислят, че дърпат света на конци като марионетка и ще го пуснат да падне в някоя по-кална локва. И кой се озовава в крайна сметка в калта? Не интелектуалчетата. Не, това винаги са Ал Велучи и обикновените работещи хора, оставени да бършат сами калта от себе си.
C$
	Откъде се взе тази разгорещеност? Учените от Харвард изразиха желанието си да изградят на територията на учебното заведение херметическо съоръжение за работата с рекомбинантната ДНК съгласно новите Инструкции на Националните здравни институции. Но, видял в това шанса си и подкрепян от ляво ориентираната клика в Харвард и Масачузетския технологичен институт със своя анти-ДНК план, Велучи успя да прокара неколкомесечна забрана върху всички изследвания на рекомбинантна ДНК в Кеймбридж. Резултатът беше краткотрайно, но ясно изразено изтичане на мозъци, тъй като биолозите от Харвард и Масачузетския технологичен институт се насочиха към места с не толкова политически нажежен климат. Междувременно Велучи се радваше на новопридобитата си известност като пазител на обществото от науката. През 1977 година той писа до президента на Националната академия на науките:
C>
	В днешния брой на „Бостън Хералд Американ“ има два репортажа, които ме засягат силно. В Доувър, Масачузетс, е забелязано „странно създание с оранжеви очи“, а в Холис, Ню Хампшир, един мъж и двамата му синове се натъкнали на „космато, високо девет фута същество“. С уважение моля вашите институции да разследват тези случаи. Надявам се също така да проверите дали тези „странни създания“ (ако съществуват действително), не са свързани по някакъв начин с експериментите с рекомбинантна ДНК, осъществявани в региона на Ню Ингланд.
C$
	{img:tajnata_na_zhivota_49.jpg|#Изслушване на свидетели в Кеймбридж, Масачузетс, което доведе до забрана в целия град на изследванията върху рекомбинантната ДНК.}


	Въпреки всичко, опитите да бъде накарано националното законодателство да ограничи опитите с рекомбинантна ДНК, за щастие не доведоха до резултат. Сенаторът Тед Кенеди от Масачузетс се включи в крамолата доста рано, като събра Сената, за да изслуша свидетелите само месец след Азиломар. През 1976 година той писа до президента Форд, за да изкаже мнението си, според което правителството би трябвало да контролира както индустриалните, така и академичните изследвания на ДНК. През март 1977 година аз свидетелствах пред законодателното тяло на щата Калифорния. Сред присъстващите беше губернаторът Джери Браун, и така ми се удаде възможност да го посъветвам лично да не допуска грешката да предприема правни действия, освен в случай на неочаквано заболяване на учените в Станфорд. Ако работещите с рекомбинантна ДНК запазеха доброто си здравословно състояние, за обществото щеше да бъде по-добре правораздаващите органи да се фокусират върху по-очевидни опасности за общественото здраве, като карането на велосипед.
	С осъществяването на все повече експерименти, както в съответствие с Инструкциите на Националните здравни институции, така и с тези, наложени от съответните органи в други страни, ставаше все по-очевидно, че процедурите с рекомбинантна ДНК не създават Франкенмикроби (още по-малко, въпреки мнението на мистър Велучи, „странни създания с оранжеви очи“). През 1978 година можах да напиша: „В сравнение с почти всеки друг обект, започващ с буквата «Д», ДНК е действително извънредно безопасна. Много по-основателно е да се тревожим за неща като динамит, диелдрин, диоксин, делириум или джебчии, отколкото да се чертаят сложни схеми, обясняващи как произведената в лабораториите ДНК ще доведе до унищожаването на човешкия род.“
	По-късно същата година, във Вашингтон, Консултативният комитет по рекомбинантна ДНК към Националните здравни институции (НЗИ) предложи далече не толкова ограничаващи инструкции, които щяха да позволяват работата с рекомбинантната ДНК в по-голямата си част, включително и с изследването за търсене на ДНК на туморен вирус, да напредва. А през 1979 година Джоузеф Калифано, министър на здравеопазването, образованието и социалните грижи, одобри промените и така сложи край на периода на безсмислена стагнация в изследването на рака при бозайниците.
	Резултатът от консенсуса от Азиломар в крайна сметка не се оказа нищо повече от пет тъжни години на отлагане на важни изследвания и петгодишно обезсърчаващо прекъсване на кариерата за много млади учени.
	С настъпването на края на седемдесетте години спорният въпрос, повдигнат от първоначалните експерименти на Коен и Бойър, постепенно се превърна в неспорен. Бяхме принудени да направим никому ненужна заобикалка, но поне това доказа желанието на молекулярните учени да бъдат социално отговорни.
	{img:tajnata_na_zhivota_50.jpg}
	Молекулярната биология не бе извадена обаче напълно от релси от политиците през втората половина на седемдесетте години на XX век; тези години станаха свидетели на важен напредък, в повечето случаи градящ се върху все още спорната технология за молекулярно клониране на Бойър-Коен. Най-значимият пробив беше изобретяването на методи за разчитане последователността на ДНК. Секвенционирането зависи от наличието на голямо количество от интересуващата ви част от ДНК, затова не беше приложимо, освен в случаите с малка вирусна ДНК, преди развитието на технологиите за клониране. Както видяхме, клонирането включва вкарването на желаната част от ДНК в плазмид, който след това се вкарва в бактерия. На бактериите се дава възможност да растат и да се делят, за да произведат множество копия на фрагмента от ДНК. След като бъдат събрани от бактериите, въпросните фрагменти от ДНК вече са узрели за секвенциониране.
	Бяха разработени едновременно две техники за секвенциониране — едната от Уоли Гилбърт в Кеймбридж, Масачузетс (Харвард), а другата от Фредерик Санджър в Кеймбридж, Англия. Интересът на Гилбърт към секвенционирането на ДНК произлизаше от факта, че бе изолирал репресорния протеин в управляващата система на β-галактозидазния ген в _E.coli_. Той показа, че репресорът се свързва с ДНК близо до гена, предотвратявайки транскрипцията му във веригите РНК. Сега той искаше да узнае последователността на този участък от ДНК. Случайната среща с бляскавия съветски химик Андрей Мирзабеков подсказа на Гилбърт начин — чрез използването на определени мощни комбинации от химикали — да прекъсва веригите ДНК точно на желаните места с определени бази.
	{img:tajnata_na_zhivota_51.jpg|#Уоли Гилбърт (горе) и Фред Санджър — кралете на секвенционирането.}
	През последната година от гимназиалното си обучение във Вашингтон, Гилбърт си спестява някои часове, за да ходи да чете трудове по физика в библиотеката. Той се стреми към Свещения Граал на всички гимназиални вундеркинди в областта на естествените науки: наградата „Уестингхаус“* за намиране на таланти. Гилбърт спечелва своята награда през 1949 година. (Години по-късно, през 1980 година, когато му се обаждат от Шведската академия в Стокхолм, се потвърждава статистическият факт, че спечелването на наградата „Уестингхаус“ е един от най-сигурните предвестници за бъдещ нобелист.) След следдипломната си специализация по физика, Гилбърт се присъединява към физическия факултет в Харвард през 1956 година, една година след отиването ми там. Но щом го заинтригувах с лабораторните си изследвания на РНК, той изостави своето поле на дейност в полза на моето. Съобразителен и непримирим, оттогава Гилбърт е неизменно в първите редици на молекулярната биология.
	[* През 1998 година, когато старата икономика отстъпва мястото си на новата, отличието е преименувано на „Интел Прайз“. — Бел.авт.]
	От двата метода за секвенциониране обаче, създаденият от Санджър по-успешно издържа изпита на времето. С някои от разграждащите ДНК химикали, необходими за Гилбъртовия, се работи трудно; при първа възможност те ще започнат да разграждат ДНК на изследователя. Методът на Санджър, от друга страна, използва ензима, който копира ДНК в клетките при естествени условия — ДНК полимераза. Неговият трик включва правенето на копие от леко променените базови двойки. Вместо да използва само нормалните дезокси бази (А-та, Т-та, Г-та и Ц-та), откривани при нормални условия в ДНК (дезоксирибонуклеиновата киселина), Санджър прибавя някои тъй наречени дидезокси бази. Дидезокси базите имат особено свойство: ДНК полимеразата охотно ще ги включи в нарастващата ДНК верига (тоест копието се монтира като допълнение на веригата от шаблона), но след това не може да добави други бази към веригата. С други думи, дубликатната верига не може да се удължи по-нататък от дидезокси базата.
	{img:tajnata_na_zhivota_52.jpg|#Методът на Санджър за секвенциониране на ДНК.}
	Да вземем модел, чиято последователност е ГГЦЦТАГТА. В експеримента се използват много, много копия от тази верига. Сега си представете, че веригата се копира, като се използва ДНК полимераза в присъствието на смесица от нормално А, Т, Г и Ц, плюс дидезокси А. Ензимът ще копира, прибавяйки първо Ц (за да отговаря на първоначалното Г), после друго Ц, после Г и друго Г. Но когато ензимът стигне до първото Т, има две възможности: да добави към нарастващата верига или нормално А, или дидезокси А. Ако избере дидезокси А, веригата няма да може да се разраства повече и резултатът ще бъде къса верига, завършваща с дидезокси А (ддА): ЦЦГГддА. Ако се случи да добави нормално А, тогава полимеразата на ДНК може да продължи да прибавя бази: Т, Ц и тъй нататък. Следващата вероятност за дидезокси „спиране“ от този род няма да дойде преди ензимът да достигне следващото Т. Тук отново той може да добави или нормално А, или ддА. Ако добави ддА, резултатът е отново прекратена верига, но все пак малко по-дълга от първата: тази верига има последователност ЦЦГГАТЦддА. И това се повтаря всеки път, когато ензимът срещне Т (тоест има възможност да добави А към веригата); ако случайно подбере нормално А, веригата продължава да се уголемява, ако се спре на ддА, веригата свършва тук.
	Какво ни дава всичко това? В края на експеримента разполагаме с огромно количество вериги с различна дължина, копирани от шаблонната ДНК. Кое е общото при тях? Всички те завършват с ддА.
	Сега да си представим този процес, осъществен за всяка една и от останалите три: бази; в случая с Т, например, използваме смес от нормални А, Т, Г и Ц плюс ддТ и получените молекули ще бъдат или ЦЦГГАддТ или ЦЦГГАТЦАддТ.
	След като организирахме протичането на реакцията по всичките четири начина — веднъж с ддА, веднъж с ддТ, веднъж с ддГ и веднъж с ддЦ — разполагахме с четири набора ДНК вериги: при единия веригите завършваха с ддА, при другия — с ддТ и тъй нататък. Ако сега успеехме да сортираме всички тези минивериги според респективните им, леко вариращи дължини, можехме да влияем върху последователността. Как ли? Един момент, моля. Първо нека видим как бихме могли да осъществим сортирането. Нека поставим всички фрагменти от ДНК в чиния, пълна със специална пихтиеста утайка и да поставим чинията в електрическо поле. Под влияние на електрическото поле молекулите ДНК ще бъдат принудени да мигрират из утайката, а скоростта на придвижване на отделната миниверига ще бъде функция от нейните размери: късите вериги се движат по-бързо от по-дългите. След определен интервал от време, най-малката миниверига, в нашия случай проста ддЦ, ще се е придвижила най-далече; следващата по големина, ЦддЦ, ще е изминала малко по-кратко разстояние; следващата, ЦЦддГ, още мъничко по-кратко разстояние. Сега вече трикът на Санджър би трябвало да ви се е изяснил: след установяването на относителното положение на всички тези минивериги при ограниченото във времето надбягване през пихтиестата утайка, ще можем да влияем върху последователността на нашата част от ДНК: първо е Ц, после е друго Ц, после е Г и тъй нататък.
	През 1980 година Санджър подели Нобеловата награда за химия с Гилбърт и Пол Бърг, за когото тя бе признание за приноса в развитието на технологиите с рекомбинантна ДНК (Необяснимо защо, нито Стенли Коен, нито Хърб Бойър бяха удостоени с тази награда.)
	Това беше втората Нобелова награда за Санджър.* Беше получил Нобелова награда за химия през 1958 година, за изобретяване на метод за секвенциониране на белтъците, тоест за определяне последователността на техните аминокиселини, и прилагането му във връзка с човешкия инсулин. Не съществува обаче никаква връзка между метода му за секвенциониране на протеини и метода за секвенциониране на ДНК; нито технически, нито теоретично едното може да помогне за създаването на другото. Той измисли и двете от нулата и може би на него трябва да се гледа като на най-висшия технически гений от ранната история на молекулярната биология.
	[* Като двоен нобелист, Санджър се намира в една наистина високопоставена компания. Мария Кюри получава Нобелова награда за физика — 1903 г. и за химия — 1911 г.; Джон Бардийн получава Нобелова награда за физика два пъти, за откриването на транзисторите — 1956 г. и за свръхпроводимостта — 1972 г.; а Лайнъс Полинг получи Нобелова награда за химия — 1954 г. и за мир — 1962 г. — Бел.авт.]
	Санджър няма нищо общо с онова, което може би очаквате от един двоен Нобелов лауреат. Роден в квакерско семейство, той става социалист и осъзнато се противопоставя на Втората световна война. И, колкото и невероятно да звучи, не търси да получи дивиденти от своите достижения и предпочита да държи Нобеловите си отличия на съхранение: „Имаш хубав златен медал, който е в банката. И сертификат, който е на тавана.“ Дори отказа честта да получи почетното звание „сър“: „Това звание те прави по-различен, нали? Аз пък не желая да бъда различен.“ След като се пенсионира, Санджър с радост се грижи за градината си в околностите на Кеймбридж, въпреки че от време на време все още се появява, скромно и изпълнен с бодрост, в центъра „Санджър“, посветен на геномното секвенциониране и отворен край Кеймбридж през 1993 година.


	Секвенционирането щеше да потвърди едно от най-забележителните открития на седемдесетте години на XX век. Вече знаехме, че гените са линейни вериги от А-та, Т-та, Г-та и Ц-та и че тези бази се транслират едновременно по три, в съответствие с генетичния код, за да създават линейните вериги от аминокиселини, които наричаме „протеини“ или „белтъци“. Но забележителните изследвания на Ричард Робъртс, Фил Шарп и други разкриха, че в много организми гените съществуват всъщност на парчета, като жизненонеобходимото кодиране на ДНК е прекъснато от части неуместна ДНК. Едва след като информационната РНК бъде транскрибирана, хаосът се подрежда чрез процеса на „редактиране“, който елиминира неуместните части. Подобно би било положението, ако тази книга съдържа чужди, странични параграфи, явно вмъкнати произволно, посветени на бейзбола или на историята на Римската империя. Уоли Гилбърт нарича нарушаващите реда последователности „интрони“, а отговарящите за самото протеиново кодиране (тоест представляващи функционална част от гена) — „екзони“. Оказва се, че интроните са по принцип характерни за сложните организми и не са открити в бактериите.
	Някои гени са изключително богати на интрони. Например при хората, генът за съсирването на кръвта фактор VIII (който може да бъде мутирал при хората с хемофилия), има двайсет и пет интрона. Фактор VIII е голям протеин, дълъг около две хиляди аминокиселини, но кодиращите го екзони съставляват едва 4% от цялата дължина на гена. Останалите 96% от гена са изградени от интрони.
	{img:tajnata_na_zhivota_53.jpg|#Интрони и екзони. Некодиращите интрони се редактират от информационната РНК преди производството на белтъци.}
	Защо в такъв случай съществуват интроните? Очевидно тяхното присъствие усложнява значително клетъчните процеси, защото те трябва вечно да се редактират, за да образуват информационната РНК; а това редактиране явно не е лесно, особено като се има предвид, че една-единствена грешка при отстраняването на даден интрон от информационната РНК на, да речем, съсирващия фактор VIII, най-вероятно ще доведе до изместваща рамката мутация, която ще направи получения по този начин белтък безполезен. Според една от теориите тези молекулярни нашественици са просто остатък от миналото, еволюционно наследство, останало от ранните дни от живота на Земята. Все още предизвиква много спорове въпросът как са се появили интроните и каква роля играят, ако изобщо играят някаква роля, във великия код на живота.


	След като си изяснихме общата природа на гените в еукариотите (организми, чиито клетки съдържат отделение — ядрото, специализирано за складиране на генетичния материал; прокариотите, като бактериите, са без ядро), започна истинска научна златна треска. Екипи от пламенни учени, въоръжени с последните технологии, се впуснаха в гонитбата кой пръв ще изолира (клонира) и определи характеристиките на гена. Сред първите открити съкровища бяха гените, мутациите в които предизвикват рак при бозайниците. Веднъж щом завършиха секвенционирането на ДНК на няколко добре изучени туморни вируса, сред които и _SV40_, учените бяха в състояние да посочат съвсем точно гените-причинители на рака. Тези гени са способни да превърнат нормалните клетки в такива, притежаващи ракови свойства, например със склонност към неконтролируем растеж и клетъчно делене, характерни за туморите. Не след дълго учените вече изолираха гени от човешки ракови клетки и най-сетне потвърдиха предположението, че ракът при хората се проявява поради промяна в нивото на ДНК, а не просто поради негенетични инциденти в растежа. Открихме гени, които ускоряват или поощряват растежа на рака, и гени, които го забавят или възпрепятстват. Както изглежда, клетката, също като автомобила, се нуждае и от педал на газта, и от спирачка, за да функционира както трябва.
	Търсенето на съкровища в генетиката не остави равнодушна и молекулярната биология. През 1981 година лабораторията в Колд Спринг Харбър започна летен курс за напреднали, запознаващ с технологиите за клониране на гени. От разработения в резултат на този курс лабораторен наръчник, „Молекулярно клониране“, през следващите три години се продадоха над осемдесет хиляди екземпляра. В първата фаза от ДНК революцията (1953–1972 г.), вълнението, предизвикано от откриването на двойната спирала и довело до генетичния код, участваха около три хиляди учени. През втората фаза обаче, открита от рекомбинантната ДНК и технологиите за секвенциониране на ДНК, този брой нарасна стократно за малко повече от десет години.
	Това бурно разрастване е отражение отчасти на раждането на една съвсем нова индустрия: биотехнологията. След 1975 година ДНК не вълнуваше вече само научните среди, опитващи да проумеят молекулярната основа на живота. Молекулите излязоха извън научната обител, изпълнена с хора с бели престилки, и навлезе в съвсем различен свят, населен до голяма степен от хора с копринени вратовръзки и класически костюми. Името Франсис Крик, дало на дома му в Кеймбридж названието „Златната спирала“, вече имаше съвсем ново значение.


>	Пета глава
>	ДНК, долари и лекарства: Биотехнология

	{img:tajnata_na_zhivota_54.jpg|#Списание „Тайм“ бележи раждането на биотехнологичния бизнес (и очаква с нетърпение кралска венчавка).}
	Хърб Бойър има свое разбиране за срещите. Вече видяхме как разговорът му със Стенли Коен в една закусвалня в Уайкики през 1972 година доведе до експеримента, превърнал рекомбинантната ДНК в реалност. През 1976 година светкавицата блесна за втори път: сцената беше Сан Франциско, срещата — с капиталиста предприемач Боб Суонсън, а резултатът — цяла нова индустрия, която щеше да получи името „биотехнология“.
	Едва двайсет и седемгодишен, когато поема инициативата и се свързва с Бойър, Суонсън вече си е извоювал име на човек, финансиращ особено рискови начинания. Той търси нови бизнес възможности и тъй като има опит в науката, усеща перспективите на новосъздадената технология на рекомбинантната ДНК. Проблемът е, че всеки, с когото разговаря, му казва едно и също: че прибързва. Дори Стенли Коен е на мнение, че от комерсиалното й приложение ги делят няколко години. Бойър пък не обича нещата, които го отклоняват от работата му, особено когато имат нещо общо с костюмираните мъже, които винаги изглеждат не на място в света на академичната наука, където всички ходят с дънки и тениски. Суонсън обаче успява някак си да го придума да му отдели десет минути от своето време през един петъчен следобед.
	Десетте минути се превръщат в няколко часа, а после — в няколко бири, когато срещата се прехвърля в близкия бар, където Суонсън открива, че е пробудил един пребиваващ в латентно състояние предприемач. Бойър обявява за първи път амбицията си „да стане успяващ бизнесмен“ в годишника на гимназията в Дери Бъро за 1954 година.
	Основното предложение е изключително просто: да се открие начин за използване на технологията Коен-Бойър за производството на годни за разпространение на пазара протеини. Генът на „полезен“ белтък, например с терапевтична стойност като човешкия инсулин, би могъл да се вкара в бактерия, която на свой ред да започне да произвежда въпросния белтък. Тогава беше въпрос единствено на разрастване на производството в по-широк мащаб — от епруветките в лабораториите, в цистерни с индустриални размери, и да се събира произвежданият протеин. По принцип наистина е просто, но не е толкова лесно на практика. Въпреки всичко Бойър и Суонсън са изпълнени с ентусиазъм: всеки дава по 500 $, за да постави началото на съдружието, предназначено да експлоатира новата технология. През април 1976 година двамата създават първата биотехнологична компания в света. Предложението на Суонсън да я нарекат „Хър-Боб“, комбинация от първите имена на двамата, е отхвърлено безмилостно от Бойър, който предлага вместо това _Genentech_, съкращение от _genetic engineering technology_, технология на генното инженерство.
	Инсулинът е първата очевидна комерсиална цел за _Genentech_. Диабетиците се нуждаят от редовното инжектиране на този протеин, защото телата им естествено го произвеждат или в много малки количества (диабет II тип), или изобщо не го произвеждат (диабет I тип). Преди откриването през 1921 година на ролята на инсулина за регулиране нивото на кръвната захар, диабет I тип е смъртоносен. Оттогава производството на инсулин, който да се използва от диабетиците, се превръща в солиден клон на индустрията. Тъй като нивото на кръвната захар се управлява почти по един и същ начин при всички бозайници, възможно е да се използва инсулин от домашни животни, предимно свине и крави. Техният инсулин се различава малко от човешкия: свинският инсулин е с една аминокиселина в петдесет и първата аминокиселинна протеинова верига, а кравешкият — с три. Тези различия понякога могат да причинят нежелателен ефект в пациентите; диабетиците в някои случаи развиват алергия към „чуждия“ белтък. Целта на биотехнологията е да подсигури диабетиците с истинския продукт — човешки инсулин.
	Тъй като диабетиците само в САЩ са осем милиона, производството на инсулин обещава да се превърне в биотехнологична златна мина. Бойър и Суонсън обаче не са единствените, даващи си сметка за неговия потенциал. Група колеги на Бойър в Калифорнийския университет в Сан Франциско, както и Уоли Гилбърт в Харвард също са наясно, че клонирането на човешки инсулин би било много ценно както от научна, така и от търговска гледна точка. През май 1978 година залогът се увеличава, тъй като Гилбърт и още неколцина от Съединените щати и Европа създават своя компания, _Biogen_. Контрастът в произхода на _Biogen_ и _Genentech_ показва колко бързо се развиват нещата: _Genentech_ е замислена от двайсет и седемгодишен мъж, готов да прозвъни толкова телефони, колкото е необходимо, за да открие нужния човек; _Biogen_ е създаден от консорциум от опитни предприемачи, привлекли едни от най-добрите учени в тази област. _Genentech_ се роди в един бар в Сан Франциско, _Biogen_ — в луксозен европейски хотел. И двете компании обаче, имат една и съща визия и инсулинът е важна част от нея. Надбягването започва.


	Не е лесно да накараш една бактерия да произвежда човешки протеин. Особено в присъствието на интрони, некодиращите сегменти на ДНК, открити в човешките гени. Тъй като нямат интрони, бактериите не са в състояние да боравят с тях. Докато човешката клетка „редактира“ грижливо информационната ДНК, за да отдели тези некодиращи сегменти, бактерията, лишена от подобни способности, не може да произведе белтък от човешки ген. И така, преди _E.coli_ да бъдат впрегнати да произвеждат човешки протеини от човешки гени, трябва да бъде преодоляна интронната пречка.
	Съперниците в бизнеса подхождат към проблема по различни начини. Стратегията на _Genentech_ е да се синтезират химически без-интронови порции на гена, които после да се вкарат в плазмид. Това всъщност е клониране на изкуствено копие от оригинален ген. Днес този тромав метод се използва рядко, но за въпросния период стратегията на _Genentech_ е наистина умна. От срещата в Азиломар, посветена на опасността от биотехнологиите, не бе изминало много време, и на генетичното клониране, особено когато включваше човешки гени, все още се гледаше с огромно подозрение, и бе обект на строги ограничения. _Genentech_ обаче намира изход от ситуацията, като използва изкуствено копие на гена, а не извлечен от човешко същество. Търсенето на начин за производство на инсулин от компанията може да продължи безпрепятствено.
	Конкурентите на _Genentech_ предпочитат алтернативен подход, който се използва и до днес; но тъй като работят с извлечен от действителни човешки клетки ДНК, те скоро се озовават в истински кошмар от правни правила и ограничения. Техният метод използва едно от най-изненадващите и до днес открития в молекулярната биология: че централната догма, управляваща потока на генетична информация — правилото, че ДНК произвежда РНК, която на свой ред произвежда белтъците — от време на време може да се нарушава. През петдесетте години на XX век учените откриват група вируси, съдържащи РНК, но без ДНК. Член на тази група е и HIV, вирусът, причиняващ СПИН. По-нататъшните изследвания показват, че тези вируси могат да превръщат своята РНК в ДНК, след като я вкарат в клетката-приемник. Следователно тези вируси противоречат на централната догма с обратната си пътека РНК → ДНК. Това се осъществява от един ензим, наречен „обратна транскриптаза“; той именно превръща РНК в ДНК. Откритието, направено през 1970 година, спечелва на Хауърд Темин и Дейвид Балтимор Нобеловата награда за физиология или медицина за 1975 година.
	{img:tajnata_na_zhivota_55.jpg|#Клониране на ген без неговите интрони, като се използва обратна транскриптаза.}
	Обратната транскриптаза предлага на _Biogen_ и на други елегантен начин да създадат свой ген на човешки инсулин без интрони, който да бъде вкаран в бактерията. Първата стъпка е да се изолира информационната РНК, произведена от инсулиновия ген. Благодарение на процеса на редактиране, информационната РНК е освободена от интроните на ДНК, от която е копирана. Самата РНК не е особено използваема, защото, за разлика от ДНК, е деликатна молекула, податлива на бързо деградиране. Освен това системата Коен-Бойър предлага в бактериалните клетки да се вкарва ДНК, а не РНК. Целта е от редактираната молекула информационна РНК да се направи ДНК, като се използва обратна транскриптаза. Резултатът би бил парче от ДНК без интроните, но с цялата информация, необходима за бактерията, за да произведе човешки инсулин — пречистен инсулинов ген.
	В крайна сметка _Genentech_ спечелва надбягването, но на косъм. Като използва метода на обратната транскриптаза, екипът на Гилбърт успява да клонира ген от плъх за инсулин и след това да убеди една бактерия да произведе протеина на плъха. Остава само процесът да се повтори с човешки ген. Тук обаче _Biogen_ се натъква на своето законово Ватерло. За да клонира човешка ДНК, екипът на Гилбърт трябва да намери специалното съоръжение Затвор P4, тоест типа с най-високо ниво на изолираност, изискван за работа с такива неприятни същества като вируса _Ebola_. Те успяват да убедят английската армия да им осигури достъп до Портън Даун, военна биологична лаборатория в Южна Англия.
	В книгата си за надбягването при клонирането на инсулина, Стивън Хол разказва за почти сюрреалистичните унижения, на които са подложени Гилбърт и неговите колеги.
C>
	Дори _влизането_ в лабораторията тип Затвор P4 бе изпитание. След като свалеше всичките си дрехи, всеки един от изследователите обуваше доставени от правителството бели боксерки, черни гумени ботуши, сини дрехи, наподобяващи пижама, кафява престилка като тези, които носеха лекарите в болниците, отворена отзад, два чифта ръкавици и синя найлонова шапка, подобна на тези за баня. След това всичко се измиваше бързо с формалдехид. Всичко. Цялото оборудване, всички шишенца, всички стъкленици, цялото оборудване. Всичко, написано от учените върху хартия, също трябваше да се измие по този начин; затова изследователите не изпълняваха докрай всички инструкции и поставяха някои от листовете в найлонови пликчета с надеждата формалдехидът да не проникне през тях и да превърне хартията в кафява, набръчкана, безформена маса, наподобяваща пергамент. Всеки документ, изложен на въздуха в лабораторията, в крайна сметка трябваше да бъде унищожен, така че харвардската група нямаше възможност дори да прави записки. След като преминеха през ваната с формалдехида, учените слизаха няколкото стъпала, които ги водеха до самата лаборатория тип Затвор P4. Същата хигиенична безсмислица, този път със задължително вземане на душ, трябваше да се повтори всеки път, когато някой излезе от лабораторията.
C$
	Всичко това трябваше да бъде изтърпяно заради семплата привилегия да се клонира част от човешка ДНК. В днешните не толкова параноични и по-добре осведомени времена същата процедура често се извършва в елементарни лаборатории от студентите, които тепърва се запознават с молекулярната биология. Гилбърт и неговият екип така и не успяват да клонират инсулиновия ген. И нищо чудно, че обвиняват за това изживяния кошмар Затвор P4.
	Екипът на _Genentech_ не е подложен на подобни законови изпитания, но техническите предизвикателства, с които е свързано вкарването на синтезиран ген в _E.coli_, за да произведе инсулин от него, са приблизително същите. За бизнесмена Суонсън проблемът не е просто научен. От 1923 година пазарът на инсулин в САЩ се доминира от един производител, _Eli Lilly_. Към края на седемдесетте години на XX век това е компания за три милиарда долара, държаща 85% от пазара на инсулин. Суонсън е наясно, че _Genentech_ не е в състояние да се конкурира с огромната „горила“, дори предлагайки произведен чрез генно инженерство човешки инсулин, превъзхождащ животинския вариант на _Lilly_. Той решава да се договори и предлага на _Lilly_ ексклузивен лиценз за инсулина на _Genentech_. И докато съдружниците му превиват гръб в лабораторията, Суонсън отива да преговаря, убеден, че _Lilly_ ще се съгласи на предложението му. Дори гигант като тази компания не може да си позволи да не се възползва от възможностите, които предлага рекомбинантната ДНК, а именно бъдещето на фармацевтичната продукция.
	Но Суонсън не е единственият, дошъл с предложение, и _Lilly_ всъщност вече финансира част от усилията на конкуренцията. Официален пратеник на _Lilly_ е изпратен в Страсбург, Франция, за да се запознае с обещаващ опит, подобен на Гилбъртовия, за клониране на инсулиновия ген. Но когато се разчува, че _Genentech_ пръв се е справил с тази задача, вниманието на _Lilly_ незабавно се обръща към Калифорния. _Genentech_ и _Lilly_ подписват споразумение на 25 август 1978 година, един ден след окончателното експериментално потвърждение. Акциите на _Genentech_ се пускат на борсата през септември 1980 година. За минути цената на им се качва от началната стойност 35 $ до 89 $. Това е най-бързото покачване на стойност на акции в историята на Уолстрийт до този момент. Бойър и Суонсън внезапно се оказват притежатели на по шейсет и шест милиона долара.
	По традиция единственото, което има значение в академичната биология, е кой е открил пръв дадения факт. И възнаграждението е слава, а не пари. Има и изключения — Нобеловата награда например, се придружава от солидно финансово възнаграждение, но по принцип се занимавахме с биология, защото я обичахме. Скромните ни академични заплати определено не бяха особен стимул.
	Със зараждането на биотехнологиите това положение се промени. Осемдесетте години на XX век станаха свидетели на такива взаимоотношения наука-търговия, които бяха немислими само едно десетилетие по-рано. Сега биологията се превърна в една от игрите, носещи големи пари, а с тях възникна и съвсем нов начин на мислене и нови усложнения.
	Първо, основателите на компаниите за биотехнологии бяха предимно университетски преподаватели, затова не е изненадващо, че изследванията, които трябваше да се превърнат в основата на комерсиалните перспективи на компаниите, най-често се извършваха в техните университетски лаборатории. Например Чарлз Вайсман, един от основателите на _Biogen_, клонира в Цюрихската си университетска лаборатория човешки интерферон, който, като лекарство за множествена склероза, оттогава носи най-големите приходи на компанията. А Харвардският университет е домакин на, в крайна сметка, останалите безуспешни опити на Уоли Гилбърт да прибави рекомбинантния инсулин към продуктите на _Biogen_. Назряваха въпроси като: „Редно ли е да се позволява на професорите да забогатяват на базата на работата, извършена с университетското им оборудване? Дали комерсиализацията на академичната наука няма да породи непримирими конфликти в интересите?“ А проспектът за настъпването на новата ера на широкомащабната молекулярна биология, разпали все още ненапълно угасналите въглени от дебатите за безопасност; сега, когато залогът бяха наистина големите пари, докъде можеха да стигнат капитаните на новата индустрия в опитите си, поемайки все по-голям риск?
	Първата реакция на Харвард бе създаването на собствена биотехнологична компания. При наличието на предостатъчно предприемачески капитал и интелектуалния капитал на две от университетските звезди в молекулярната биология, Марк Пташне и Том Мейниатис, бизнес планът изглеждаше подсигурен; в играта на биотехнологии очевидно се включваше голям играч. През есента на 1980 година обаче, планът се разпадна. Когато се стигна до гласуване, факултетът отказа да позволи на Харвард да потопи белите си като цветове на лилия пръсти в калните комерсиални води. Съществуваха притеснения, че начинанието ще породи конфликт на интересите вътре във факултета по биология: ами ако престанеха да наемат хората си единствено според академичните им заслуги и започнеха да се съобразяват най-вече с потенциала им да допринесат с нещо за фирмата? В крайна сметка Харвард бе принуден да се оттегли и да се откаже от двайсетте си процента от общото вложение в компанията. Шестнайсет години по-късно стана ясно колко бе изгубил, когато фирмата бе продадена на фармацевтичния гигант _Wyeth_ за 1 250 000 000 $. И до днес факултетът по молекулярна и клетъчна биология в Харвард няма установен фонд за поддържане на изследванията извън осигуряването на заплатите.
	Решението на Пташне и Мейниатис да продължат въпреки това, породи нови препятствия. Мораториумът на кмета Велучи за изследванията на рекомбинантната ДНК бе останал в миналото, но настройката срещу ДНК оставаше. Грижливо избягвайки недвусмислено биотехнологично название като _Biogen_ и _Genentech_, Пташне и Мейниатис наричат своята компания „Институт по генетика“, с надеждата да предизвикат аналогия с не толкова заплашителната ера на плодовата мушица в биологията, отколкото със смелия нов свят на ДНК. Поради същата причина новородената компания решава да се установи не в Кеймбридж, а в съседния град Съмървил. Бурният процес в кметството на Съмървил обаче демонстрира, че ефектът от делото на Велучи съвсем не се ограничава само с град Кеймбридж: отказват да дадат на „Института по генетика“ лиценз за работа. За щастие град Бостън, който се намира срещу Кеймбридж, от другата страна на Чарлз ривър, се оказва по-гостоприемен и новата фирма се установява в празна болнична сграда в бостънския квартал „Мишън Хил“. Тъй като постепенно ставаше все по-ясно, че рекомбинантните методи не представляват опасност за здравето или околната среда, антибиотехнологичният фанатизъм от рода на проявения от Велучи не можеше да издържи още дълго. След няколко години „Институтът по генетика“ се премества в Северен Кеймбридж, срещу своя родител, университета, който го бе изоставил непосредствено след неговото раждане.
	През изминалите двайсет години подозрителността и прекалената святост, съпровождаща ранните дни от свързването на академичната и комерсиалната молекулярна биология, отстъпи място на нещо подобно на продуктивна симбиоза. Сега вече университетите насърчават активно своите преподаватели да култивират комерсиални интереси. Поучени от грешката на Харвард към „Института по генетика“, те започнаха да се възползват от изгодното приложение на изобретените на тяхната територия технологии. Целта на новите практически кодекси е да се избегне конфликтът на интереси за преподавателите, „яхнали“ и двата свята. В ранните дни на биотехнологиите, академичните учени често бяха обвинявани, че се продават, когато се свързваха с някоя компания. Сега възползването от комерсиалното приложение на биотехнологиите се превърна в стандартна част от успешната кариера в областта на ДНК. Парите вече са на една ръка разстояние, а не липсва и интелектуално възнаграждение, тъй като, поради основателни бизнес причини, биотехнологиите се намират неизменно сред първите редици на научния прогрес.
	{img:tajnata_na_zhivota_56.jpg|#Възможен биориск.}
	Стенли Коен доказа, че е един от първите не само в областта на технологиите, но и в еволюирането от чисто академично съзнание до върховете в свързаната с големите пари биология. Той е наясно от самото начало с потенциала за комерсиално приложение на рекомбинантната ДНК, но никога не му минава през ума, че методът за клониране Коен-Бойър би трябвало да се патентова. Тази идея дава Нилс Раймерс от кантората по технологично лицензиране в Станфорд, след като прочита на първа страница на „Ню Йорк Таймс“ за голямата победа на екипа. Първоначално Коен е изпълнен със съмнения; според него въпросният пробив би бил невъзможен без безплатно споделената информация за правените поколения наред изследвания и следователно не е редно да се патентова нещо, което е просто последният стадий от цялото това развитие. Но всяко изобретение се гради върху предишните (парният локомотив е можел да бъде открит само след изнамирането на парната машина); и патентите принадлежат по право на новаторите, разширили изобретенията от миналото по решителен и влиятелен начин. През 1980 година, шест години след първото подаване на молбата от Станфорд, процесът Коен-Бойър получава патент.
	По принцип патентоването на методи може да задуши новаторството, като ограничи използването на важни технологии, но Станфорд се справи мъдро с въпроса и не се стигна до подобни отрицателни последствия. Коен и Бойър (и техните институции) бяха възнаградени за значимия им в комерсиално отношение принос, но не за сметка на научния прогрес. Първо, патентът осигуряваше използването на технологията да се заплаща само от корпоративните единици; академичните изследователи можеха да я използват безплатно. Второ, Станфорд не се поддаде на изкушението да наложи прекалено висока такса за лиценза, което щеше да остави използването на рекомбинантната ДНК само в ръцете на най-богатите компании. За относително скромната сума от 10 000 $ годишно и максимум 3% от продажбата на продукти, получени посредством технологията, методът Коен-Бойър бе на разположение за всеки, който би искал да го използва. Тази стратегия, добра за науката, се оказа също така добра и за бизнеса: патентът осигури около двеста и петдесет милиона долара за Калифорнийския университет в Сан Франциско и Станфорд. И Бойър, и Коен великодушно дариха част от своя дял от печалбата на своите университети.
	Беше въпрос единствено на време преди генетично променените от технологията организми също да бъдат патентовани. Първият случай от този род бе всъщност още през 1972 година и бе свързан с бактерия, модифицирана чрез традиционни генетични методи, а не чрез технологията на рекомбинантната ДНК. Посланието за биотехнологичния бизнес бе повече от ясно: след като модифицираната с конвенционални техники бактерия можеше да се патентова, значи щяха да се патентоват и модифицираните чрез новите рекомбинантни методи бактерии.
	През 1972 година Ананда Чакрабарти, учен-изследовател в „Дженерал Електрик“, кандидатства за патент върху щам на бактерията _Pseudomonas_, който е разработил за разграждането на нефтени петна. Дотогава най-ефикасният начин за разлагане на разлетия нефт е използването на различни бактерии, всяка от които разгражда различен компонент от нефта. Като комбинира различни плазмиди, всеки кодиращ различна пътека за разграждане, той успява да произведе супер разграждащ щам на _Pseudomonas_. Първата молба за получаване на патент на Чакрабарти е отхвърлена, но след като осем години си проправя път през правната система, най-после, през 1980 година, получава одобрение и Върховният съд гласува с пет срещу четири гласа в негова полза, заключавайки, че „живият, създаден от човека микроорганизъм подлежи на патентоване“, ако, както във въпросния случай, „е резултат от човешката изобретателност и изследвания“.
	Въпреки изясняването, постигнато чрез случая на Чакрабарти, първите съприкосновения на биотехнологията със закона са неизбежно объркани. Залогът е висок, както ще се убедим в Десета глава от случая с вземането на отпечатъци от пръстите, а юристи, съдебни заседатели и учени често говорят на различни езици. През 1983 година и _Genentech_, и „Институтът по генетика“ клонират успешно гена за тъканния плазминогенен активатор (т-ПА), важно оръжие срещу кръвните съсиреци, които предизвикват инсулт и инфаркт. „Институтът по генетика“ обаче не кандидатства за патент, смятайки, че научната основа при клонирането на т-ПА е „очевидна“, с други думи, неподлежаща на патентоване. _Genentech_ обаче кандидатства и го получава и следователно, като използва въпросната технология, „Институтът по генетика“ нарушава закона.
	Делото се разглежда първо пред английския съд. Съдията, мистър Джъстис Уитфорд, седи зад голям куп книги през по-голямата част от съдебния процес, с вид на спящ. Основният въпрос е дали първите, които клонират даден ген, трябва да получат всички права върху по-нататъшното производство и употреба на белтъка. В съдебното заключение за „Института по генетика“ и неговия поддръжник, фармацевтичната компания „Уелкъм“, Джъстис Уитфорд посочва, че _Genentech_ може да обоснове претенции само за ограничения процес, използван от тях при клонирането на т-ПА, но не и широките претенции за самия протеинов продукт. _Genentech_ обжалва решението на съда. При обжалване на подобни специализирани случаи в Англия участват трима съдии специалисти, консултирани от независим експерт в областта, за даденото дело — Сидни Бренър. Съдиите отхвърлят жалбата на _Genentech_, съгласни с „Института по генетика“, че „откритието“ наистина е очевидно и следователно патентът на _Genentech_ е невалиден.
	В Съединените щати подобни случаи се оспорват пред съдебни заседатели. Адвокатите на _Genentech_ правят всичко възможно, нито един от членовете на журито да няма висше образование. Така онова, което може би щеше да бъде очевидно за учения или правните експерти, получили научно образование, не беше очевидно за въпросните съдебни заседатели. Те гласуваха срещу „Института по генетика“ и обявиха за валиден базиращия се на пълните претенции патент на _Genentech_. Резултатът може би не беше сред най-справедливите в американското правосъдие, но делото все пак създаде прецедент: оттогава нататък хората кандидатстваха за патент, дори научната му закваска да беше „очевидна“. В бъдещите диспути единственото, което имаше значение, бе кой е клонирал пръв гена.
	Аз смятам, че добрите патенти създават баланс: те признават и възнаграждават новаторската работа и я предпазват от ограбване, а освен това дават възможност на новата технология да се изяви максимално. За жалост мъдрият пример на Станфорд не се следва при всеки случай на важна нова ДНК методология. Полимеразната верижна реакция (ПВР) е безценна техника за умножаване на малки количества ДНК. Изобретена през 1983 година в _Cetus Corporation_, ПВР, за която ще научим повече в Седма глава във връзка с Проекта за изучаване на човешкия геном, бързо се превърна в една от движещите сили в академичната молекулярна биология. Комерсиалното й приложение обаче беше далеч по-ограничено. След като даде комерсиален лиценз на „Кодак“, _Cetus продаде_ ПВР за триста милиона долара на швейцарския гигант „Хофман-Ларош“, производител на химически, фармацевтични и медицинско-диагностични продукти. На свой ред „Хофман-Ларош“ реши, вместо да продължава да дава лицензи, да увеличи максимално възвръщаемостта от своята инвестиция, като установи монопол върху диагностичното тестване на основата на ПВР. Като част от тази стратегия, тя завладя бизнеса, свързан с изследването за СПИН. И едва когато наближи датата на изтичане срока на патента, фирмата даде лицензи за технологията, предимно на други големи диагностични компании, които можеха да си позволят пропорционално високите такси. За да осигури допълнителни приходи от същия патент, „Хофман-Ларош“ се възползва също така от лоста за налагане на стабилни финансови изисквания към производителите на машини за осъществяване на ПВР. И така, за да пусне на пазара просто съоръжение за използване от ученици, Центърът „Долън“ за изучаване на ДНК към лабораторията в Колд Спринг Харбър, трябваше да плаща на компанията 15% от приходите.
	Дори още по-гибелен ефект върху възможността да се използва продуктивността на новите технологии оказаха юристите, заели се агресивно да патентоват не само новите изобретения, но и общите идеи, върху които почиват. Патентът върху генетично променената мишка на Фил Ледър е чудесна илюстрация на казаното. При изследванията върху рака, групата на Ледър в Харвард създава порода мишки, особено податлива към рака на гърдата. Постигат го, като използват утвърдени техники за вкарване на генетично получен миши раков ген в оплодена яйцеклетка. Тъй като причиняващият рак при мишките фактор може би е подобен на този, който действа при хората, очаква се тази „онко-мишка“ да ни помогне да проумеем рака при хората. Но вместо да кандидатстват за патент, ограничен до конкретната мишка, създадена от екипа на Ледър, Харвардските адвокати търсят възможност за патент, покриващ всички податливи на рак трансгенни животни, дори не само мишките като цяло. Този всеобхватен патент е получен през 1988 година и така се ражда страдащият от рак малък гризач, получил прякора „Харвардска мишка“. Всъщност, тъй като работата в лабораторията на Ледър се финансира от „Дю Пон“, търговските права остават не в университета, а в химическия гигант. По-правилно би било „Харвардската мишка“ да се нарече „мишката на «Дю Пон»«. Независимо какво е името й, обаче, патентът повлия дълбоко върху изследванията на рака и намали значително продуктивността им.
	{img:tajnata_na_zhivota_57.jpg|#»Харвардската“ онко-мишка с тумор на гърдата.}
	Компаниите, заинтересовани от създаването на нови породи онко-мишки, и тези, които искаха да използват съществуващите породи ракови мишки за тестване на експериментални лекарства, се отказваха заради високите такси, изисквани от „Дю Пон“. „Дю Пон“ започна да настоява академичните институции да разкриват осъществените от тях експерименти чрез използването на патентованата от компанията онко-мишка. Това е пример за безпрецедентно и неприемливо нахлуване на големия бизнес в научните лаборатории. Калифорнийският университет в Сан Франциско, Институтът „Уайтхед“ към Масачузетския технологичен институт, Лабораторията на Колд Спринг Харбър и други изследователски институции отказаха сътрудничеството си.
	Когато патентите включват технологии, благодарение на които е възможно осъществяването на необходимите молекулярни манипулации, притежателите на патента са в състояние буквално да прекратят цяла област на изследвания, за да получат подкуп. При кандидатстването за получаване на патент, това трябва да се прави единствено по собствените му заслуги, като се съблюдават някои основни правила. Патентите върху очевидно жизненонеобходимите за научния прогрес методи трябва да следват примера, поставен от случая Коен-Бойър: технологията трябва да бъде общодостъпна (а не контролирана от един-единствен притежател на патента) и с разумна цена. Тези ограничения в никакъв случай не са срещу етиката на свободното предприемачество. Ако е наистина стъпка напред, новият метод ще се използва масово и дори скромната такса ще носи значителни приходи. Патентите върху продукти обаче — лекарства, трансгенни организми — би трябвало да се ограничават до конкретния създаден продукт, а не върху цяла поредица от допълнителни продукти, за които може да се сети човек покрай вече съществуващия.


	Триумфът на инсулина на _Genentech_ привлича всеобщото внимание върху биотехнологиите. Четвърт век по-късно генното инженерство с технологията на рекомбинантната ДНК вече е рутинна част от фармацевтичната индустрия. Тези процедури позволяват да се произвеждат в големи количества човешки протеини, които се добиват трудно по друг начин. В много случаи получените чрез генно инженерство продукти са много по-безопасни за терапевтична и диагностична употреба от своите предшественици. Изключително ниският ръст, нанизъм, често е резултат от липсата на човешкия хормон на растежа (ЧХР). През 1959 година лекарите започват да лекуват нанизма с ЧХР, който тогава се добива единствено от мозъците на трупове. Лечението дава чудесни резултати, но по-късно се изяснява, че носи риск от ужасна инфекция: понякога пациентите развивали болестта на Кройцфелд-Якоб — ужасно, увреждащо главния мозък заболяване, подобно на тъй наречената болест „луда крава“. През 1985 година Администрацията по храните и лекарствата на САЩ забранява употребата на ЧХР от трупове. По едно щастливо съвпадение, рекомбинантният ЧХР на _Genentech_, който не носи риск от зараза, е одобрен за използване през същата година.
	През първата фаза на биотехнологичната индустрия повечето компании се съсредоточават върху протеини с известни функции. Клонираният човешки инсулин няма как да не е успешен; хората си инжектират инсулин в една или друга форма вече повече от петдесет години, когато _Genentech_ въвежда своя продукт. Друг пример е епоетин алфа (ЕПО), белтък, стимулиращ тялото да произвежда червени кръвни телца. Потребители на ЕПО са пациентите, подлагани на хемодиализа, които страдат от анемия в резултат от загуба на червени кръвни телца. За да посрещне тази нужда, _Amgen_ в Южна Калифорния и „Институтът по генетика“ разработват рекомбинантна форма на ЕПО. ЕПО е полезен и комерсиално жизнеспособен продукт; не се знае само коя компания ще заеме доминиращо положение на пазара. Макар и обучен на мистериозните тънкости на физикохимията, главният изпълнителен директор на _Amgen_, Джордж Ратман, се адаптира добре към боричкането в света на бизнеса. Конкуренцията изкарва на бял свят несъмнено неизтънчена страна от неговата личност: преговарянето с него е като борба с голяма мечка, чиито святкащи очи ви уверяват, че ви мачка само защото е принудена да го прави. _Amgen_ и стоящият зад него гигант „Джонсън енд Джонсън“ печелят съдебната битка с „Института по генетика“ и сега ЕПО носи два милиарда долара годишно само на _Amgen_. Днес _Amgen_ е най-големият играч в биотехнологичния залог, на стойност около шейсет милиарда долара.
	След като пионерите в биотехнологиите прибраха „очевидните“ продукти — белтъци с известни физиологични функции като инсулин, т-ПА, ЧХР и ЕПО — дойде ред за втората, по-спекулативната фаза в индустрията. Щом изчерпаха сигурните победители, жадните за нови „златни мини“ компании започнаха да подкрепят възможните кандидати, дори малко вероятните. От знанието, че нещо действа, те преминаха просто към надеждата, че даден продукт ще върши работа. За жалост съчетанието от по-голяма несигурност, технически предизвикателства и законови изисквания, които трябва да се изясняват преди дадено лекарство да бъде одобрено от Администрацията по храните и лекарствата на САЩ, се отразиха отрицателно върху много обещаващи биотехнологични идеи.
	Откриването на факторите на растежа — протеини, стимулиращи пролиферацията и оцеляването на клетките — предизвика пролиферацията на нови биотехнологични компании. Сред тях са нюйоркската _Regeneron_ и _Synergen_ в Колорадо, които се надяват да открият лечение за латералната миатрофична склероза или болест на Лу Гериг — ужасно дегенеративно заболяване на нервните клетки. Идеята им е прекрасна по принцип, но тогава все още не се знае много за начина, по който действат нервните фактори на растежа, за да бъдат тези опити нещо повече от изстрели в тъмното. Опитите върху две групи пациенти, страдащи от латерална миатрофична склероза, се провалят и заболяването си остава нелечимо и до днес. Експериментите обаче разкриват един интересен страничен ефект: тези, които вземат лекарството, отслабват. Случилото се след това е чудесна илюстрация как бизнесът в областта на биотехнологиите е в състояние да прави случайни открития: така днес _Regeneron_ разработва модифициран вариант на лекарството като терапия за намаляване на телесното тегло.
	Друго първоначално спекулативно начинание, станало свидетел на разбиването на много от комерсиалните си надежди, е техниката на моноклоналните антитела. Когато са изобретени в средата на седемдесетте години на XX век в лабораторията по молекулярна биология на Медицинския научен съвет на Великобритания в Кеймбриджкия университет от Сезар Милщейн и Жорж Кьолер, моноклоналните антитела са приветствани като нещо дългоочаквано, което ще промени лицето на медицината. Въпреки това, поради немислимо днес недоглеждане, Медицинският научен съвет на Великобритания не ги патентова. Едва сега, след десетилетия на разочарования, те започват да получават дължимото.
	Антителата са молекули, произвеждани от имунната система, за да идентифицират организмите-нашественици и да се свързват с тях. Моноклоналните антитела, които произлизат от единия род произвеждащи антитела клетки, са антитела, програмирани да се свързват с определена _цел_. В мишките се произвеждат веднага, ако им бъде инжектиран материал от въпросната _цел_, което предизвиква реакция на имунната система, и развъждане кръвните клетки на мишките, произвели моноклоналните антитела. Тъй като моноклоналните антитела могат да разпознават специфични молекули и да се свързват с тях, надеждата е да се използват с извънредна точност срещу различни опасни нашественици — туморни клетки например. Този оптимизъм води до създаването на няколко компании за моноклонални антитела, които бързо се натъкват на пречки. Иронично, но най-значимата от тях е човешката имунна система, която разпознава моноклоналните антитела на мишките като чужди и ги унищожава, преди да успеят да се заемат със своите цели. Оттогава досега са изобретени няколко метода за „хуманизиране“ на моноклоналните антитела — да се заменят колкото може повече от мишите антитела с човешки компоненти. А последното поколение от моноклонални антитела представлява най-голямата разрастваща се област в биотехнологиите днес.
	_Centocor_, разположена близо до Филаделфия, сега притежавана от „Джонсън енд Джонсън“, разработи _ReoPro_, моноклонално антитяло, характерно за един белтък на повърхността на тромбоцитите, които поощряват образуването на кръвни съсиреци. Като не позволява на тромбоцитите да се слепват, _ReoPro_ намалява вероятността от смъртоносно образуване на съсиреци при подложените на ангиопластика пациенти например. _Genentech_, която никога не се бави при включването към високите биотехнологични залози, сега снабдява пазара с _Herceptin_, моноклонално антитяло, чиято цел са някои форми на рак на гърдата. _Immunex_ в Сиатъл произвежда на базата на моноклоналните антитела _Enbrel_, лекарство срещу ревматоиден артрит — заболяване, което се свързва с наличието на огромни количества от белтъка фактор на туморната некроза (ФТН), свързан с управлението на имунната система. _Enbrel_ действа, като улавя излишните молекули ФТН и не им позволява да предизвикват имунна реакция срещу тъканите в нашите стави.
	Други биотехнологични компании се интересуват от клонирането на гени, чиито белтъчни продукти са потенциални цели за новите лекарствени препарати. Сред най-упорито търсените са гените за протеините, които обикновено се намират на повърхността на клетките и служат като рецептори за невротрансмитерите, хормоните и факторите на растежа. Именно чрез тези химически посланици човешкото тяло координира действията на всяка отделна клетка с действията на трилионите други клетки. Беше установено, че лекарствата, разработени сляпо в миналото чрез поредица от опити и грешки, вършат работата си като въздействат върху тези рецептори. Същото ново молекулярно разбиране обяснява защо толкова много от въпросните лекарства предизвикват странични ефекти. Рецепторите често принадлежат към големи семейства от подобни белтъци. Лекарството може действително да атакува свързания с въпросното заболяване рецептор, но същевременно не е изключено да въздейства и върху други подобни рецептори, като предизвиква странични ефекти. Интелигентното създаване на лекарства изисква по-конкретно насочване спрямо рецепторите, за да бъде блокиран _само_ един от тях, нужния в дадения случай. Но, както стана и с моноклоналните антитела, великолепната на хартия идея често се осъществява трудно на практика и още по-трудно от нея могат да се спечелят големи пари.
	Този депресиращ урок научи и наскоро създадената в Сан Диего компания _SIBIA_, свързана с Института „Солк“. Откриването на мембранните рецептори за невротрансмитера никотинова киселина, обещава пробив в лечението на Паркинсоновата болест, но, както се случва често в биотехнологиите, добрата идея е само началото на много дълъг научен процес. В крайна сметка, след като дава обещаващи резултати при маймуните, кандидатът за лекарство на _SIBIA_ се проваля при хората.
	Както неочакваното намаляване на телесното тегло, предизвикано от нервния фактор на растежа на _Regeneron_, пробивите в тази област също често се раждат благодарение на щастливо стечение на обстоятелствата, отколкото от рационални научни пресмятания. През 1991 година например, разположената в Сиатъл компания _ICOS_, ръководена от известния ни още от _Amgen_ Джордж Ратман, работи с клас ензими, наречени „фосфодиестераза“, които разграждат на по-прости молекулите, сигнализиращи клетките. Целта е да бъде открито лекарство за понижаване на кръвното налягане, но едно от тестваните лекарства предизвиква изненадващ страничен ефект. Оказва се, че то може да се използва като „Виагра“-та при проблеми с ерекцията и откритието да се окаже спечелване на много по-голям джакпот, отколкото се е предвиждало първоначално при търсенето на другата терапия.*
	[* Самата „Виагра“ има подобна история. И тя трябвало да се бори с високото кръвно налягане, но по време на опитите вземащите я студенти по медицина от мъжки пол се наблюдават съвсем други резултати. — Бел.авт.]


	Въпреки благодатния пазар за препарати за улесняване на ерекцията, не е изненадващо, че търсенето на лечение на рака остава главната движеща сила за биотехнологичната индустрия. Класическият, убиващ клетките подход при атакуването на рака, използващ радиацията и химиотерапията, неизменно убива също така и здравите нормални клетки и води до страшни странични ефекти. С разработването на ДНК методологии, изследователите най-сетне се приближават към изнамирането на лекарства, които атакуват само ключовите белтъци (много от които „фактори на растежа“ и техните рецептори по повърхността на клетките), които стимулират растежа и деленето на раковите клетки. Разработването на лекарство инхибитор за желаната цел, което не обезврежда същевременно други, жизненоважни протеини, е огромно предизвикателство дори за най-добрите в тази област. А несигурното пътуване от успешно клонираното лекарство до широкото му разпространение и достъпност, след като бъде одобрено от Администрацията по храните и лекарствата на САЩ, е истинска одисея, която рядко отнема по-малко от десет години.
	Завършващите с успех истории все още са рядкост, но съм убеден, че ще стават все по-чести. Откритото от швейцарската компания _Novartis_ лекарство _Gleevec_, действа срещу рака на кръвта, наречен хронична миелоидна левкемия (ХМЛ), като блокира конкретно стимулиращата растежа активност на рецепторните мембранни протеини, произвеждани в ненужно големи количества от раковите клетки от този тип. Ако се даде в началния етап на ХМЛ, _Gleevec_ води обикновено до дълги, свободни от болестта ремисии, и в много случаи — до пълно излекуване. В някои нещастни случаи обаче, болестта се появява отново, когато новите мутации в гена, кодиращ протеините на мембранния рецептор, направят _Gleevec_ неефикасен.
	Едно от най-важните противоракови лекарства, насочени срещу определен протеин, може би е рецепторът за епидермалния фактор на растежа (ЕФР). Този рецептор често се наблюдава в много по-големи количества в раковите (особено при рак на гърдата и на белите дробове), отколкото в нормалните клетки, което навежда на мисълта, че не е изключено да се окаже победител като целево лекарство. Няколко мощни лекарства, блокиращи конкретно ЕФР, вече са в последния стадий на клинично тестване. Появата на целеви лекарства определено ще включи извънредно мощни оръжия в борбата срещу рака, но най-вероятно, след първоначалната ремисия, при много пациенти ще се появи рецидив, тъй като колонизиращите тялото ракови клетки ще започнат да се съпротивляват срещу тях.
	Поради тази причина мнозина стигнаха до извода, че най-добрият и дългосрочен начин за справяне с раковите клетки може би ще бъде атакуването на пътищата им за снабдяване с хранителни вещества. Като всички клетки в тялото, и те се нуждаят от храна, за да растат, и я получават от кръвоносните съдове, които се появяват край тях. Ако се блокира нарастването на кръвоносните съдове в туморите, обслужваните от тях ракови клетки ще загинат от глад. Идеята, че малките тумори стават опасни едва след проникването в тях на новообразувани кръвоносни съдове (процес, наречен „ангиогенеза“), идва за първи път на Джуда Фолкман в началото на шейсетте години, когато отбива военната си служба във Военноморския институт за медицински изследвания край град Вашингтон. Преждевременно развиващ се син на равин от Охайо, Фолкман е първият, завършил Университета на Охайо и приет в Харвардското медицинско училище. Когато влиза в гимназията, вече е присъствал на операция на куче, а по време на следването си изобретява хирургическо съоръжение за охлаждане на черния дроб, когато притокът на кръв до него е спрян временно. На трийсет и четири години става най-младият професор по хирургия в историята на Харвардския университет. Анти-ангиогенезните идеи на Фолкман обаче не могат да бъдат изследвани по терапевтичен път преди направеното неотдавна откритие на три специфични фактора на растежа, играещи жизненоважна роля за растежа на ендотелните клетки, които подплатяват отвътре кръвоносните съдове. Разработените срещу тези фактори на растежа инхибитори, антиогенезните лекарства, може би ще се окажат ефикасни при много форми на рак. Четирийсетина години след първоначалното прозрение на Фолкман може би най-после ще бъдем в състояние в обозримо бъдеще да лекуваме повечето ракови заболявания, включително и развилите резистентност към най-добрите конвенционални противоракови лекарства.
	Намиращата се край Сан Франциско фирма _Sugen_ вече разработи две, високоспецифични лекарства от малки молекули, действащи срещу определени антиогенезни фактори на растежа и действащи като инхибитори при туморите при животни. Нито едно от лекарствата, давано отделно, засега не е доказало ефикасността си при напреднал рак при хората. Предварителната информация обаче, от експериментите с онко-мишки, извършени от Дъг Ханаан в Калифорнийския университет в Сан Франциско, навеждат на мисълта, че лекарствата на _Sugen_ може би ще действат, ако се дават в комбинация. За жалост бъдещето на опитите с онко-мишки в Калифорнийския университет в Сан Франциско и навсякъде другаде е доста неясно и заплашено от диспута, предизвикан от агресивната политика на „Дю Пон“ за лиценза на онко-мишката.
	Проникването на кръвоносните съдове в мишите тумори се предотвратява и с наскоро открита група протеини, които изглежда са естествено срещащи се инхибитори на образуване на кръвоносни съдове. Два такива белтъка, ангиостатин и ендостатин, изолирани от Майкъл О’Райли в лабораторията на Джуда Фолкман, сега се изпробват клинично. Макар да не присъстват в кръвта в достатъчно големи количества, за да бъдат извлечени за тестване при хората, процедурите с рекомбинантна ДНК позволяват и двата протеина да се произвеждат в клетки от дрожди в достатъчни за клинична употреба количества. И докато засега нито ангиостатинът, нито ендостатинът самостоятелно не са демонстрирали чудотворно въздействие върху рака при хората, опитите с мишки навеждат на мисълта, че както и с лекарствата на _Sugen_, скоро може би ще бъде открито ефикасно съчетаване на двете. През следващото десетилетие цяла виртуална армада от белтъчни и съставени от малки молекули инхибитори вероятно ще бъдат готови да се спуснат из системите на страдащите от рак, възпрепятствайки образуването на кръвоносни съдове преди туморите да са станали смъртоносни. А ако нарастването на туморите може да се управлява по този начин, нищо чудно да започнем да гледаме на рака така, както гледаме на диабета — като на болест, която може да се контролира, ако не и да се излекува напълно.


	Тъй като рекомбинантните технологии ни позволяват да впрягаме клетките да произвеждат буквално всеки протеин, логично се налага въпросът: защо да се ограничаваме с лекарствата? Да вземем примера с паяжината. Нишките, които образуват радиалните спици на паяжината, са изключително здрави. Ако се сравнява с теглото, това влакно е пет пъти по-здраво от стоманата. Макар да съществуват начини паякът да бъде накаран да изплете повече паяжина, отколкото са непосредствените му нужди, опитите за създаване на паякови ферми за производство на паякова коприна се провалиха, защото тези същества имат прекалено силни териториални претенции, за да могат да се отглеждат масово. Сега обаче, гените за производство на копринен протеин вече са изолирани и могат да се вкарват в други организми, които ще играят роля на фабрики за паякова коприна. Тези изследвания се финансират от Пентагона, според който Спайдърмен има бъдеще в американската армия: може би един ден войниците ще слагат предпазни костюми от паякова коприна, служещи като броня.
	Друга вълнуваща нова перспектива в биотехнологиите включва подобряването на естествените белтъци. Защо да се задоволяваме със замисъла на природата, до който се е достигало в някои случаи произволно или в резултат на вече несъществуващ еволюционен натиск, когато, благодарение на незначителни манипулации, може да получим нещо далече по-полезно? Вече сме в състояние да осъществяваме минимални промени в аминокиселинните последователности на съществуващите протеини. Ограничение за жалост налага липсата на информация за ефекта, който би оказала върху свойствата на белтъка промяната дори само на една аминокиселина във веригата.
	Тук можем да се обърнем към примера на природата, за да намерим решението: известната като „насочена молекулярна еволюция“ процедура, ефикасно имитира естествения подбор. При естествения подбор новите варианти се генерират произволно от мутацията и след това се пресяват чрез конкуренцията между отделните индивиди; успешният и по-добре адаптираните варианти имат по-голям шанс да оцелеят и да допринесат за създаването на следващото поколение. Насочената молекулярна еволюция имитира този процес в епруветки. След използването на биохимични трикове за предизвикване на случайни мутации в гена за някой протеин, по-късно можем да имитираме генетична рекомбинация, за да накараме мутациите да създадат нови последователности. От получените нови белтъци нашата система избира тези, които се справят най-добре при конкретните условия. Целият цикъл се повтаря няколко пъти, като всеки път „успелите“ от предишния цикъл молекули се конкурират в следващия.
	Не е нужно да търсим пример как действа насочената молекулярна еволюция по-далече от пералнята. Тук се случват катастрофи, когато една-единствена цветна дреха случайно се озове сред бялото пране: част от боята на червената тениска неизбежно се разтваря и преди да сте разбрали какво става, всички чаршафи в дома ви стават бледорозови. Ензимът пероксидаза, произвеждан естествено от вид гъба, има свойството да обезцветява разтворените от дрехите бои. Проблемът обаче е, че ензимът не може да действа в горещата сапунена среда на пералната машина. Чрез насочената молекулярна еволюция обаче, стана възможно да се подобри способността на ензима за справяне с тези условия: един специално „еволюирал“ ензим например демонстрира способността да издържи на температури, 174 пъти по-високи от тези, които издържа ензимът на въпросната гъба. И подобни полезни „еволюции“ не отнемат кой знае колко време. Естественият подбор продължава милиони години, докато насочената молекулярна еволюция в епруветките върши работата си за часове или дни.
	Генетичните инженери осъзнаха рано, че технологиите им могат да въздействат благотворно и върху селското стопанство. Светът на биотехнологиите вече знае, че генетично модифицираните растения сега се намират в центъра на кръстосания огън на противоречивите мнения. Затова би било интересно да се отбележи, че един по-ранен принос към селското стопанство, а именно увеличаването на млеконадоя, също предизвиква протести.
	Волският хормон на растежа (ВХР) е подобен в много отношения на човешкия, но в селското стопанство проявява ценен страничен ефект: увеличава производството на мляко при кравите. Разположената в Сейнт Луис селскостопанска химическа компания „Монсанто“ клонира гена на ВХР и произведе рекомбинантен ВХР. Кравите произвеждат естествено този хормон, но инжектирането на ВХР на „Монсанто“ увеличава млечната им продуктивност с около 10%. В края на 1993 година Администрацията по храните и лекарствата на САЩ одобри употребата на ВХР и през 1997 година вече около 20% от десетте милиона крави на нацията получаваха добавка от ВХР. Млякото, произведено и от получаващите, и от неполучаващите добавката крави, не се отличава по нищо: и в двата случая съдържа едно и също малко количество ВХР. Всъщност един от най-основателните аргументи срещу обозначаването на млякото като „с добавка на ВХР“ и „без добавка на ВХР“, е невъзможността да се различи млякото, получено от получавалите и неполучавалите допълнително ВХР крави, следователно няма как да се разбере дали написаното е вярно. Тъй като ВХР позволява на фермерите да постигат целите си за млеконадой с по-малко животни, той се отразява като цяло благотворно върху околната среда, защото води до намаляване размерите на млечните стада. Метанът, произвеждан от добитъка, допринася в значителна степен за парниковия ефект и намаляването числеността на стадата може да се отрази благотворно в перспектива върху глобалното затопляне. Метанът задържа топлината двайсет и пет пъти по-ефикасно от въглеродния двуокис, а пасящата крава произвежда средно по шестстотин литра метан на ден от газове, достатъчни за надуването на четирийсет балона за парти.
	На времето бях изненадан, че ВХР предизвика такива протести от лобито, настроено против ДНК. Сега, когато наред са полемиките за генетично променените растения, разбрах, че професионалистите в създаването на пререкания могат да предизвикат проблем абсолютно от всяко нещо. Джереми Рифкин, най-отявленият враг на биотехнологиите, поставя началото на кариерата си като отричащ всичко през 1976 година, когато се чества двеста годишнината на САЩ. Той се възпротивява. След това насочва протестите си срещу ДНК. В средата на осемдесетте години той отговаря така на твърдението, че ВХР няма да зарази хората: „Аз ще _направя_ от това въпрос! Ще открия нещо! Това е първият биотехнологичен продукт, излязъл навън и аз ще се боря срещу него.“ Така и направи. „Това е неестествено“ (но не може да се отличи от „естественото“ мляко). „Съдържа протеини, причиняващи рак“ (не съдържа, а и белтъците се разграждат в процеса на храносмилане). „Ще принуди дребния фермер да излезе от бизнеса“ (но, за разлика от много други нови технологии, не изисква значителни капиталовложения, така че няма дискриминация и срещу дребния фермер). „Ще увреди кравите“ (почти деветгодишният комерсиален опит с милиони крави доказа, че това не е вярно). В крайна сметка, подобно на протестите срещу рекомбинантните техники от Азиломарската епоха, дебатите започнаха да отмират, защото стана ясно, че нито един от мрачните сценарии на Рифкин не издържа проверката на времето.
	{img:tajnata_na_zhivota_58.jpg|#Джереми Рифкин, професионалист в казването на „не“. Генетично модифицираните храни са последният му кръстоносен поход.}
	Полемиките около ВХР дадоха известна представа за онова, което предстоеше. За Рифкин и останалите ДНК-фоби ВХР беше само ордьовър: основното блюдо на протестиращите щяха да бъдат генетично модифицираните храни.


>	Шеста глава
>	Буря в кутия със зърнени храни: Генно модифицираното земеделие

	{img:tajnata_na_zhivota_59.jpg|#Британската преса сготви ядене от въпроса за генно модифицираните храни.}
	През юни 1962 година книгата на Рейчъл Карсън „Мълчалива пролет“ предизвика сензация, когато бе публикувана в поредица на „Ню Йоркър“. Според ужасяващото й твърдение пестицидите тровят околната среда и дори храната ни. По това време бях консултант към Президентския научен консултативен комитет (ПНКК) на Джон Кенеди. Главната ми задача беше да преглеждам биологичната военна програма на армията, затова се зарадвах много на поканата да служа в подкомитета, натоварен да формулира отговора на администрацията на притесненията на Карсън. Самата Карсън даваше доказателства и аз бях впечатлен от грижливото й изложение и разумния подход към въпроса. И нямаше нищо общо с истеричната еко чудачка, както бе описана от носещите костюми защитници на интересите на пестицидната индустрия. Един от директорите на Американската цианамидна компания например настояваше, че „ако следвахме поученията на мис Карсън, щяхме да се върнем в Средновековието, а насекомите, болестите и паразитите отново ще населят Земята“. „Монсанто“, друг от големите производители на пестициди, публикува опровержение на „Мълчалива пролет“, наречено „Безнадеждната година“, и разпрати пет хиляди безплатни екземпляра до медиите.
	{img:tajnata_na_zhivota_60.jpg|#Рейчъл Карсън свидетелства през 1962 година пред подкомитета на конгреса, назначен да се запознае с нейните твърдения за опасността, на която ни излагат пестицидите.}
	Най-директният ми контакт с описания от Карсън свят се осъществи година по-късно, когато бях поставен начело на списъка на Президентския научен консултативен комитет, натоварен да разгледа каква заплаха представляват за реколтата от памук на нацията насекомите вредители, особено мексиканският хоботник. При обиколките си на памуковите полета по делтата на Мисисипи, Западен Тексас и Централната Калифорнийска долина, човек едва ли би могъл да не забележи изключителната зависимост на памукопроизводителите от химическите пестициди. На път за занимаващата се с изследвания на насекоми лаборатория близо до Браунсвил, Тексас, над нас прелетя селскостопански хеликоптер и буквално обля колата. Тук, вместо с обичайните реклами, билбордовете запознаваха с най-новите и най-сигурни съединения в борбата с насекомите. Отровните химикали очевидно участваха активно в живота на памукопроизводителите.
	{img:tajnata_na_zhivota_61.jpg|#В дните преди Рейчъл Карсън да бие тревога: ДДТ е най-добрият приятел на всеки човек.}
	Независимо дали Карсън бе преценила правилно заплахата, сигурно имаше по-добър начин за справяне с шестокраките неприятели на памуковото растение от обливането на огромни пространства от страната с химикали. Една от възможностите, предлагана от учените към Министерството на земеделието на САЩ в Браунсвил бе да се мобилизират неприятелите на насекомите — например _polyhedral virus_, атакуващ _bollworm_ (който скоро щеше да се превърне в по-страшна заплаха за памука от мексиканския хоботник), но подобни стратегии се оказаха непрактични. Тогава не бях в състояние да си представя решение, включващо създаването на растения с вградена резистентност към насекомите вредители: подобна идея би ми се сторила прекалено хубава, за да бъде истинска. Но днес фермерите се справят с паразитите именно по този начин и същевременно намаляват зависимостта от вредните за здравето химикали.
	Генното инженерство създаде селскостопански растения с генетично заложена резистентност към вредителите. Най-много печели околната среда, защото употребата на пестициди намаля и въпреки това, колкото и да е парадоксално, посветилите се на опазването на околната среда организации са едни от най-гласовитите противници на въвеждането в практиката на тъй наречените генно модифицирани растения.


	Както при генното инженерство при животните, проблемната първа стъпка в растителните биотехнологии е да вкараш желаната част от ДНК (гена-помощник) в растителната клетка и след това — в генома на растението. Както откриват често молекулярните биолози, природата е изобретила механизъм да извърши това милиони години преди биолозите дори да си помислят за него.
	Болестта _crown gall_ води до образуването на непривлекателен „тумор“, известен като шикалка, на стъблото на растението. Причинява се от разпространена почвена бактерия, получила названието _Agrobacterium tumefaciens_, която инфектира растенията там, където са наранени, например от растителноядно насекомо. Забележителен е начинът, по който бактериалният паразит осъществява атаката. Той изгражда тунел, по който изпраща „колет“ със собствен генетичен материал в клетката на растението. Колетът съдържа част от ДНК, грижливо изрязана от специален плазмид и след това увита в предпазен белтъчен слой, преди да отпътува по тунела. Веднъж пристигнала, пратката с ДНК се интегрира от ДНК на клетката-приемник така, както би се интегрирала ДНК на вирус. За разлика от вируса обаче, веднъж влязла и закрепена, частта от ДНК не започва да произвежда свои копия. Вместо това произвежда хормони на растежа и специализирани белтъци на растението, които служат за храна на бактерията. Това поощрява едновременното делене на клетките на растението и растежа на бактериите, като създава нещо като порочен кръг: хормоните на растежа карат клетките на растението да се размножават по-бързо, като бактериалният нашественик-ДНК се копира при всяко клетъчно делене заедно с клетката на приемника, така че се произвеждат все повече и повече растителни хормони на растежа и храна за бактериите.
	Резултатът от този трескав, неконтролиран растеж, е създаването на клетъчна маса, шикалката, която служи на бактерията като фабрика, в която растението произвежда точно това, от което се нуждае бактерията във все по-големи и по-големи количества. Стратегията на _Agrobacterium_ е блестяща: тя издига експлоатацията на растенията до нивото на изкуство.
	{img:tajnata_na_zhivota_62.jpg|#Растение, поразено от болестта crown gall, причинена от Agrobacterium tumefaciens. Този тумор е изобретателният начин, по който бактерията принуждава растението да произвежда предостатъчно от това, което е нужно на самата нея.}
	Подробностите от паразитизма на _Agrobacterium_ са доизяснени през седемдесетте години на XX век от Мери-Дел Чилтън от Вашингтонския университет в Сиатъл и от Марк ван Монтагю и Джеф Шел от Свободния университет в Гент, Белгия. По това време дебатите около рекомбинантната ДНК са в разгара си и не само в Азиломар. Чилтън и колегите й в Сиатъл по-късно отбелязват иронично, че трансферирайки ДНК от един в друг вид, без защитата на Затвор P4, _Agrobacterium_ „оперира, без да се съобразява с инструкциите на Националните здравни институции“.
	Скоро Чилтън, Ван Монтагю и Джеф Шел вече не са единствените, омаяни от _Agrobacterium_. В началото на осемдесетте години „Монсанто“, същата компания, която заклейми атаката на Рейчъл Карсън срещу пестицидите, осъзнава, че _Agrobacterium_ е нещо повече от биологична чудатост. В странния й начин на паразитиране може би се криеше ключът към вкарването на гени в растенията. Когато се премества от Сиатъл във Вашингтонския университет в Сейнт Луис, града на „Монсанто“, Чилтън открива, че съседите й проявяват доста голям интерес към нейната работа. „Монсанто“ може и да се бе включил сравнително късно в изследването на _Agrobacterium_, но разполагаше с пари и други средства, за да настигне пионерите в тази област. Не след дълго лабораториите и на Чилтън, и на Монтагю/Шел се финансират от химическия гигант в замяна на обещанието да споделят откритията си със своя благодетел.
	Успехът на „Монсанто“ се гради върху научната проницателност на трима души: Роб Хорш, Стив Роджърс и Роб Фрейли, които се присъединяват към компанията в началото на осемдесетте години. През следващите две десетилетия те предизвикват селскостопанска революция. Хорш винаги е „обичал миризмата на почва, топлината, която излъчва“ и още като момче е искал „винаги да отглежда нещата по-добре от това, което предлагаха в бакалията“. Той веднага вижда в работата в „Монсанто“ възможност да осъществи мечтата си, при това в големи мащаби. Затова пък Роджърс, молекулярен биолог в Университета в Индиана, първоначално отхвърля писмената покана на компанията, защото според него тази работа е равносилна на „продаване“ на индустрията. Когато я посещава обаче, открива не само стабилна изследователска атмосфера, а и изобилие от вечно недостигащия в академичните среди ключов елемент — парите. Мнението му се променя. Фрейли отрано е обсебен от вижданията си за селскостопанските биотехнологии. Той идва в компанията след срещата с Ърни Яворски, директора, чиито дръзки фантазии поставят началото на биотехнологичната програма на „Монсанто“. Яворски се оказва не само надарен с богато въображение, а и извънредно приветлив работодател. Той не се смущава ни най-малко от изявлението на новия човек при първата им среща, когато прекосяват Бостънското летище „Логан“; тогава Фрейли заявява, че една от целите му е да заеме мястото на Яворски.
	И трите, изследващи _Agrobacterium_ групи — на Чилтън, на Ван Монтагю и Шел, и на „Монсанто“, гледат на стратегията на бактерията като на подкана за манипулиране генетиката на растенията. Тогава вече не е трудно да се предвиди използването на стандартните инструменти рязане и лепене на молекулярната биология за осъществяването на сравнително лесното вкарване в плазмид на _Agrobacterium_ на определен ген, който трябва да бъде трансфериран в клетката на съответното растение. И след това, когато инфектира даден приемник, генно модифицираната бактерия би трябвало да вкара избрания ген в хромозомата на растителната клетка. _Agrobacterium_ е готова система за пренасяне на чужда ДНК в растенията; тя е природен генен инженер. През януари 1983 година, на историческата конференция в Маями, Чилтън, Хорш (за „Монсанто“) и Шел представят независимо получени резултати, потвърждаващи, че _Agrobacterium_ е в състояние да изпълни тази задача. По това време всяка една от трите групи вече е кандидатствала за патент върху основаващите се върху _Agrobacterium_ методи за генетична промяна. Патентът на Шел е признат в Европа, но в Съединените щати спречкването между Чилтън и „Монсанто“ ще отеква в съдебните зали до 2000 година, когато Чилтън и новият й работодател, _Syngenta_, най-после получават патента. Но този, който неведнъж е ставал свидетел на шоу в Дивия запад заради патентите за интелектуална собственост, не би трябвало да се изненада от новината, че историята не завършва чисто и ясно тук: докато пиша тези редове, _Syngenta_ съди „Монсанто“ за имитация на патентован артикул.


	В началото се смята, че _Agrobacterium_ върши дяволската си магия само с определени растения. Към тях, уви, не можехме да причислим важни в селскостопанско отношение групи като зърнените храни, към които спадат царевицата, пшеницата и оризът. Но в годините, след като роди генното инженерство за растенията, _Agrobacterium_ се превърна в един от фокусите на генните инженери и техническият напредък разшири империята й дори до най-своеволните земеделски култури. Преди тези нововъведения трябваше да разчитаме повече на по-случайния, но не и по-малко ефикасен начин за вкарване на нашия ДНК избор в клетката на царевицата, пшеницата или ориза. Желаният ген се прикрепва към миниатюрни златни или волфрамови сачмички, които се изстрелват буквално като куршуми в клетката. Номерът е сачмичката да се изстреля достатъчно силно, за да влезе в клетката, но не толкова силно, че да излезе от другия й край! Методът е лишен от финеса на _Agrobacterium_, но пък върши работа.
	Тази „генна пушка“ е разработена в началото на осемдесетте години на XX век от Джон Санфърд в Селскостопанската изследователска станция на Корнел. Санфърд предпочита да експериментира с лук заради удобно големите му клетки; той си спомня, че от съчетанието на нарязан лук и барут лабораторията му миришела като франчайз на „Макдоналдс“. Първите реакции към неговата идея са изпълнени най-вече с недоверие, но през 1987 година Санфърд разкрива тайните на ботаническото си „огнестрелно оръжие“ на страниците на „Нейчър“. До 1990 година учените успяват, използвайки пушката, да изстрелят нови гени в царевица, най-важната хранителна култура на Америка, чиято стойност само през 2001 година е деветнайсет милиарда долара.
	{img:tajnata_na_zhivota_63.jpg|#"Генна пушка" за изстрелване на ДНК в клетки на растения.}


	Царевицата е не само ценна хранителна култура; единствена сред американските посеви тя отдавна вече е ценна семенна култура. Бизнесът със семена за посев по традиция е в нещо като финансова безизходица: фермерът купува от вас семена, но за сеитбата на следващите реколти може да използва семена от собствения си урожай, следователно никога вече няма да има нужда от вашите семена. Американските компании за царевично зърно решават проблема през двайсетте години на XX век, като пускат на пазара хибридна царевица, получена от кръстоската между два сорта царевица. Характерните за хибрида високи добиви го правят привлекателен за фермерите. Поради Менделовата схема на развъждане, стратегията да се използват семена от личната реколта (тоест продукта от хибрида x хибридната кръстоска) се проваля, защото повечето семена няма да притежават потенциала за даване на високи добиви, характерен за първоначалния хибрид. Следователно фермерите трябва всяка година да се връщат при специализираните в това отношение компании, за да си набавят отново високодобивни семена за царевица.
	Най-голямата американска компания за семена от хибридна царевица _Pioneer Hi-Bred International_ (притежавана понастоящем от „Дю Пон“) е институция в средния запад. Днес тя контролира около 40% от американския пазар на семена за царевица с годишни продажби за 1 000 000 $. Основана през 1926 година от Хенри Уолъс, който става вицепрезидент на Франклин Д. Рузвелт, компанията наема всяко лято около четирийсет хиляди гимназисти, за да подсигури хибридността на хибридната си царевица. Двата родителски сорта растат в съседство и учениците отделят ръчно мъжките, произвеждащи прашец цветове (косите) от единия сорт, преди да са съзрели. Така само другият сорт може да бъде евентуален източник на прашец и полученото зърно със сигурност е хибрид. Дори и сега тази процедура осигурява работа за хиляди хора през лятото: през юни 2002 година _Pioneer Hi-Bred International_ нае трийсет и пет хиляди човека за тази цел.
	{img:tajnata_na_zhivota_64.jpg|#Всяко лято компаниите за хибридна царевица наемат армия от хора, които да отделят мъжките цветове (косата) на царевицата. Това възпрепятства самоопрашването и прави възможно произведените семена да бъдат наистина хибриди — продукт от кръстоската между два различни сорта.}
	Един от първите клиенти на _Pioneer_ е Розуел Гарст, фермер от Айова, който, впечатлен от хибридите на Уолъс, купува лиценз за продажбата на царевицата на _Pioneer_. На 23 септември 1959 година, през един от не толкова мразовитите мигове на Студената война, съветският лидер Никита Хрушчов посещава фермата на Гарст, за да научи нещо повече за американското селскостопанско чудо и по-специално за хибридната царевица. Нацията, която Хрушчов наследява след Сталин, е пренебрегвала селското стопанство в името на индустриализацията, и новият премиер възнамерява да поправи този пропуск. През 1961 година новопостъпилата администрация на Кенеди одобрява продажбата за Съветския съюз на семена от царевица, земеделско оборудване и изкуствени торове, които заедно допринасят за удвояването на съветското производство на царевица само след две години.
	{img:tajnata_na_zhivota_65.jpg|#"Царевичната" среща на високо равнище по време на Студената война: съветският лидер Хрушчов с фермера от Айова Розуел Гарст през 1959 година.}
	Докато около нас се водят дебати за генно модифицираните растения, важно е да не забравяме, че ние всъщност консумираме генно модифицирана храна от хилядолетия. И домашните ни животни, източникът ни на месо, и посевите, които ни дават зърнени храни, плодове и зеленчуци, се различават значително в генетично отношение от дивите си прародители.
	Земеделието не възниква изведнъж, напълно развито, преди десет хиляди години. Много от дивите праотци на използваните от нас растителни видове дават доста слаби добиви на първите фермери: те се отглеждат трудно, а дават малко. Необходими са били известни промени, иначе земеделието не е имало шанс да успее. Първите фермери разбират, че модификацията трябва да се предава („генетично“, както бихме казали днес); само по този начин желаните характеристики също ще се предават от поколение на поколение. Така се ражда мащабната програма на нашите аграрни предци за генна модификация. И, поради липсата на генни пушки и други от този род, тази активност зависи от изкуствения подбор — фермерите развъждат само екземплярите, проявяващи желаните качества — кравите с най-голям млеконадой, например. Всъщност фермерите правят това, което природата осъществява при естествения подбор: от съществуващите генетични варианти се подбират само онези, които могат да обогатят следващото поколение с най-желаните от гледна точка на консумацията характеристики при фермерите; и най-адаптираните за оцеляване в случая с природата. Биотехнологиите ни дават начин да генерираме желаните варианти, вместо да чакаме естественото им възникване; като такива те са просто последният от дълга поредица методи, използвани за _генно модифициране_ на нашата храна.
	{img:tajnata_na_zhivota_66.jpg|#Резултатът от години на естествен подбор: царевица (дясно) и дивият й предшественик, teosinte (ляво).}
	Елиминирането на плевелите е трудна задача. Проблемът е там, че и отглежданите култури, и плевелите са растения. Как тогава да убиеш едните, без да убиеш другите? В идеалния случай би трябвало да има някаква предаваща се система, и всяко растение без „защитен белег“ — в този случай плевелите — да бъде убивано, докато притежаващите въпросния белег, култивираните растения, да бъдат пощадявани. Генното инженерство даде на фермерите и градинарите точно такава система под формата на технологията „Раундъп реди“ на „Монсанто“. „Раундъп“ е широкоспектърен хербицид, в състояние да убие почти всяко растение. Но чрез генетични промени учените на „Монсанто“ произведоха също така „Раундъп реди“ посеви, които имат вградена резистентност към хербицида и си живеят чудесно, докато плевелите около тях умират. Разбира се, в интерес на компанията е, че фермерите, купили адаптираното семе на „Монсанто“, ще си купят също така и хербицида на „Монсанто“. Но този подход е също така благотворен за околната среда. Обикновено фермерът трябва да използва поредица от различни унищожители за плевели, всеки от които е токсичен за определена група бурени, но безопасен за посевите. А групите плевели, представляващи потенциална опасност, са доста. Използването само на един хербицид за всички плевели всъщност намалява нивото на тези химикали в околната среда, а „Раундъп“ се разгражда бързо в почвата.
	За жалост, възходът на земеделието носи предимства не само за нашите предци, а и за растителноядните насекоми. Представете си, че сте насекомо, което консумира пшеница и родствено свързаните с нея диви треви. Преди хиляди години би трябвало да кръстосвате надлъж и нашир, за да си осигурите вечерята. Тогава възниква земеделието и хората започват да ви сервират вечерята върху концентрирани пространства. Нищо чудно, че посевите е трябвало да бъдат защитавани от набезите на насекомите. Когато става въпрос поне за унищожаване, насекомите не са толкова голям проблем, колкото плевелите, защото е възможно да се измисли отрова, чиято цел са животните, а не растенията. Проблемът е, че хората и другите създания, които ценим, също са животни.
	Пълният мащаб на риска, свързан с употребата на пестициди, не е напълно очевиден, преди Рейчъл Карсън да го документира за първи път. Ефектът върху околната среда на съдържащите хлор пестициди с дълъг живот като ДДТ (забранен в Европа и Северна Америка от 1968 година) е опустошителен. Освен това съществува опасност остатъци от пестицидите да се окажат в нашата храна. И дори в малки дози те да не са смъртоносни — все пак са предназначени да убиват животни на далече по-ниско стъпало на развитие от нас — остава притеснението за възможно мутагенно въздействие, водещо до рак при хората и до вродени дефекти. Алтернативата на ДДТ идва под формата на органофосфатни пестициди като паратион. Техен плюс е бързото им разлагане след прилагане, така че не остават дълго в околното пространство. От друга страна, те са дори още по-токсични от ДДТ — нервнопаралитичният газ зарин, използван при терористичната атака в Токийското метро през 1995 година например, е също член на органофосфатната група.
	Разтворите, получени от природни химикали, предизвикват други реакции. В средата на шейсетте години например, химическите компании започнаха да разработват синтетични варианти на един естествен инсектицид, пиретрин, получен от малка, подобна на маргаритка, хризантема. С негова помощ държаха настрана вредителите на посевите в продължение на повече от десетилетие, докато, и в това няма нищо изненадващо, широката му употреба доведе до създаването на резистентна популация сред насекомите. Още по-смущаващ обаче бе фактът, че пиретринът, макар и с естествен произход, не е непременно безвреден за хората; подобно на много, получени от растения вещества, той също може да бъде силно токсичен. При експериментите с пиретрин върху плъхове бе установено, че той предизвиква симптоми, напомнящи Паркинсонова болест, а епидемиолозите забелязаха, че това заболяване се среща по-често в селските, отколкото в градските райони. Агенцията за опазване на околната среда (АООС) смята (а достоверните факти са оскъдни), че ежегодно сред работещите във фермите се наблюдават около 300 000 заболявания, свързани с пестицидите.
	Екологично ориентираните фермери винаги са имали начини да избягват употребата на пестициди. Един изобретателен екологично чист метод разчита на токсин, извличан от бактерия, или често на самата бактерия, за да защитава растенията от атаките на насекомите. _Bacillus thuringiensis_ (Бт) естествено щурмува чревните клетки на насекомите и се храни с веществата, отделени от увредените клетки. Изложена на въздействието на бактериите, чревната им система се парализира и те умират от комбинираното въздействие на глада и увреждането на тъкани. За първи път идентифицирана през 1901 година, когато погубва една десета от популацията от японска копринена пеперуда, _Bacillus thuringiensis_ получава името си едва през 1911 година, при един пробив сред брашнените пеперуди в немската провинция Тюрингия. Бактерията е използвана за първи път като пестицид във Франция през 1938 година и в началото се смята, че действа само срещу гъсениците на пеперудите, но впоследствие се доказва, че различните щамове са ефикасни срещу ларвите на бръмбарите и мухите. Най-хубавото от всичко е, че бактерията въздейства конкретно върху насекоми: чревният тракт на повечето животни е киселинен, тоест с ниско _pH_, но червата на ларвите на насекомите са високо алкални, тоест с високо _pH_ — средата, в която се активира гибелният токсин на _Bacillus thuringiensis_.
	В епохата на технологиите на рекомбинантната ДНК успехът на _Bacillus thuringiensis_ като пестицид вдъхнови генните инженери. Какво ще стане, ако, вместо да се прилага напосоки бактерията при посевите, генът за въпросния токсин се вкара в генома на самите посеви? На фермера нямаше да му се налага никога повече да пръска растенията, защото всяка хапка от тях би била гибелна за насекомите (и безвредна за нас). Методът има поне две очевидни предимства пред традиционното ръсене на посевите с пестициди. Първо, на въздействието на пестицида ще бъдат подлагани само ядящите съответното растение насекоми, а останалите няма да пострадат, както става при външно приложение. Второ, имплантирането на гена за токсина на _Bacillus thuringiensis_ в генома на растението ще доведе до произвеждането му от всяка негова клетка; традиционните пестициди се прилагат само върху листата и дръжките. И така насекомите, които се хранят с корените или проникват във вътрешните тъкани и досега бяха имунизирани срещу външно прилаганите пестициди, вече също ще бъдат обречени на Бт смърт.
	Днес разполагаме с цяла гама от Бт посеви, включително „Бт царевица“, „Бт картофи“, „Бт памук“ и „Бт соя“ и резултатът е значителното намаляване на употребата на пестициди. През 1995 година памукопроизводителите по делтата на Мисисипи пръскаха нивите си средно 4,5 пъти на сезон. Само година по-късно, когато Бт памукът е засаден, тази средна цифра — за всички ферми, в това число и засадилите други сортове памук — пада до 2,5 пъти. Смята се, че от 1996 година използването на Бт посеви се измерва с ежегодно намаляване с два милиона галона на пестицидите в Съединените щати. Напоследък не съм посещавал памукопроизводителни региони, но съм готов да се обзаложа, че билбордовете там вече не рекламират химическите убийци на насекоми. Същата тенденция вече се забелязва и в други страни: през 1999 година засаждането на Бт памук в Китай намалява употребата на пестициди с 1 300 _тона_.
	{img:tajnata_na_zhivota_67.jpg|#Бт памук: генетично модифицираният памук, произвеждащ инсектицидния Бт токсин, се развива чудесно, докато другите видове стават жертва на насекомите вредители.}
	Биотехнологиите също така направиха растенията по-устойчиви срещу други традиционни неприятели в изненадващата форма на профилактика срещу болестите, повърхностно подобна на ваксинирането. Ние инжектираме на нашите деца меки форми на различни патогени, за да предизвикаме имунна реакция, която ще ги предпази от инфекцията, когато впоследствие влязат в контакт със съответната болест. Забележителното е, че когато едно растение, непритежаващо имунна система в истинския смисъл на тази дума, бъде изложено на даден вирус, често развива резистентност към други щамове на същия вирус. Роджър Бийчи от Вашингтонския университет в Сейнт Луис осъзнава, че този феномен може да позволи на генните инженери да „имунизират“ растенията срещу заплашващите ги болести. Той опитва да вкара гена на белтъчната обвивка на вируса в растението, за да види дали това би могло да създаде защита без излагане на самия вирус. И то наистина я създава. Присъствието в клетката на белтъчната обвивка на вируса предпазва клетката от нахлуването на вируси.
	Методът на Бийчи спасява бизнеса с папая на Хаваите. Между 1993 и 1997 година производството намалява с 40% в резултат на нашествието на _papaya ringspot virus_, който заплашва да унищожи едно от основните производства на острова. Като вкарват ген само за част от протеиновия слой на вируса в генома на папаята, учените успяват да създадат устойчиви срещу атаките на вируса растения. Хавайската папая е спасена.
	По-късно учените в „Монсанто“ прилагат същия безвреден метод, за да се справят с разпространеното заболяване, причинявано от картофения вирус _X_. (Имената на картофените вируси са създадени без проява на въображение. Съществува също така картофен вирус _Y_.) За жалост „Макдоналдс“ и други големи играчи в бизнеса с бургери се страхуват, че използването на подобни модифицирани картофи ще доведе до бойкоти, организирани от поборниците на генно немодифицираните храни. В резултат сервираните сега от тях пържени картофки струват повече, отколкото би трябвало.


	Природата замисля „вградените“ защитни системи стотици милиони години преди генните инженери от човешкия род да започнат да вкарват Бт гени в посевите. Биохимиците са разпознали цял клас растителни вещества, тъй наречените „вторични продукти“, които сега участват в общия метаболизъм на растението. Те са произведени, за да защитават срещу тревопасните и другите евентуални нападатели. В действителност повечето днешни растения са натъпкани с химически токсини, разработени от еволюцията. Естественият подбор, напълно разбираемо, е бил по-благосклонен към растенията с най-опасните вторични продукти, защото те са най-малко уязвими от растителноядните животни. Всъщност много от веществата, които хората са се научили да извличат от растенията и да използват като лекарства (дигиталинът от напръстника например, използван в точни дози, може да лекува страдащи от сърдечни заболявания), стимуланти (кокаинът от коката) или пестициди (пиретринът от хризантемите), влизат в тази категория от вторични продукти. Отровни за естествените неприятели на растението, те осигуряват грижливо еволюиралата му система за реагиране.
	Брус Еймс, изобретил теста на Еймс, процедура, на която се разчита много, когато се определя дали дадено растение е канцерогенно, забелязва, че естествените химикали в нашата храна са също толкова смъртоносни, колкото и вредните химикали, за които се тревожим. Прибягвайки до помощта на плъховете, той взема за пример кафето:
C>
	В една чаша кафе има повече карциногени за гризачите, отколкото остатъци от пестициди, които приемаме за една година. А все още хиляди от химикалите, намиращи се в една чаша кафе, не са тествани. Всичко това просто показва за пореден път двойния ни стандарт: ако е синтетично, започваме да си въобразяваме всевъзможни ужасии, ако е естествено, забравяме за тях.
C$
	Един изобретателен комплекс от химически защити при растенията включва фуранокумарините — група химикали, които стават токсични само при директно излагане на ултравиолетова светлина. Чрез тази естествена адаптация, токсините се активират, само когато растителноядното създание започне да дъвче растението, като отваря клетките и излага съдържанието им на слънчевата светлина. Съдържащите се в кората на зеления лимон (лайм) фуранокумарини са отговорни за странната напаст, поразила един курорт на Карибите. По бедрата на всички гости, участвали в игра, при която лимонът се предава от човек на човек, без да се използват ръцете, главата или стъпалата, се появили грозни обриви. На ярката слънчева светлина на Карибските острови, активираните фуранокумарини в унизения лимон си отмъстили жестоко.
	Растенията и растителноядните животни са въвлечени в еволюционна надпревара във въоръжаването: природата подбира все по-токсичните растения и на тревопасните животни им се налага да се справят все по-ефективно със защитните вещества на растенията при метаболизма на храната. Изправени пред фуранокумарините, в някои растителноядни животни се проявяват съответни контрамерки. Някои гъсеници например, завиват листа на руло, преди да започнат да го ядат. Слънчевата светлина не прониква в намиращите се на сянка части на листа и фуранокумарините не се активират.
	Добавянето на определен Бт ген е само един от начините, по които човешкият вид, като заинтересувана страна, може да помогне на растенията в тази еволюционна надпревара във въоръжаването. И не би трябвало да се изненадваме, когато видим как насекомите в крайна сметка развиват резистентност към въпросния токсин. Тази реакция е следващият стадий в стария като света конфликт. Когато стане това, фермерите най-вероятно ще могат да разчитат, че други щамове с Бт токсини ще бъдат в състояние да им предложат отново изход от порочния еволюционен кръг: когато резистентността към даден тип стане масова, те ще могат просто да засаждат посеви с „вграден“ алтернативен Бт щам.


	Освен че са в състояние да защитят дадено растение от неговите врагове, биотехнологиите могат също така да спомогнат за появата на по-желани продукти на пазара. За нещастие понякога най-умните биотехнолози може да не видят гората заради дърветата (или посева заради плодовете). Такъв беше случаят с новаторски настроената Калифорнийска компания _Calgene_. Тя остава в историята като първия производител, чийто генно модифициран продукт стига до рафтовете на супермаркета. Това става през 1994 година. _Calgene_ решава голям проблем около отглеждането на домати: как да се докарат зрели до пазара, вместо да се берат зелени както обикновено. Но в техническия си триумф те забравят нещо основно: техният домат, който наричат _Flavr-Savr_, не е нито вкусен, нито достатъчно евтин, за да има успех. Така продуктът им става и една от първите генно модифицирани храни, които изчезват от рафтовете на супермаркета.
	Въпреки това технологията е действително находчива. Узряването на домата естествено се съпровожда от омекване, благодарение на гена, кодиращ ензима полигалактуроназа (ПГ), който омекотява плода, като разгражда клетъчните стени. Тъй като меките домати не понасят добре пътуването, обикновено ги берат още зелени (и твърди) и след това ги правят червени с помощта на газ етилен, спомагащ за съзряването агент. Изследователите на _Calgene_ си дават сметка, че избавянето от гена ПГ ще доведе до създаването на плод, който остава по-дълго твърд, дори след като е узрял на корена. Те вкарват обратно копие на гена ПГ и това, в резултат на афинитета между допълващите се базови двойки, става причина произвежданата от гена ПГ от РНК да се „обвързва“ с РНК, произведена от огледалния ген, и по този начин да неутрализира способността на първия да създава омекотяващия ензим. Освободеният от функциониращ ПГ домат остава по-твърд по-дълго и така става възможно в супермаркетите да се доставят по-пресни, по-зрели домати. Но в триумфа от своята молекулярна мъдрост, _Calgene_ подценява някои от тънкостите, свързани с отглеждането на домати. (Както казва един от наетите от компанията доматопроизводители: „Остави молекулярния биолог в която и да е ферма и ще умре от глад.“) Избраният от _Calgene_ сорт е особено безвкусен. Така доматът се превръща в технологичен триумф и комерсиален провал.
	Потенциално най-важният принос на растителните биотехнологии за доброто на човечеството може би ще бъде увеличаването на хранителната стойност на културите, която естествено е сравнително неголяма. Тъй като растенията като цяло са бедни на жизненоважните за човешкия живот аминокиселини, пълните вегетарианци, сред които са и почти всички хора от развиващия се свят, са заплашени от недостиг на аминокиселини. Генното инженерство е в състояние да се погрижи посевите да съдържат по-пълен набор от хранителни вещества, в това число и аминокиселини, от немодифицираните им варианти.
	Ето един пример. По преценка на УНИЦЕФ през 1992 година 124 000 000 деца по света са изложени на застрашителен недостиг на витамин _A_. В резултат на това всяка година около половин милион от тези деца ослепяват, а много от тях дори умират поради недостиг на въпросния витамин. Тъй като оризът не съдържа витамин _A_ или химическите му прекурсори или предшественици, страдащото от споменатата липса население е концентрирано в тези части на света, където оризът е основната храна.
	С международни усилия, финансирани от фондация „Рокфелер“ (организация с идеална цел, следователно защитена от обвиненията за комерсиалност или експлоатация, често отправяни към производителите на генно модифицирани храни), бе разработен ориз, който получи името „златен“. Макар да не съдържа витамин _A_, той доставя критично важния му предшественик, бета каротина (който придава на морковите яркооранжевия цвят, а на златния ориз — по-слабия оранжев оттенък, вдъхновил даването на това име). Известно е обаче, че недохранването обикновено не се ограничава с недостига на една-единствена хранителна съставка: абсорбирането на предшествениците на витамин _A_ в червата се осъществява най-добре при наличието на мазнини, които обаче са доста ограничени или липсват напълно в менюто на недохранените хора, в помощ на които е създаден златният ориз. Въпреки това златният ориз е резултат от осъществяването поне на една стъпка в правилната посока. В това виждаме широкия потенциал на генно модифицираните храни за намаляване на човешкото страдание.
	Ние сме едва в началото на велика революция, предизвикана от създаването на генно модифицирани растения, и тепърва ще се убедим в изумително широкия обхват на тяхното приложение. Освен че ще доставят хранителни съставки там, където са нужни, растенията може би един ден ще се превърнат в ключа за разпространяването на приеманите през устата белтъци на ваксини. Представете си банан, произвеждащ, да речем, протеина за ваксината срещу полиомиелит. Протеинът се запазва добре в плода, който понася добре пътуването и най-често се яде суров; това би ни позволило един ден да разпространяваме ваксината и в части на света, лишени от инфраструктурата на общественото здравеопазване. Растенията могат да служат и за други, също толкова полезни, макар и не така жизненоважни цели. Една компания например успя да „придума“ памуковото растение да произвежда вид полиестер и така създава естествена смес от памук и полиестер. С потенциала си да намали зависимостта ни от химическите производствени процеси (един от които е създаването на полиестер) и замърсяващите им околната среда вторични продукти, генното инженерство при растенията ще ни даде възможности за опазване на природата, за които засега дори не можем да се досетим.
	„Монсанто“ определено става лидер сред производителите на генно модифицирани храни, но, естествено, първенството му се оспорва непрестанно. Немската фармацевтична компания „Хьохст“ разработва свой еквивалент на „Раундъп“, хербицид, наречен „Баста“ (или „Либърти“ в Съединените щати), с който пуска на пазара своите посеви „ЛибъртиЛинк“, генно пригодени да бъдат устойчиви срещу него. Друг европейски фармацевтичен гигант, „Авентис“, произвежда вариант на Бт царевица, наречен „Старлинк“.
	Но „Монсанто“, чиято цел е да бъде пръв и най-голям, агресивно опитва да повлияе на големите компании за производство на семена, в това число и на „Пайъниър“, да лицензират продуктите на „Монсанто“. „Пайъниър“ обаче все още е верен на отдавна установените си методи за създаване на хибридна царевица, така че реакцията му на разгорещеното ухажване е обезсърчаващо хладна и в сделките, осъществени през 1992 и 1993 година, „Монсанто“ изглежда нелепо, когато съумява да вземе от гиганта в семенната индустрия само някакви си 500 000 $ за правото за Раундъп Реди соя и 38 000 000 $ за Бт царевица. Когато става главен изпълнителен директор на „Монсанто“ през 1995 година, Робърт Шапиро има за цел да поправи това поражение, като превърне компанията в доминираща сила на пазара на семена. За начало прави още по-мащабна атаката върху стария проблем в бизнеса със семена, породен от факта, че фермерите използват за посев семена от последната реколта, вместо да го купуват от специализираните в тази област компании. Хибридното решение, свършило толкова добра работа при царевицата, е неприложимо при другите култури. Шапиро предлага фермерите, използващи Бт семена, да подпишат „технологично споразумение“ с „Монсанто“, което ги задължава да плащат за използването на гена и да се въздържат да сеят семена от собствената си реколта. Замисълът на Шапиро е изключително ефективен начин да накара фермерската общност да анатемоса „Монсанто“.
	Шапиро се оказва необещаващ главен изпълнителен директор за селскостопанска химическа компания в средните западни щати. Като адвокат на фармацевтичната организация „Сърл“, той преживява пазарния еквивалент на момента „Еврика!“ в науката. Като принуждава „Пепси“ и „Кока-кола“ да поставят името на химическия подсладител на „Сърл“ на бутилките си с диетични напитки, Шапиро превръща „Нутрасуит“ в синоним на нискокалоричния начин на живот. През 1985 година „Монсанто“ се сдобива със „Сърл“ и Шапиро започва да се изкачва по корпоративната стълбица на родителската компания. Естествено, щом го назначават за главен изпълнителен директор, мистър Нутрасуит решава да докаже, че с него не могат да си играят.
	В треската за харчене от 1997–1998 година „Монсанто“ влага осем милиарда долара, за да купи няколко големи компании за семена, в това число „Декалб“, най-сериозния конкурент на „Пайъниър“, защото Шапиро планира да превърне „Монсанто“ в „Майкрософт“ на семената. Една от покупките, които възнамерява да направи, е на компанията „Делта енд Пайн Ленд“, контролираща 70% от пазара на семена за памукови растения в Съединените щати. „Делта енд Пайн“ притежават също така правата за интересно биотехническо нововъведение, направено в една от изследователските лаборатории на Министерството на земеделието на САЩ в Лъбок, Тексас: техника, която не позволява на посевите да създават плодовито семе. Находчивият молекулярен трик се постига чрез натискането на няколко генетични бутона в семената, преди да бъдат продадени на фермерите. Реколтата се развива нормално, но семената й не могат да покълват. Ето тук се намира истинският ключ към правенето на пари в бизнеса със семена! Фермерите ще бъдат _принудени_ да купуват всяка година семена за посев от компанията.
	Дори да изглежда привидно непродуктивно и противоречиво, създаването на непокълващото семе е благотворно за земеделието като цяло. Ако фермерите купуват семена всяка година (както правят и без това в случая с хибридната царевица), по-доброто икономическо състояние на семепроизводството ще поощрява създаването на нови (и по-добри) варианти. Обикновените (покълващи) форми винаги ще съществуват за тези, които ги предпочитат. Фермерите биха купували непокълващите сортове, само ако дават по-големи добиви и имат по-добри характеристики. С две думи, макар и да отнемат една от възможностите, „непокълващите“ технологии дават на фермерите непрекъснато увеличаващи се и подобряващи се възможности за избор на семена.
	Тази технология обаче ускорява катастрофата във връзките с обществеността за „Монсанто“. Активистите й дават прякор „генът-терминатор“. Те създават картини на унизения и потъпкан фермер от третия свят, свикнал по традиция да разчита на последната си реколта за осигуряването на семената за сеитбата на следващата. Открил внезапно безполезността на собствените си семена, той няма да има друг избор, освен да се върне при алчната мултинационална компания и, също като Оливър Туист, да умолява патетично за още. „Монсанто“ отстъпва, унизеният Шапиро публично се отказва от технологията и генът-терминатор остава неизползван и до днес. Поради провала във връзките с обществеността, единственото в което се проявява наистина като терминатор, е слагането на край на грандиозните амбиции на „Монсанто“ от края на деветдесетте години на XX век.
	В голяма степен враждебността към генно модифицираните храни, както видяхме от последната глава и случая с волския хормон на растежа, се оркестрира от професионални биячи на тревога като Джереми Рифкин. Неговият двойник в Обединеното кралство, лорд Питър Мелчет, губи авторитета си сред екологичното движение, като напуска „Грийнпийс“, за да се присъедини към фирма за връзки с обществеността, работила в миналото за „Монсанто“. Рифкин, син на самоизградил се производител на найлонови торбички от Чикаго, може и да има различен стил от този на Мелчет, бивш възпитаник на „Итън“ и наследник на аристократичен род, но споделя същите подозрения, че корпоративна Америка е главен участник в конспирацията за унищожаване на беззащитния обикновен човек.
	Приемането на генно модифицираните храни не се улеснява и от рефлекторното политическо поведение и дори научна некомпетентност, типични за държавните регулаторни агенции (в САЩ — Агенцията по опазване на околната среда (АООС) и Администрацията по храните и лекарствата) при сблъсъка им с тези нови технологии. Роджър Бийчи, идентифицирал пръв феномена на „кръстосаната защита“, спасил хавайските фермери на папая от разорение, си спомня как АООС реагира на неговия пробив:
C>
	Наивно си мислех, че на създаването на устойчиви срещу вируса растения с цел намаляването на употребата на инсектициди, ще се погледне като на положителен напредък. АООС обаче каза нещо от рода на: „Ако използваш ген, който предпазва растението от вирус, на този ген трябва да се гледа като на пестицид.“ Явно АООС гледаше на генно трансформираните растения като на пестицидни. Тази история показва, че развитието на генетичните науки и биотехнологиите свари неподготвени и изненада държавните агенции. Те не притежаваха нужната експертиза, за да регулират новоразработваните варианти на култивираните растения, нито имаха опит за регулирането на евентуалното отражение върху околната среда, което биха оказвали трансгенните култури в земеделието.
C$
	Още по-ярък пример за неспособността на държавните регулаторни системи е тъй нареченият „епизод Старлинк“. Старлинк, вид Бт царевица, произведена от европейската мултинационална компания „Авентис“, е объркана от АООС, когато се открива, че нейният Бт протеин не се разлага така лесно, както другите Бт протеини в киселинна среда, каквато съществува в човешкия стомах. Следователно консумацията на царевицата Старлинк би могла да предизвиква алергични реакции, макар така и да не са намерени доказателства за това. АООС се колебае дълго. Най-сетне решава да одобри Старлинк за употреба като храна на добитъка, но не и на хората. Така, в резултат на „нулевата толерантност“ на регулациите на АООС, присъствието дори на една молекула от Старлинк в хранителен продукт представлява незаконно замърсяване. Фермерите отглеждат в съседство царевица от вида Старлинк и от други видове и другите видове неизбежно се „замърсяват“: дори едно-единствено растение Старлинк, поникнало случайно сред цели поля от не-Старлинкови посеви, е достатъчно. Нищо чудно, че започват да откриват Старлинк в хранителните продукти. Абсолютните количества са микроскопични, но генетичното тестване за откриване на наличието на Старлинк е свръхчувствително. В края на септември 2000 година „Крафт фудс“ започва проверка на корите за тако, обявени за „замърсени“ със Старлинк и седмица по-късно „Авентис“ стартира програма за изкупуване обратно от фермерите на купените от тях семена Старлинк. Стойността на „почистващата“ програма е около сто милиона долара.
	Вината за това се дължи на прекалено старателната и ирационална АООС. Разрешаването царевицата да се използва за една цел (хранене на животните), но не и за друга (консумация от хората), и същевременно изискването за абсолютна чистота на храната, е, както стана очевидно, абсурдно. Трябва да бъде ясно, че ако „замърсяването“ се дефинира като присъствието на една-единствена молекула чуждо вещество, тогава всяка хапка от нашата храна е замърсена! С олово, с ДДТ, с бактериални токсини и с още много други ужасяващи неща. Това, което има значение, когато става дума за здравето на обществото, е концентрацията на тези вещества, която може да варира от пренебрежимо ниска до смъртоносна. Разумно изискване е също така на дадена храна да се лепва етикет „замърсена“, ако съществуват поне минимални доказателства за демонстрирано увреждане на здравето. Никога не е доказано Старлинк да е навредил на някого, дори на лабораторен плъх. Единственият положителен изход от целия този злощастен епизод е промяната на политиката на АООС, изразена с премахването на „половинчатите“ разрешения: даден селскостопански продукт ще се одобрява напълно, за всички видове употреба, свързани с храната, или изобщо няма да се одобрява.


	Не е случайно, че настроеното срещу генно модифицираната храна лоби е най-силно в Европа. Европейците, особено англичаните, имат основателна причина да проявяват подозрителност както към съдържанието на своята храна, така и към онова, което им се казва за нея. През 1984 година един фермер в южната част на Англия пръв забелязва, че една от кравите му се държи странно; през 1993 година 100 000 глави едър добитък във Великобритания умират от ново мозъчно заболяване — говежда спонгиформена енцефалопатия (ГСЕ) — известно като „луда крава“. Министрите от правителството правят всичко възможно да уверят обществеността, че болестта, вероятно предавана чрез фуража от остатъци от заклани животни, не е опасна за хората. До февруари 2002 година 106 англичани умират от човешка форма на ГСЕ. Те се заразяват от консумацията на заразено с ГСЕ месо.
	Несигурността и недоверието, породено от ГСЕ, се пренасят и върху дискусията за генно модифицираните храни, наречени „Франкенхрана“ от английската преса. Както обявяват „Приятели на Земята“ в едно изявление в пресата от април 1997 година: „Нормално е да се предположи, че след ГСЕ хранителната индустрия повече не би и помислила да пъха скрити съставки в гърлата на хората“. Но именно това, в по-голяма или по-малка степен, възнамерява да направи „Монсанто“ в Европа. Убедено, че кампанията срещу генно модифицираните храни е просто мимолетно развлечение, нейното ръководство не се отказва от плановете си да напълни с тях рафтовете и на европейските супермаркети. Моментът обаче е изключително неудачно подбран: през 1998 година отпорът на консуматора достига върховата си точка. В пресата могат да се видят заглавия от рода на: „Генно модифицираните храни са равносилни на игра с природата: ще бъдем щастливи, ако ракът е единственият страничен ефект“, „Изумителна измама на гигант в областта на генно модифицираните храни“, „Посеви-мутанти“. Неубедителната защита на премиер-министъра Тони Блеър, предизвиква следната реакция от страна на булевардната преса: „Премиер-чудовището* се разбесня“, докато Тони Блеър казваше: „Аз ям «Франкенщайнова храна» и гарантирам, че е безопасна“. През март 1999 година британската верига супермаркети „Маркс енд Спенсър“ обявява, че няма да предлага продукти от генно модифицирани храни и скоро европейските биотехнологични мечти на „Монсанто“ са изправени пред сериозна заплаха. Не е изненадващо, че и други фирми за разпространение на хранителни продукти предприемат подобни действия: разумно е да проявяваш свръхчувствителност към тревогите на консуматора, а не да си чупиш врата, за да подкрепиш някаква непопулярна многонационална компания.
	[* Игра на думи — _Prime Minister_ — премиер-министър; _Prime Monster_ — премиер или първокачествено чудовище. — Бел.прев.]
	По това време на „Франкенхранителния водовъртеж“ в тила започва да циркулира новината за гена-терминатор и плана на „Монсанто“ да доминира глобалния пазар за семена за посев. Опитите на компанията да се защити от нападките, в голяма част инспирирани от екологичните групировки, се подкопават от собственото й минало. Започнал кариерата си като производител на пестициди, „Монсанто“ няма желание да си наложи непечелившия във финансово отношение категоричен отказ от тези химикали, защото представляват заплаха за околната среда. Но едно от най-важните достойнства на Раундъп Реди и Бт технологиите е, че намаляват в значителна степен необходимостта от инсектициди и хербициди. Официалната линия на поведение на индустрията от петдесетте години нататък е, че правилното използване на подходящите пестициди няма да навреди нито на околната среда, нито на използващия ги фермер: „Монсанто“ не можеше да признае дори днес, че Рейчъл Карсън е била права. Тъй като нямаше как да заклейми пестицидите и същевременно да ги продава, компанията не можеше да се възползва от един от най-непреодолимите аргументи в полза на употребата на биотехнологиите във фермите.
	„Монсанто“ така и не успя да преобърне злощастния за нея ход на събитията. През април 2000 година компанията се обедини с фармацевтичния гигант „Фармация и Ъпджон“, който обаче се интересуваше най-вече от лекарственото й подразделение, „Сърл“. Селскостопанският бизнес, по-късно обособен като независима единица, все още съществува под името „Монсанто“. Но вече няма и следа от пионерската самоувереност и убеденост в собствената непоклатимост на компанията.


	Дебатите за генно модифицираните храни обединяват две отделни групи въпроси. Първо, това са чисто научните въпроси дали тези храни представляват опасност за нашето здраве или за околната среда. Второ, съществуват икономически и политически въпроси, концентрирани върху агресивната практика на някои многонационални компании и ефекта от глобализацията. В голяма степен те са съсредоточени върху селскостопанския бизнес, в частност — върху „Монсанто“. Тъй като през деветдесетте години очевидно на технологиите се гледаше като на нещо повече от средство за доминиране на световния пазар за хранителни продукти, компанията може би действително е хранила болни амбиции да стане „Майкрософт“ в хранителната индустрия, но след изумителния обрат, при който съдбата очевидно й обърна гръб, този аспект от полемиките стана неоснователен. Малко вероятно е друга компания, която има да губи толкова много, да тръгне по същото минно поле.
	Оценката на генно модифицираните храни би трябвало да се основава върху научни, а не върху политически или икономически съображения. Затова нека направим преглед на някои от най-разпространените от тях.
	__Не са естествени.__ Нито едно човешко същество, с извънредно редките изключения на все още препитаващите се изключително от това, което събират в готов вид от природата, не консумира строго „естествена“ храна. Въпреки известното заявление на принц Чарлз от 1998 година, че „този тип генно модифициране отвежда човешкия род в сфери, принадлежащи на Господ“, нашите предци всъщност действат в тези сфери от хилядолетия.
	Ранните растениевъди често кръстосват различни видове, създавайки съвсем нови, несъществуващи в природата. Пшеницата например, е резултат от поредица кръстоски. Хлебната пшеница, която използваме днес, е комбинация — може би природата никога нямаше да я създаде — от характеристиките на всички свои предшественици.
	{img:tajnata_na_zhivota_68.jpg|#Картината на Брьогел „Жътвари“ показва пшеницата такава, каквато е била през XVI век — висока метър и осемдесет. Изкуственият подбор е намалил оттогава досега височината й два пъти, което улеснява жътвата; тъй като растението влага по-малко енергия за растежа на стъблото, семената му са по-едри и по-хранителни.}
	Нещо повече, кръстосването на растенията по този начин води до различни новости в генетично отношение: всеки ген е засегнат по някакъв начин, често с непредвидими последствия. Затова пък биотехнологиите ни позволяват да бъдем далеч по-точни при въвеждането на нов генетичен материал в даден растителен вид — само по един ген. В това се състои разликата между тежкия ковашки чук, биещ наред, на традиционното селско стопанство, и генетичните пинсети на биотехнологията.
	__Ще доведат до поява на алергени и токсини в храната ни.__ Отново голямото предимство на съвременните трансгенетични технологии е точността, с която ни позволяват да определяме как да променим растението. Когато знаем, че някои вещества предизвикват алергични реакции, ние сме в състояние да ги избягваме. Но тази тревога си остава, породена до известна степен от често повтаряната история за прибавянето на един протеин от бразилски орех към соя. То е направено с най-добри намерения: западноафриканската храна често е бедна на метионин — аминокиселина, която се среща в изобилие в белтъка, произвеждан от бразилския орех. Изглежда разумно решението да се вкара гена за протеина в западноафриканската соя, но тогава някой се сеща за често срещаната алергична реакция към протеините на бразилския орех, която може да доведе до сериозни последствия, и проектът потъва в забвение. Очевидно включените в проекта учени не са имали намерение да създадат нова храна, която да причини анафилактичен шок на хиляди хора; те спират проекта, след като правят преценка на сериозния му недостатък. За повечето коментатори обаче това е пример как молекулярното инженерство си играе с огъня, без да се интересува от последствията. По принцип генното инженерство е в състояние да доведе до _намаляване_ на алергените в храната: може би един ден бразилският орех ще се предлага без белтъка, преценен като опасен за вкарване в соята.
	__Действа се на сляпо и ще причинят вреда и на видовете, за които не са предназначени.__ През 1999 година едно вече известно изследване показва, че гъсениците на пеперудата монарх, които се хранят със силно напрашени с прашец от Бт царевица листа, загиват. И в това няма нищо изненадващо: Бт прашецът съдържа Бт гена и следователно — Бт токсина, който, макар и не по предназначение, е смъртоносен за насекомите. Всички обаче, обичат пеперудите и противопоставящите се на генно модифицираните храни еколози си намират знаме. И започват да задават въпроса дали монарх няма да бъде само първата от множеството непредвидени жертви на технологиите за генно модифициране? При огледа се оказва, че експерименталните условия, при които са тествани гъсениците, са били екстремни — нивото на Бт прашеца е прекалено високо — и няма как да се направят изводи за евентуалната смъртност на гъсениците в природата. И действително следващите изследвания показват, че въздействието на Бт растенията върху пеперудата монарх (и другите насекоми, които не са техни цели) е тривиално. Но дори да не беше, остава въпросът: как то би могло да се сравнява с ефекта от традиционната, неподложена на генна модификация алтернатива: пестицидите. Както видяхме, при липсата на методите за генно модифициране, тези вещества трябва да се прилагат обилно, ако искаме да получаваме високите добиви, изисквани от съвременното общество. И докато вграденият в Бт растенията токсин въздейства само на хранещите се със съответното растение насекоми (и, по-слабо на влизащите в контакт с Бт прашеца насекоми), пестицидите определено влияят върху всички изложени на въздействието им насекоми, вредни или не. Ако имаше възможност да изрази мнението си в дебатите, пеперудата монарх със сигурност щеше да гласува за Бт царевицата.
	{img:tajnata_na_zhivota_69.jpg|#Новината за въздействието на прашеца на Бт царевица върху гъсениците на пеперудата монарх галванизира опонентите на селскостопанските биотехнологии. През 2000 година, този протестиращ, облечен като монарх, привлече интереса на Бостънското общество.}
	__Ще предизвикат екологична катастрофа с появата на „суперплевели“.__ Притеснението е, че гените за хербицидна резистентност (като тези в растенията от типа Раундъп Реди) ще мигрират от генома на посева в геномите на плевелите чрез междинни хибридни видове. Това не е невъзможно, но е малко вероятно да се случи масово поради следните причини: междинните хибридни видове обикновено са слаби, неустойчиви създания, недобре екипирани за оцеляване, особено когато единият вид е домашен вариант, процъфтяващ само когато някой се грижи за него. Но да предположим, че резистентният ген влезе в плевеловата популация и остане там. Това определено няма да бъде краят на света, нито дори на земеделието, а по-скоро пример за нещо, което се е случвало често в историята на растениевъдството: възникване на резистентност в един или друг паразитен вид в отговор на опитите да бъде елиминиран. Най-известният пример е еволюцията в устойчивостта към ДДТ при насекомите вредители. Като използва пестицид, фермерът осъществява силна форма на естествен подбор в полза на устойчивостта, а еволюцията, както знаем, е гъвкав и способен неприятел: резистентност се поражда с лекота. В резултат учените трябва да измислят нов пестицид или хербицид, към който въпросните видове не проявяват устойчивост; целият еволюционен цикъл ще се извърти отново и кулминацията ще бъде достигането на резистентност при видовете-цели. Следователно, придобиването на резистентност е мощно средство, противостоящо на всички опити за справяне с вредителите; то в никакъв случай не е свойствено единствено на стратегиите за генно модифициране. Това е просто гонгът, оповестяващ началото на следващия рунд, и призоваващ човешката изобретателност да измисли нещо ново.
	Въпреки притесненията си за въздействието, което ще окажат многонационалните компании върху страни като Индия, Сумън Сахаи от акция „Ген“, чиято база се намира в Ню Делхи, отбеляза, че споровете около генно модифицираните храни са характерни за обществата, където храната не е въпрос на живот и смърт. В Индия, където хората буквално умират от глад, както отбелязва Сахаи, до 60% от плодовете, отглеждани в хълмистите региони, изгниват преди да стигнат до пазара. Представете си ползата от изобретяването на технология, забавяща съзряването, като използваната за създаването на домата _Flavr-Savr_. Най-важната роля на генно модифицираните храни може би е спасението, което предлагат за развиващите се части на света, където високата раждаемост и ограничената орна земя водят до свръхупотреба на пестициди и хербициди с опустошителни последствия както за околната среда, така и за използващите ги фермери; където недостигът на определени хранителни съставки е начин на живот и, твърде често — на смърт; и където унищожаването на даден посев от вредители може да означава буквално смъртна присъда за фермерите и техните семейства.
	Както видяхме, изобретяването на методите на рекомбинантната ДНК в началото на седемдесетте години на XX век води до избухване на вълна от спорове и ровене в душата, чиято кулминация е конференцията в Азиломар. Сега това се повтаря отново. По времето на Азиломар поне можеше да се каже, че бяхме изправени пред няколко големи неизвестности: тогава не можехме да кажем със сигурност дали генетичните манипулации с живеещата в човешките черва бактерия _E.coli_ няма да доведат до появата на нови щамове болестотворни бактерии. Но нашите търсения и стремежът ни към потенциалното добро, което можеше да се получи, продължаваха, макар и с прекъсвания. При сегашните спорове обаче, тревогите са пак налице въпреки далеч по-пълното ни разбиране на това, което правим. И докато значителна част от участниците в Азиломар настояваха да бъдем предпазливи, днес трудно би могло да се намери учен, противопоставящ се по принцип срещу генно модифицираните храни. Признавайки потенциала на технологиите за генно модифициране да донесат добро както за човешкия род, така и за околната среда, дори известният еколог Е. О. Уилсън ги подкрепя: „Получените по генетичен път сортове, които са доказали хранителната си стойност и са безопасни за околната среда при грижливо проучване и регулация… трябва да се използват.“
	Опозицията на генно модифицираните растения е предимно обществено-политическо движение, чиито аргументи, макар и изразени с езика на науката, са предимно ненаучни. Понякога насочената срещу генно модифицираните храни псевдонаука, пропагандирана от медиите — независимо дали в търсене на сензации или в резултат на добронамерена, но неправилно преценена загриженост — би била дори забавна, ако не се превръщаше в ефикасно оръжие в тази битка. Роб Хорш от „Монсанто“ има доста богат опит от спречкванията си с протестиращи:
C>
	Веднъж по време на пресконференция във Вашингтон, някакъв активист ме обвини, че подкупвам фермерите. Попитах какво има предвид. Активистът отговори, че фермерите печелят, като използват нашите продукти, които им вършат по-добра работа и които им даваме на по-ниски цени. Просто го гледах с увиснала челюст.
C$
	Ще бъда съвсем директен и ще заявя, че е пълен абсурд да се лишаваме от всички плюсове на генно модифицираните храни, като им приписваме демонични качества; а като знаем колко са необходими в развиващия се свят, би било престъпление да се ръководим от ирационалните предположения на принц Чарлз и другите.
	След няколко години, когато неизбежно възвърне здравия си разум и захвърли оковите на лудитската* параноя, Западът може да установи, че изостава сериозно в областта на селското стопанство. Производството на хранителни продукти в Европа и Съединените щати ще стане по-скъпо и по-малко ефективно от където и да било другаде по света. Междувременно страни като Китай, които не могат да си позволят да се ръководят от лишени от логика опасения, ще се движат напред. Отношението на Китай е абсолютно прагматично. Със своите 23% от населението на Земята, но едва 7% от обработваемите й площи, тази страна се нуждае от увеличените добиви и хранителната стойност на генно модифицираните земеделски култури, за да изхрани населението си.
	[* „Лудит“ е нарицателно за човек, който се противопоставя на нарастващата индустриализация и/или новите технологии. — Бел.прев.]
	Отклонихме се достатъчно по посока на предпазливостта в Азиломар, изтръпнали от страх пред неокачествими (действително неокачествими) притеснения за незнайни и непредвидими опасности. Но след това ненужно и скъпоструващо отлагане се отдадохме отново на висшето морално задължение на науката: да прилага известното за възможно най-голяма полза на човечеството. При сегашното противопоставяне, докато нашето общество забавя научния прогрес в престорена неосведоменост, би било добре да си припомним колко голям е залогът: здравето на гладуващите хора и запазването на най-скъпото ни наследство — околната среда.
	През юли 2000 година протестиращи срещу генно модифицираните храни унищожиха засято с експериментална царевица поле към лабораторията на Колд Спринг Харбър. На него всъщност нямаше генно модифицирани растения; вандалите успяха да унищожат само двегодишния усилен труд на двама млади учени към лабораторията. Но историята все пак е поучителна. Сега, когато унищожаването на генно модифицирани посеви е станало определено модерно в някои части на Европа, когато дори стремежът към знание в тази област както на единия, така и на другия континент може да се превърне в обект на атака, би било добре намиращите се в челните редици на това движение да се запитат за какво се борят.
	{img:tajnata_na_zhivota_70.jpg|#Експериментални полета към лабораторията в Колд Спринг Харбър, станали жертва на вандали през 2000 г.}


>	Седма глава
>	Човешкият геном: Сценарият на живота

	{img:tajnata_na_zhivota_71.jpg}
	Човешкото тяло е изумително сложно. По традиция биолозите се фокусират върху една малка част и се стараят да я разберат детайлно. Този подход не се промени и с раждането на молекулярната биология. В по-голямата си част учените се специализират върху даден ген или върху гените, участващи в дадена биохимична пътека. Но нито една част на която и да било машина не действа независимо от другите части. Дори да изуча с най-големи подробности карбуратора на колата си, пак няма да добия представа от цялостната функция на двигателя, още по-малко — на целия автомобил. За да разбера за какво служи даден двигател и как работи, трябва да го изуча целия — трябва да поставя карбуратора на мястото му, като една от многото функциониращи части. Същото се отнася и за гените. За да разберем генетичните процеси в основата на живота, ние се нуждаем от нещо повече от подробното познаване на определен ген или пътека; трябва да поставим това знание в контекста на цялата система — генома.
	Геномът е целият комплект от генетични указания в ядрото на всяка клетка. (Всъщност всяка клетка има два генома, по един от всеки родител: двете копия от всяка хромозома, която наследяваме, ни подсигуряват с две копия от всеки ген и следователно — с две копия от генома.) Размерите на генома варират при различните видове. От измерването на количеството ДНК в една-единствена клетка успяхме да преценим, че човешкият геном (половината съдържание на ДНК в едно ядро) съдържа около 3 100 000 000 базови двойки: 3 100 000 000 А-та, Т-та, Г-та и Ц-та.
	Гените присъстват във всеки наш успех и неволя, дори във върховната: причисляват ги до известна степен към причините за смъртността, освен когато става въпрос за злополука. Най-очевидните случаи, като кистозна фиброза и болест на Тей-Сакс, се причиняват директно от мутации. Съществуват обаче още много гени, чиято работа е също толкова смъртоносна, макар и по-прикрита; те влияят върху податливостта ни към разпространени убийци като рак и сърдечни заболявания, които могат да бъдат характерни за представителите на някои семейства. Дори реакцията ни към заразни болести като морбили и обикновената настинка имат генетичен компонент, защото имунната система се управлява от нашата ДНК. Остаряването също е в голяма степен генетичен феномен: последиците, които свързваме с остаряването, са в голяма степен отражение на мутациите на нашите гени по време на живота. Затова, ако искаме да разберем напълно и най-после да се справим с тези генетични фактори на живота и смъртта, трябва да направим пълен опис на всички генетични играчи в човешкото тяло.
	Ключът към човешката ни същност се крие най-вече в човешкия геном. Току-що оплодената клетка от човек и от шимпанзе външно не могат да се различат, но едната съдържа човешкия геном, а другата — генома на шимпанзето. И в двете именно ДНК наглежда невероятната трансформация от една-единствена клетка до изумително сложния възрастен представител и на двата вида, като човека например се състои от сто трилиона клетки. Но само геномът на шимпанзето е в състояние да създаде шимпанзе и само човешкият геном може да сътвори човек. Човешкият геном е огромен сборник от инструкции, управляващ развитието на всеки един от нас. Човешката природа е записана в тази книга.
	За осъзналия какъв е залогът, застъпването за проекта, чиято цел е секвенционирането на цялата ДНК в човешкия геном, не би било по-спорно, отколкото да се застъпиш за майка си или за ябълковия пай. Кой здравомислещ човек би се противопоставил? В средата на осемдесетте години обаче, когато се обсъждаше за първи път възможността да се секвенционира геномът, тази идея се стори на някои определено съмнителна. Други пък решиха, че е прекалено, абсурдно амбициозна. Същият би бил ефектът, ако пред някой викториански майстор на балони се загатне за възможността човекът да стъпи на Луната.


	Стана така, че именно телескопът помогна неволно за стартирането на Проекта за изучаване на човешкия геном. В началото на осемдесетте години астрономите от Калифорнийския университет предложиха да изградят най-големия, най-мощния телескоп на света с предполагаема цена 75 000 000 $. Когато фондация „Макс Хофман“ даде 36 000 000 $, благодарният университет се съгласи да кръсти проекта на името на щедрия си благодетел. За нещастие този начин за изразяване на благодарността затрудни набирането на останалите средства. Другите потенциални дарители не искаха да дадат средства за телескоп, вече наречен на името на някой друг, и проектът се оказа в задънена улица. В крайна сметка втори, много богат калифорнийски филантроп, фондация „У. М. Кек“, се намеси с обещанието да подсигури целия проект. Калифорнийският университет бе щастлив от това предложение, със или без „Хофман“. (Новият телескоп „Кек“ на връх Мона Кий на Хаваите бе напълно готов през май 1993 година.) Неподготвена да свири втора цигулка на „Кек“, фондация „Хофман“ оттегли помощта си и администраторите на Калифорнийския университет усетиха възможността да се сдобият с тези 36 000 000 $. Робърт Синшаймър, ректор на Калифорнийския университет в Санта Круз си дава сметка, че парите на „Хофман“ могат да финансират голям проект, който да „постави Санта Круз на картата“.
	Биолог по образование, Синшаймър гори от желание биологията също да влезе в списъка на боравещите с големи пари науки. Физиците имаха своите скъпоструващи суперускорители на частици, астрономите — телескопи и сателити за 75 000 000 $, защо тогава и биолозите да нямат свой проект за много пари? Затова предлага в Санта Круз да се създаде институт, който да се занимава със секвенционирането на човешкия геном. През май 1985 година се свиква конференция, за да бъде обсъдена идеята на Синшаймър. Преобладаващото мнение е, че е прекалено амбициозна, и участниците решават първоначално ударението да се постави върху изследването на определен, важен от медицинска гледна точка участък от генома. В крайна сметка се оказа, че конференцията е била безполезна, защото парите на „Хофман“ не отиват в Калифорнийския университет. Срещата в Санта Круз обаче е посяла семето.
	Следващата стъпка към Проекта за изучаване на човешкия геном идва от Министерството на енергетиката на САЩ (МЕ). Макар и, естествено, концентрирана върху енергийните нужди на нацията, програмата на МЕ има поне един биологичен мандат: да се изследва рискът за здравето от ядрената енергия. Във връзка с това се финансира проследяването на дългосрочното генетично увреждане на оцелелите при атомния взрив в Нагасаки и Хирошима и техните потомци. Какво би било по-полезно при идентифицирането на мутациите, причинени от радиацията, от пълното еталонно секвенциониране на човешкия геном? През есента на 1985 година министърът на енергетиката Чарлз Делизи свиква среща за обсъждането на геномната инициатива на своето министерство. Биологичните институции проявяват, меко казано, скептицизъм: станфордският генетик Дейвид Ботщейн заклеймява проекта като „програмата на МЕ за безработните създатели на бомби“, а Джеймс Уайнгардън, по онова време глава на Националните здравни институции (НЗИ), оприличава идеята на „предложение на Националното бюро по стандартите да се произведе бомбардировач B-2“. Не е учудващо, че НЗИ в крайна сметка става най-видният член на коалицията за Проекта за изучаване на човешкия геном; въпреки всичко МЕ играе важна роля в цялото развитие на проекта и отговаря за около 11% от секвенционирането.
	През 1986 година шумът около генома стана още по-силен. През юни същата година организирах при лабораторията на Колд Спринг Харбър специална сесия за обсъждане на проекта по време на голямата среща, посветена на човешката генетика. Уоли Гилбърт, присъствал на срещата на Синшаймър предишната година в Калифорния, направи обезсърчаващи предположения за разходите: три милиарда базови двойки, три милиарда долара. Определено бяха големи пари. Осигуряването им беше немислимо без включването на обществените фондове и някои от присъстващите на срещата естествено се опасяваха, че мегапроектът, чийто успех съвсем не беше сигурен, щеше да изсмуче средствата за други критично важни изследвания. Притеснението беше Проектът за изучаване на човешкия геном да не се превърне в бездънна научноизследователска яма за пари. А на нивото на индивидуалното научно его, дори в най-добрия случай тези пари нямаше да осигурят кой знае какъв напредък в кариерата. Макар да обещаваше предостатъчно технически предизвикателства, Проектът за изучаване на човешкия геном не предлагаше особена интелектуална възбуда или слава за справилите се с тях. Дори важните пробиви щяха да бъдат омаловажени от мащабите на начинанието като цяло, а и кой щеше да се съгласи да посвети живота си на безкрайното еднообразно секвенциониране, секвенциониране и пак секвенциониране? Дейвид Ботщейн от Станфорд призова да бъдем особено внимателни: „Това означава структурата на науката да се промени така, че да обвърже всички ни, особено младите хора, към това огромно нещо с мащабите на Космическа совалка“.

	{img:tajnata_na_zhivota_72.jpg|#Генезис на Проекта за изучаване на човешкия геном: Уоли Гилбърт и Дейвид Ботщейн спорят в лабораторията към Колд Спринг Харбър, 1986 г.}
	Въпреки не особено големия ентусиазъм, срещата при лабораторията на Колд Спринг Харбър ме убеди, че секвенционирането на човешкия геном скоро щеше да се превърне в международен научен приоритет и тогава НЗИ щеше да стане основен играч. Убедих фондация „Джеймс С. Макдонъл“ да финансира изследването в дълбочина на свързаните с това въпроси под егидата на Националната академия на науките. Тъй като председател на комитета беше Брус Албъртс, бях сигурен, че всички идеи ще бъдат подложени на най-подробно оглеждане. Малко преди това Албърт бе публикувал статия, предупреждаваща, че надигането на „голямата наука“ заплашва да потопи обширния архипелаг на традиционната изследователска дейност в морето от новаторски принос от отделните лаборатории по целия свят. Без да знам със сигурност какво ще открие нашата група, аз заех мястото си заедно с Уоли Гилбърт, Сидни Бренър и Дейвид Ботщейн в петнайсетчленния комитет, който през 1987 година щеше да изяснява подробностите около евентуалния Проект за изучаване на човешкия геном.
	В тези ранни дни Гилбърт беше най-пламенният защитник на Проекта за изучаване на човешкия геном. Основателно го наричаше „несравнимо средство за изследване на всеки аспект от човешките функции“. Но тъй като вече бе открил главозамайващата биотехнологична смес от наука и бизнес в _Biogen_ — компанията, за чието създаване бе спомогнал — Гилбърт виждаше в генома невероятна нова бизнес възможност. Затова не след дълго отстъпи мястото си в комитета на Мейнард Олсън от Вашингтонския университет, за да избегне несъмнения конфликт на интересите. Молекулярната биология вече бе доказала потенциала си като голям бизнес и Гилбърт не виждаше причина да ходи да се моли за подаяния. Според него тази работа можеше да свърши частна компания с огромна лаборатория за секвенциониране и след това да продаде информацията за генома на фармацевтичните производители и другите заинтересовани страни. През пролетта на 1987 година Гилбърт обяви намерението си да създаде корпорация „Джиноум“. Оглушал за нададения вой в знак на несъгласие информацията за генома да се притежава от частно лице или организация (защото това най-вероятно щеше да ограничи приложението й за общото благо), Гилбърт се зае да набира начален капитал. За нещастие планът му беше осуетен от самото начало от собствената му не особено ласкателна автобиография като главен изпълнителен директор. След като през 1982 година подаде оставка и напусна Харвардския университет, за да поеме юздите на _Biogen_, компанията изгуби 11 600 000 $ през 1983 година и 13 000 000 $ през 1984 година. Напълно разбираемо, Гилбърт потърси подслон отново в Харвард, където се върна през декември 1984 година, но _Biogen_ продължи да губи пари и след неговото напускане. Грандиозният план на Гилбърт надали изглеждаше особено обещаваща инвестиция за друг, освен за него самия, но в крайна сметка се провали окончателно най-вече поради независещи от него обстоятелства: крахът на фондовата борса през октомври 1987 година сложи рязък край на раждането на корпорация „Джиноум“.
	Всъщност единствената вина на Гилбърт беше, че е изпреварил времето си. Планът му не се различаваше особено от плана, който „Силера Джиноумикс“ щеше да осъществи десет години след провала на „Джиноум“. А притесненията, породени от бизнес начинанието му за частното притежание на информацията за ДНК последователностите, щяха да се изострят още повече успоредно с прогреса на Проекта за изучаване на човешкия геном.
	Планът, който създаде нашият комитет под егидата на НАН и под председателството на Албъртс, тогава имаше смисъл; и наистина Проектът за изучаване на човешкия геном се осъществяваше повече или по-малко в съответствие с неговите предписания. Предположенията ни за стойността и темпото също се оказаха доста точни. Тъй като, подобно на всеки притежател на компютър, знаехме, че с времето технологиите стават все по-добри и по-евтини, препоръчахме лъвският пай от работата по самото секвенциониране да се отложи, докато техниките достигнат сравнително ефективно спрямо цената ниво. Междувременно получаваше приоритет усъвършенстването на технологиите за секвенциониране. Отчасти и с тази цел препоръчахме да се секвенционират също така (по-малките) геноми на по-прости организми. Получените по този начин знания щяха да бъдат безценни както като база за сравнение с евентуалното секвенциониране на човешкия геном, така и като средство за усъвършенстване на нашите методи, преди да атакуваме сложния проблем. (Разбира се, очевидните по-прости кандидати бяха старите любимци на генетиците: _E.coli_, хлебната мая, _C.elegans_ (нематодния червей, популяризиран в света на изследванията от Сидни Бренър) и плодовата мушица.)
	Междувременно щяхме да се концентрираме върху възможно най-точното _картиране_ на генома. Картирането щеше да бъде както генетично, така и физическо. Генетичното картиране включва определяне на относителното положение, реда на генетичните крайъгълни камъни в хромозомите, както бяха направили в началото момчетата на Морган за хромозомите на плодовата мушица. Физическото картиране всъщност представлява идентифициране на абсолютното местоположение на тези генетични крайъгълни камъни в хромозомата. (Генетичното картиране ни казва, че ген 2 например, се намира между ген 1 и ген 3; физическото картиране ни осведомява, че ген 2 отстои на един милион базови двойки от ген 1, а ген 3 е разположен на два милиона базови двойки по-нататък на хромозомата.) Генетичното картиране представя базовия строеж на генома; физическото картиране запознава с последователностите, когато най-после бъдат пуснати върху генома, с фиксирани позиционни котви по хромозомите. Тогава разположението върху дадена хромозома на всяка отделна част от последователността може да се определи в зависимост от котвите.
	Според нашите предположения целият проект щеше да отнеме около петнайсет години и да струва около двеста милиона долара годишно. Не можехме да избягаме от приблизителните изчисления на Гилбърт, според които за всяка база щеше да отиде около един долар. Всяка мисия с космическа совалка струва около 470 000 000 $. Проектът за изучаване на човешкия геном щеше да струва колкото шест изстрелвания на космически совалки. Докладът ни беше публикуван през февруари 1988 година. Черновата на генома беше публикувана през 2001 година. Сега, докато пиша тези редове, празнините продължават да се запълват от занимаващите се със секвенциониране лаборатории по света, а през 2003 година, петдесетата година от откриването на двойната спирала и петнайсетата от публикуването на доклада на комитета — ще станем свидетели на довършването на последователността.
	Докато комитетът към НАН все още обмисляше проекта, аз отидох да се срещна с ключови фигури в здравните субкомитети при Белия дом и Сената, които определят бюджета на НЗИ. Джеймс Уайнгардън, главата на НАН, беше настроен благосклонно към проекта от самото начало, но невиждащите в толкова далечна перспектива членове на НАН се противопоставяха. Наблегнах върху значението за медицината, което имаше откриването на последователността на генома. Както всички останали, и тези, които правят законите, са губили любими хора от болести като рак, които имат генетични корени, и си даваха сметка, че познаването на последователността на човешкия геном би улеснила борбата ни с подобни болести. В крайна сметка получихме 18 000 000 $.
	Междувременно Министерството на енергетиката успя да осигури 12 000 000 $, предимно представяйки проекта като технологичен подвиг. Това бе периодът на доминиране на Япония в областта на производствените технологии; Детройт бе в опасност да бъде изместен от японската автомобилна индустрия и мнозина се опасяваха, че следващото, в което САЩ щеше да изгуби първенството си, бяха технологиите. Носеха се слухове, че три гигантски японски конгломерата („Мацуи“, „Фуджи“ и „Сейко“) са обединили силите си да произведат машина, способна да секвенционира един милион базови двойки дневно. Това се оказа лъжлива тревога, но именно подобни притеснения станаха причина инициативата за генома да се преследва със същия плам, който отведе американците на Луната преди руснаците.
	През май 1988 Уайнгардън ме помоли да ръководя страната на НАН в проекта. Когато изразих неохотата си да се откажа от директорството на лабораторията в Колд Спринг Харбър, той успя да уреди да изпълнявам задълженията към НАН през свободното си време. Не можах да откажа. Осемнайсет месеца по-късно, през които Проектът за изучаване на човешкия геном се превърна в неустоима сила, офисът по въпросите на генома към НАН стана Национален център за изследване на човешкия геном, а аз бях назначен за неговия първи директор.
	Моята работа включваше както осигуряване на средства от Конгреса, така и контрол на разумното им изразходване. Една от големите ми грижи беше бюджетът на Проекта за изучаване на човешкия геном да бъде отделен от бюджета на останалата част на НАН. За мен беше жизненоважно Проектът за изучаване на човешкия геном да не изложи на опасност съществуването на несвързаната с него наука; нямахме право да успеем, ако другите учени можеха справедливо да ни обвинят, че с нашия успех сме пожертвали техните изследвания на олтара на мегапроекта. Същевременно чувствах, че ние, заели се с това първо по рода си начинание, трябваше да дадем да се разбере някак си колко дълбоко е по същина. Проектът за изучаване на човешкия геном е много повече от огромна верига от А-та, Т-та, Г-та и Ц-та: човешкият род не би могъл да се сдобие с по-ценни знания от тези, с потенциала да говорят на най-основните ни философски въпроси за човешката природа, свързани както с благото, така и със злото. Реших 3% от общия ни бюджет (малка част, но въпреки това голяма сума) да се посветят на изследване на етичните, правните и обществените последствия от Проекта за изучаване на човешкия геном. По-късно, по настояване на сенатор Ал Гор, сумата бе увеличена на 5%.
	През тези ранни дни на проекта бе съставена схемата на международното сътрудничество. Съединените щати ръководеха общите усилия и осъществяваха повече от половината работа; останалото щеше да се извърши предимно във Великобритания, Франция, Германия и Япония. Въпреки традицията си в генетиката и молекулярната биология, Медицинският научен съвет на Великобритания допринесе съвсем малко за това начинание. Подобно на науката като цяло във Великобритания, той също страдаше от късогледата скъперническа политика на мисис Тачър, когато ставаше дума за финансиране. За щастие тръстът „Уелкъм“, частна благотворителна организация за биомедицински цели, се притече на помощ: през 1992 година тя построи край Кеймбридж и оборудва специално за целта центъра „Санджър“, наречен, както видяхме, на Фред Санджър. Като ръководител на международните усилия, аз реших да разпределя секвенционирането на различните части на генома между различните нации. Така всяка нация щеше да знае, че инвестира в нещо конкретно, например в конкретна част от хромозомата, а не в безименна колекция от анонимни клонинги. Японците например се фокусираха предимно върху хромозома 21. Тъжната истина е, че в надпреварването към финала, този ред бе нарушен; оказа се, че не е толкова лесно картата на генома да се наложи върху картата на света.
	От самото начало бях убеден, че Проектът за изучаване на човешкия геном не може да се осъществи чрез много на брой малки усилия — съчетание от много, много допринасящи за общата цел лаборатории. Пресмятанията щяха да се объркат безнадеждно и нямаше да остане и следа от ползата от таблиците и автоматизирането. Затова още в самото начало бяха създадени центрове за картиране на генома във Вашингтонския университет в Сейнт Луис, в Станфорд, в Калифорнийския университет в Сан Франциско, в Мичиганския университет в Ан Арбър, в Масачузетския технологичен институт в Кеймбридж и в „Бейлър колидж“ по медицина в Хюстън. Операциите на Министерството на енергетиката, първоначално концентрирани в неговите национални лаборатории в Лос Аламос и Ливърмор, след време се преместиха предимно в Уолнът Крийк, Калифорния.
	Следващата крачка за въвеждане на ред в цялото това начинание бе да се изучат и разработят алтернативни технологии за секвенциониране с цел да се намалят разходите с около 50 цента на базова двойка. Стартираха няколко пилотни проекта. По ирония на съдбата методът, от който в крайна сметка имахме най-голяма полза, флуоресцентното автоматизирано секвенциониране на базата на бои, не се представи особено добре по време на тази фаза. Работата с него трябваше да бъде осъществена от Крейг Вентър, щатен изследовател от НЗИ, който вече бе доказал умението си да извлече максималното от въпросната процедура. И той кандидатства за тази роля, но предпочетоха Ли Худ, който бе разработил технологията. Така отхвърлянето на кандидатурата на Вентър в началото щеше да доведе по-късно до съответните неприятни последствия.


	В крайна сметка Проектът за изучаване на човешкия геном не включи всички новоизобретени методи за анализ на ДНК; това, което позволи прогресивно да се увеличи броят на базовите двойки от стотици до хиляди и след това — до милиони, бе усъвършенстването и автоматизирането на познатите методи. Жизненоважна за проекта обаче, беше една революционна техника за генериране на големи количества определени сегменти ДНК (нужно е голямо количество от даден сегмент или ген, за да може да се секвенционира). До средата на осемдесетте години умножаването на определена част от ДНК зависеше от метода на Бойър-Коен за молекулярно клониране: първо нужното парче ДНК се изрязва, вкарва се в плазмид и после модифицираният плазмид се вкарва в бактериална клетка. Клетката започва да се възпроизвежда и всеки път да умножава и вкарания в нея сегмент ДНК. След като популацията от бактерии се разрасне достатъчно, нужният сегмент ДНК се пречиства от общата маса ДНК в нея. Макар и усъвършенствана след първоначалните опити на Бойър и Коен, тази процедура бе все още обременяваща и изискваше много време. Разработването на полимеразната верижна реакция бе голям скок напред: тя постигаше същата цел — селективно умножаваше избраната част ДНК само за няколко часа и без да се налага да се разправяш с бактерии.
	Полимеразната верижна реакция бе изобретена от Кери Мълнс, по това време служител в корпорация _Cetus_. Според неговите думи: „Прозрението ме осени една петъчна нощ през април 1983 година, докато стисках кормилото на колата си и пъплех по осветения от луната планински път с много завои в залесената със секвои северна част на Калифорния“. Забележително е, че вдъхновението го е завладяло пред лицето на подобна опасност. Не че пътищата в Северна Калифорния са толкова несигурни, но както обясни пред „Ню Йорк Таймс“ един приятел, видял как смелият до безразсъдство Мълнс кара ски по средата на заледен път насред забързаното двупосочно движение, „Мълнс бе имал видение, че ще умре, като си разбие главата в секвоя. Затова е безстрашен, когато наоколо няма секвои.“ Мълнс получи за своето изобретение Нобелова награда по химия през 1993 година и оттогава стана още по-ексцентричен. Като поддържа ревизионистичната теория, че СПИН не се причинява от вируса на _HIV_, той навреди както на своето реноме, така и на усилията в областта на общественото здраве.
	{img:tajnata_na_zhivota_73.jpg|#Храбрият Кери Мълнс, изобретателят на полимеразната верижна реакция.}
	Полимеразната верижна реакция е изключително прост процес. Чрез химически методи синтезираме _primers_ — две поредици едноверижна ДНК, обикновено с дължина двайсет базови двойки — които отговарят на последователността на участъците около интересуващата ни ДНК. Тези поредици обхващат като в скоби нашия ген. Добавяме ги към нашия модел ДНК, извлечен от проба тъкан. Шаблонът включва целия геном и задачата е нашата мостра да бъде обогатена за целевия участък. Когато ДНК се загрее до 95°C, двете вериги се отделят. Това позволява всеки _primer_ да се свърже с поредиците от двайсет базови двойки от шаблона, чиито последователности се допълват взаимно с тези на _primer_-а. Така образуваме две малки островчета двуверижна ДНК от двайсет базови двойки по дължината на единичната верига шаблонна ДНК. ДНК полимеразата (ензимът, който копира ДНК, като вкарва нови базови двойки на взаимно допълващи се позиции по дължината на ДНК) ще започне само от място, където ДНК е с двойна верига. Полимеразата прави допълващо копие на шаблона ДНК, започвайки от всеки _primer_, следователно като копира целевия участък. В края на този процес общото количество целева ДНК се удвоява. Повтаряме стъпката с нагряването и целият процес протича отново, и отново копието на ДНК, хваната като в скоби от двата _primer_-а, се удвоява. Всеки цикъл от този процес води до удвояване на целевия участък. След двайсет и пет цикъла полимеразна верижна реакция — което става за по-малко от два часа — количеството на целевата ДНК се е увеличило 2{sup}25{/sup} (около 34 000 000 пъти). Полученият в резултат разтвор, започнал като смес от шаблонната ДНК, _primer_-и, ензима ДНК полимераза и свободни А-та, Т-та, Ц-та и Г-та, е концентриран разтвор от участъка от целевата ДНК.
	{img:tajnata_na_zhivota_74.jpg|#Умножаване на интересуващия ви участък ДНК: полимеразна верижна реакция.}
	Голям проблем в началото при полимеразната верижна реакция е, че ДНК полимеразата, вършещият работата ензим, се унищожава при 95°C. Затова се налага да се добавя отново при всеки един от двайсет и петте цикъла. Полимеразата е скъпа и скоро става ясно, че полимеразната верижна реакция, въпреки големия си потенциал, няма да бъде практично в икономическо отношение средство, ако при нея изгарят огромни количества от въпросното вещество. За щастие майката Природа се притече на помощ. Много организми живеят при много по-висока от 37°C температура, оптималната за _E.coli_, първоначалният източник на ензима; и протеините на тези същества, включително и ензимите, към които спада ДНК полимераза, са се адаптирали в продължение на милиарди години естествен подбор да се справят с доста сериозни горещини. Днес полимеразната верижна реакция се осъществява предимно с ДНК полимераза, извлечена от _Thermus aquaticus_, бактерия, обитаваща горещите извори в Йелоустоунския национален парк.
	Полимеразната верижна реакция бързо се превръща в основна конска сила в Проекта за изучаване на човешкия геном. Процесът е в основата си същият, както е разработен от Мълнс, но е автоматизиран. Без да бъде вече зависима от легиони специализанти със сълзящи очи, които да прехвърлят миниатюрни количества течност в пластмасови тръбички, модерната геномна лаборатория разполага с контролирани от роботи производствени линии. Роботите за полимеразната верижна реакция се включват в проектите, свързани със секвенционирането на човешкия геном, неизбежно преливат огромни количества устойчив на горещината полимеразен ензим. Участващите в Проекта за изучаване на човешкия геном учени са особено недоволни от ненужно високите такси, добавяни към стойността на ензима от собственика на патента за полимеразната верижна реакция, европейския индустриално фармацевтичен гигант „Хофман-Ларош“.
	Другата конска сила е методът за секвенциониране на ДНК. И отново намиращата се в основата му химия не е нова: Проектът за изучаване на човешкия геном използва същия метод, разработен от Фред Санджър в средата на седемдесетте години. Нововъведението идва като мащабност, чрез механизирането на секвенционирането.
	Автоматизирането на секвенционирането се разработва първо в лабораторията в „Калтек“ на Ли Худ. Като преден защитник ръгбист в Монтана, Худ извежда отбора си от гимназията до няколко последователни щатски шампионски титли. Уроците от екипната работа пренася и в академичната си кариера. Неговата лаборатория, населена от еклектична смес от химици, биолози и инженери, се превръща в лидер в технологичните нововъведения.
	Автоматизираното секвенциониране е всъщност идея на Лойд Смит и Майк Хънкейпилър. Тогава, в лабораторията на Худ, Хънкейпилър споделя със Смит идеята си да се използва различен цвят боя за всеки базов тип. Принципно това обещава да направи четири пъти по-ефикасен процеса на Санджър, вместо да се използват четирите отделни поредици секвенциониращи реакции, всяка извършвана в отделна гелоподобна среда. Цветовото кодиране прави възможно всичко да се осъществява с една-единствена поредица от реакции и резултатът да се получава в една гелоподобна среда. Първоначално Смит е песимистично настроен, опасявайки се, че количеството оцветител, използвано при метода, ще бъде прекалено малко, за да бъде установено. Но като експерт в приложението на лазера, скоро открива решение, като използва специални бои, които придобиват флуоресцентни свойства при въздействие с лазер.
	{img:tajnata_na_zhivota_75.jpg|#Четете дребния шрифт: получената последователност ДНК от автоматична секвенционираща машина. Всеки цвят представя по една от четирите бази.}
	Чрез стандартния метод на Санджър се създава цяла процесия фрагменти ДНК и се сортират от пихтиестата среда в зависимост от размерите. Всеки фрагмент се маркира с флуоресцентна боя, отговаряща на дидезоксинуклеотида, с който завършва веригата му; излъчваният от фрагмента цвят показва идентичността на базата. После дъното на пихтиестата утайка се сканира с лазер, активиращ флуоресцентните свойства на боите, и поставеното специално за тази цел електрическо око улавя излъчвания от всяка част ДНК цвят. Тази информация отива направо в компютъра и така се избягва изключително трудоемкия процес на вкарване на информация, характерен за ръчното секвенциониране.
	Хънкейпилър напуска лабораторията на Худ през 1983 година, за да се присъедини към наскоро създадения производител на инструменти, корпорация „Приложни биосистеми“. Именно корпорация „Приложни биосистеми“ произвежда първата комерсиална секвенционираща машина на Смит-Хънкейпилър. Оттогава ефективността на процеса е подобрена извънредно много: пихтиестите утайки, тромави и бавни, са заменени със системи от тънки тръбички, в които фрагментите ДНК се сортират много бързо. Последното поколение на секвенциониращите машини на корпорация „Приложни биосистеми“ е феноменално бързо, около хиляда пъти по-бързо от своя прототип. При минимална човешка намеса (около петнайсет минути на всеки двайсет и четири часа), те могат да произвеждат последователности от половин милион базови двойки на ден. Именно тази технология направи осъществим Проекта за изучаване на човешкия геном.
	Докато стратегиите за секвенциониране на ДНК се оптимизираха през първата фаза на Проекта за изучаване на човешкия геном, фазата на картирането напредваше. Първата цел беше създаването на приблизителна схема на целия геном, която да ни ориентира за местоположението на всеки блок на евентуалната последователност. Геномът трябваше да бъде разделен на части, с които е възможно да се борави, и след това тези части щяха да бъдат картирани. В началото опитвахме да осъществим тази цел, използвайки изкуствени дрождени хромозоми (ИДХ), метод, създаден от Мейнард Олсън, при който в дрождените клетки се вкарват големи части човешка ДНК. Веднъж имплантирани, ИДХ се възпроизвеждат с нормалните дрождени хромозоми. Но опитите в един ИДХ да се вкарат до един милион базови двойки от човешка ДНК, ни изправиха пред методологични проблеми. Установи се, че фрагментите се разбъркват, а тъй като картирането има за цел да даде реда на гените в хромозомите, това разбъркване на последователностите бе най-лошото, което можеше да стане. На помощ се притекоха изкуствените бактериални хромозоми (ИБХ), разработени от Питър де Жонг в Бъфало. Те са по-малки, дълги само 100 000 до 200 000 базови двойки, и съвсем не са така податливи на разбъркване.
	За тези, които атакуваха директно човешкия геном, групи в Бостън, Айова, Юта и Франция, една от най-важните първи стъпки бе откриването на генетични маркери — местата, където един и същ участък от ДНК, извлечен от два различни индивида, се различават с една или повече базови двойки. Местоположението на тези варианти щеше да служи като ориентир за нашата работа по генома. Много скоро усилията на френската страна, под ръководството на Даниел Коен и Жан Вайсенбах, доведоха до създаване на великолепни карти в „Женетон“ — подобен на фабрика институт за изследване на генома, финансиран от Френската асоциация за мускулна дистрофия. Почти като тръста „Уелкъм“ от другата страна на Ламанша, френските благотворителни организации компенсираха в голяма степен недостатъчната подкрепа от страна на правителството. Когато настъпи моментът за последния напън, подробното физическо картиране на ИБХ, най-голям принос даде програмата „Джон Макферсън“ в Центъра за изучаване на генома във Вашингтонския университет.
	{img:tajnata_na_zhivota_76.jpg|#Екипът, съставящ ядрото на френския принос за Проекта за изучаване на човешкия геном.}


	Проектът за изучаване на човешкия геном започваше да набира скорост, но продължаваха дебатите за това кой е най-добрият начин на действие. Едни посочваха, че голяма част от човешкия геном се състои от тъй наречената „калпава ДНК“, която очевидно не кодира нищо. Кодиращите белтъците откъслеци, гените, са всъщност съвсем малка част от цялото. Защо тогава, питаха тези критици, да секвенционираме целия геном, защо да си правим труда да се занимаваме с калпавата ДНК? Съществува изключително „бърз и мръсен“ начин за заснемане на всички кодиращи гени в генома, като се използва описаната в Пета глава обратна транскриптаза. Чрез обратна транскриптаза могат да се създадат ДНК копия на тези гени и после получените копия да се секвенционират.
	Този бърз и мръсен подход обаче, не може да замести извършването на цялата работа. Както знаем вече, много от най-интересните части на генома се намират извън гените и представляват контролните механизми, които включват и изключват гените. И тогава, при току-що описания случай на анализиране чрез ДНК копия на мозъчна тъкан, ще добиете общ поглед върху включените в мозъка гени, но няма да имате представа как се осъществява това включване: извънредно важните регулаторни участъци на ДНК не се преписват върху РНК от ензима РНК полимераза, който копира веригите ДНК върху информационната РНК.
	Сидни Бренър, който по това време работи в Медицинския научен съвет на Великобритания, пръв използва този основаващ се върху ДНК копията подход за мащабни генни открития. Но си дава сметка, че секвенционирането на ДНК копия е най-скъпоструващият начин да изразходи малкото средства, които му се полагат от ограничените изследователски фондове. В желанието си да пожъне комерсиалната полза от последователностите, Медицинският научен съвет на Великобритания възпрепятства Бренър да публикува своите резултати преди английските фармацевтични компании да бъдат поставени в положение да печелят от тях.
	При едно посещение в лабораторията на Бренър, Крейг Вентър остава впечатлен от тази стратегия за произвеждане на ДНК копия. Едва дочаква да се върне в своята лаборатория към Националните здравни институции край Вашингтон, за да приложи сам техниката за производството на случайно открити нови гени. При секвенционирането дори на малка част от всеки един от тях, Вентър е в състояние да определи дали е нов за науката. През юни 1991 година официален представител на Националните здравни институции го подтиква да кандидатства за патенти върху 337 от тези нови гени, макар в много случаи да няма представа каква функция изпълняват. Година по-късно, след като прилага по-широкомащабно техниката, Вентър добавя 2 421 последователности към представения пред патентните служби списък. Според мен дори мисълта да се патентоват сляпо последователности, без представа какво правят, е възмутителна; какво точно защитава в такъв случай с патента? Това не е нищо повече освен бързане да се предявят финансови изисквания за едно наистина смислено откритие, което някой друг може да направи впоследствие. Изложих възгледите си по въпроса пред високопоставените лица в Националните здравни институции, но без резултат. А твърдата решимост на агенцията да подкрепя тази практика, политика, която по-късно бе отменена, постави началото на края на кариерата ми като държавен бюрократ. Чувствата ми бяха смесени, когато Бърнадайн Хийли, ръководител на Националните здравни институции, ме принуди да си подам оставката през 1992 година. Четири години във Вашингтонската тенджера под налягане ми бяха предостатъчни. Но онова, което имаше значение, бе фактът, че Проектът за изучаване на човешкия геном бе наистина стартиран.


	Вкусът на Вентър към комерсиалните възможности, давани от патентоването на части от генома, пробудиха апетита му за още. Но той искаше хем да остане част от академичната общност, където информацията се споделяше безплатно, а заплатите бяха малки, хем да излезе на бизнес арената, където откритията му щяха да се пазят до издаването на патент, от който щеше да получава средства. С помощта на кръстник — вълшебник, предприемача Уолъс Щайнберг (изобретател на четката за зъби „Рийч“), Вентър осъществява желанието си през 1992 година. Щайнберг осигурява 70 000 000 $ за създаването на две организации: Института за изследване на генома (ИИГ), организация с идеална цел, която ще се ръководи от Вентър, и нейната сестра, компанията Науки за човешкия геном (НЧГ), поверена на ръководството на имащия комерсиални склонности молекулярен биолог Уилям Хейзълтайн. Те ще работят по следния начин: ИИГ, изследователската машина, ще осигурява последователности ДНК копия, а НЧГ, бизнес придавката, ще предлага на пазара откритията. НЧГ винаги ще разполага с шест месеца за преглеждането на информацията от ИИГ преди публикацията, освен в случаите, когато откритията имат потенциал за разработване на лекарство, и в такъв случай НЧГ ще разполага с една година.
	{img:tajnata_na_zhivota_77.jpg|#Проектът за изучаване на човешкия геном придобива комерсиални измерения.}
	Израсналият в Калифорния Вентър първоначално избира уиндсърфинга пред висшето образование. Но травмиращата година, която прекарва във Виетнам по време на войната като помощен медицински персонал, променя първоначалното му решение и след завръщането си в Съединените щати става доктор по физиология и фармакология в Калифорнийския университет в Сан Диего. Миграцията му от академичния към комерсиалния сектор се обяснява от личното му финансово състояние: според собствените му признания, когато основава ИИГ, има 2 000 $ в банката. Но бързо коригира това положение; в началото на 1993 година фармацевтичната компания „СмитКлайн Бийчам“, изгаряща от желание да не пропусне надбягването в златната треска, предизвикана от търсенето на генома, плаща 125 000 000 $ за изключителните търговски права върху непрекъснато увеличаващия се списък с нови гени на Вентър. А година по-късно „Ню Йорк Таймс“ разкрива, че само 10% дял от НЧГ на Вентър струва 13 400 000 $. Без да се страхува от разходите, той си купува дълга двайсет и четири метра яхта, върху чието платно слага шестметрово изображение на самия себе си.
	През седемдесетте години Уилям Хейзълтайн изкара следдипломната си специализация в Харвард под ръководството на двама ни с Уоли Гилбърт. По-късно стана ръководител на новаторски център за изследване на _HIV_ към Центъра за борба с рака „Дейна Фарбър“ при медицинското училище. Но именно бракът му с видната представителка на хайлайфа Гейл Хеймън (създателка на направилия голям бум през осемдесетте години парфюм „Джорджо Бевърли Хилс“) го прави забележима фигура и му осигурява доста повече от 2 000 $ в банката, когато учредява НЧГ. Дори преди да навлезе в корпоративния свят, ориентираният му към получаване на максимални удоволствия начин на живот започва да поражда следния коментар от страна на членове на лабораторията към Харвардското медицинско училище. „Каква е разликата между Бил Хейзълтайн и Господ?“ Отговор: „Господ е навсякъде; Хейзълтайн е навсякъде освен в Бостън, където би трябвало да бъде.“
	Изключително малко умения или изобретателност са нужни за боричкането на Вентър и Хейзълтайн да патентоват всеки човешки ген, който успяват да открият на базата на секвенционирането на ДНК копия. НЧГ и ИИГ бяха просто биотехнологичният еквивалент на децата, които прибират всички играчки на площадката, за да не може никое друго дете да си играе с тях.
	През 1995 година ИИГ кандидатства за патент за гена, наречен _CCR5_. Предварителният анализ на последователността на ИИГ навежда на мисълта, че генът кодира намиращ се на повърхността на клетката белтък в имунната система и следователно си заслужава да бъде „притежаван“, тъй като е потенциално възможно такива протеини да станат цел за лекарствата, свързани с имунната система. _CCR5_ е само един от партидата от 140 патента за подобни гени, за които кандидатства ИИГ. Но през 1996 година изследователите откриха ролята на _CCR5_ по пътеката, по която _HIV_, вирусът на СПИН, нахлува в Т-клетките на имунната система. Те откриха също така, че мутациите в _CCR5_ са отговорни за резистентността на СПИН: оказа се, че някои от хомосексуалистите, които имат мутирали гени _CCR5_, не са се разболявали, макар да са излагани многократно на контакт с _HIV_. И така, _CCR5_ се оказа действително предназначен да изиграе важна роля в атаката ни срещу _HIV_. Макар да не допринесе по никакъв начин за къртовския труд и научната работа, определили и доказали централната роля на _CCR5_ в заразяването със СПИН, ИИГ печели огромни суми, само защото пръв откри гена; а като изисква такса за всеки опит да се прилага знанието, патентът му върху _CCR5_ се отразява много зле върху област от медицинските проучвания, която се нуждае от всяко пени. Реакцията на Хейзълтайн е ту извинителна: „Ако някой използва този ген в програма за откриване на лекарство след издаването на патента… и го направи с комерсиални цели, значи използва патента без разрешение“, ту възмутена: „Ние имаме право не само на обезщетение, ами и на двойни и тройни обезщетения.“
	Подобно спекулативно патентоване на гени спъва ужасно медицинските изследвания и в крайна сметка води до все по-малко и по-лоши възможности за лечение. Проблемът е, че спекулантите патентоват потенциални лекарствени цели — белтъците, чрез които може да въздействат лекарствата, или начини на лечение, които тепърва ще бъдат изобретени. За повечето големи фармацевтични фирми патентите върху лекарствени цели, за които кандидатстват биотехнологичните компании, без да притежават никаква или почти никаква информация за биологичната им функция, се превръщат в отровен хап. Големите такси, изисквани от открилите гените монополисти, нарушават икономическия баланс в ущърб на разработването на лекарства; клонирането на лекарствена цел е най-много 1% от целия път, който трябва да се измине до одобряването на лекарството. Нещо повече, ако една компания произвежда лекарство с определена цел и държи патента за намиращия се в основата му ген, тази компания няма мотивация, поне за момента, да търси по-добри лекарства за същата цел. Защо да инвестира в изследвания и развитие, когато притежаваният патент оскъпява дотолкова този процес за другите компании, че го прави почти невъзможен, и следователно те спасява от конкуренция?
	Перспективата триумвиратът НЧГ/ИИГ/„СмитКлайн Бийчам“ да придобие комерсиална собственост върху последователностите от човешки гени алармира както академичната, така и търговската общности в областта на молекулярната биология. През 1994 година „Мерк“, един от традиционните съперници на „СмитКлайн Бийчам“ във фармацевтичния бизнес, осигурява на центъра за изследване на човешкия геном към Вашингтонския университет 10 000 000 $, като по този начин контраатакува открито ИИГ.
	Приблизително по същото време, когато НЧГ и ИИГ предприемат първите стъпки към комерсиализирането на генома, Франсис Колинс беше назначен на моето място като директор на усилията по изучаването на човешкия геном към НЗИ. Колинс се оказа превъзходен избор. Той се доказа като първокласен генен картограф, открил гените за няколко тежки заболявания, включително за кистозна фиброза, неврофиброматоза (елефантиаза) и, в резултат на съвместни усилия — болестта на Хънтингтън. Ако раздаваха награди за първите картирания и характеризиране на важни гени по време на осъществяването на Проекта за изучаване на човешкия геном, палмата на първенството сигурно щеше да бъде присъдена на Колинс. Той води отчет за „отбелязаните точки“ по свой начин: тъй като предпочитаният начин за придвижване е моторът му „Хонда Найтхоук“, неговите колеги прибавят нов стикер към шлема му всеки път когато в лабораторията му бъде картирай нов ген.
	Колинс израства в деветдесет и петакрова ферма без водопровод в Шенандоа вали във Вирджиния. Първоначално обучаван в дома си от своите родители, професор по драматургия и сценарист, на седемгодишна възраст той написва и режисира своята сценична продукция на „Магьосникът от Оз“. Злата вещица на науката обаче отмъква Колинс от театралната кариера; след като защитава докторската си дисертация по физикохимия в Йейл, той започва да следва медицина и се посвещава на изследването на генетиката от медицинска гледна точка. Колинс е представител на рядък вид — предано религиозният учен. Той си спомня, че „В колежа бях доста противен атеист“, но това се променя, докато следва медицина, когато „виждах хора в ужасно здравословно състояние, които се бореха за живота си и много често губеха тази битка. Някои от тях се опираха на вярата си и виждах каква сила им даваше това.“ Колинс допринесе за Проекта за изучаване на човешкия геном не само с превъзходните си качества на учен, но и с духовните си измерения, липсващи у неговия предшественик.


	В средата на деветдесетте години, когато първоначалното картиране на човешкия геном бе привършено и технологиите за секвенциониране са развиваха бързо, настъпи моментът за реалността на А-та, Т-та, Г-та и Ц-та, тоест да се стартира самото секвенциониране. Придържайки се към плана, разработен преди започването на Проекта от нашия комитет към Националната академия на науките, атакувахме първо известен брой служещи като модел организми: за начало бактерии, а после преминахме и към по-сложни организми (с по-сложни геноми). Низшият нематоден червей _C.elegans_ беше първото голямо небактериално предизвикателство, което, благодарение на обединените усилия на Джон Сълстън в английския център „Санджър“ и Боб Уотърстон от Вашингтонския университет, се оказа превъзходен образец за международно сътрудничество. Последователността на червея беше публикувана през декември 1998 година, обхващаща 97 000 000 базови двойки. Самият червей не беше по-голям от запетайките на тази страница и се състоеше от точно определен брой клетки — само 959, но въпреки това имаше около 20 000 гена.
	{img:tajnata_na_zhivota_78.jpg|#Международно сътрудничество: британски и американски учени завършиха първи секвенционирането на генома на сложен организъм, нематодния червей C.elegans.}
	На пръв поглед Сълстън не изглежда подходящ кандидат за лидерска роля в Голямата наука. Той прекарва по-голямата част от професионалния си живот взрян в микроскопа, за да направи учудващо подробно, клетка по клетка, описание на развитието на червея. Брадат и доброжелателен, той е син на викарий от англиканската църква и социалист, който вярва пламенно, че бизнесът и човешкият геном не би трябвало да имат нищо общо. И той като Франсис Колинс е мотоциклетен ентусиаст; придвижва се от дома си извън Кеймбридж до центъра „Санджър“ с 550-кубиковата си машина, докато, точно когато Проектът за изучаване на човешкия геном набира скорост, вследствие на катастрофа получава сериозни наранявания, а от мотора му, по неговите собствени думи, остават само „болтове и старо желязо“. Тръстът „Уелкъм“, който финансира центъра „Санджър“, се ужасява от новината, че научният ръководител на проекта държи в ръце живота си всеки път когато отива на работа: „След като инвестирахме толкова пари в този човек!“ — оплаква се Бриджит Огилви, тогавашен директор на тръста.
	Американският партньор на Сълстън, Уотърстон, се дипломира с първа специалност инженерство в Принстън и внася доста инженерни умения в управлявания от него голям секвенционен център към Вашингтонския университет. Уотърстон умее да екстраполира — да започне с малкото и да завърши с голямо. Когато веднъж придружил дъщеря си по време на ежедневния й джогинг, открил, че бягането му допада и сега е превъзходен маратонец. През първата година неговата група за секвенциониране произвежда едва четирийсет хиляди базови двойки от последователността на червея, но после само за няколко години започва да създава огромни количества, а Уотърстон е един от първите, които подтикват към секвенциониране почти без човешко участие.


	Но докато участниците в международния Проект за изучаване на човешкия геном започват да си сътрудничат и да секвенционират организмите модели, приближавайки се постепенно към голямата цел, цялото начинание се разтърсва от молекулярно-биологичния еквивалент на земетресение.
	Крейг Вентър и ИИГ се справят добре. След като дои в продължение на няколко години откритата от него стратегия за създаване на ДНК копия, Вентър проявява интерес към секвенционирането на цели геноми. И е убеден, че подходът му е по-добър от всички останали. Проектът за изучаване на човешкия геном картираше грижливо местоположението на отделните части ДНК по хромозомите, преди да ги секвенционира. Така човек беше наясно, че част А е съседна на част Б и можеше да потърси застъпванията помежду им, когато се стигне до изплитането на окончателната последователност. Вентър предпочиташе тъй наречения „подход цяла геномна пушка“, при който нямаше първоначално картиране: геномът просто се разделяше произволно на части, всичките се секвенционираха, информацията за последователностите се вкарваше в компютър и се разчиташе той да ги нареди по правилния начин въз основа на застъпванията, без използването на никаква първоначална информация за местоположението. Вентър и неговият екип в ИИГ показаха, че методът на грубата сила е действително в състояние да свърши работа, поне за простите геноми: през 1995 година те публикуваха геномната последователност на една бактерия, _Haemophilus influenzae_, използвайки този метод.
	Оставаше въпросът обаче дали цялата геномна пушка би действала при по-голям и сложен геном като човешкия. Проблемът са повторенията — сегментите с еднаква последователност, срещащи се на различни места в генома, които по принцип могат да объркат опитите за секвенциониране на цялата геномна пушка. Тези повторения можеха да заблудят дори най-съвършения компютърен алгоритъм. Ако, например, повторението стане между части А и П, компютърът може да разположи грешно А до Р, вместо там, където трябва — до Б. Участниците в Проекта за изучаване на човешкия геном бяха обсъдили този сценарий, когато разглеждаха възможността да се използва подхода цяла геномна пушка и, въз основа на грижливо направените изчисления от Фил Грийн в Сиатъл, консорциумът стигна до извода, че човешкият геном, с голямото си количество дълги повтарящи се последователности от части ДНК, ще обърка компютъра.
	През януари 1998 година Майк Хънкейпилър от корпорация „Приложни биосистеми“, производител на автоматизирани секвенциониращи машини, покани Вентър да изпробва най-новия му модел, _PRISM 3 700_. Вентър бе впечатлен, но нищо не можеше да го подготви за това, което последва. Хънкейпилър му предложи да създаде нова компания, финансирана от родителската компания на корпорация „Приложни биосистеми“, „ПъркинЕлмър“, за да секвенционира човешкия геном. Вентър няма нищо против да изостави ИИГ — отношенията с Хейзълтайн в Науки за човешкия геном вече от доста време са влошени. И така, без да губи време, той се захваща със създаването на фирмата, която по-късно ще бъде наречена „Селера Джиномикс“. Мотото на компанията е: „Ускорявай нещата. Откритието няма търпение.“ Планът: да се секвенционира целият човешки геном с цяла геномна пушка, като се използват триста от машините на Хънкейпилър и най-голямата концентрация на компютърна мощност извън Пентагона. Проектът отнема две години и струва между 200 000 000 $ и 500 000 000 $.
	Новината гръмна точно когато лидерите на това, което щеше да бъде наречено „обществен“ (в противовес на частен) Проект за изучаване на човешкия геном, се събираха в лабораторията при Колд Спринг Харбър. Вестта, меко казано, не бе посрещната добре. Общественият проект по света вече бе изразходил около 1 900 000 000 $ (обществени средства) и сега, както съобщаваше „Ню Йорк Таймс“, можеше да се окаже така, че да не бъдем в състояние да покажем нищо друго освен мишия геном, а Вентър да представи Свещения Граал — човешкия геном. Особено дразнещо бе пренебрегването от страна на Вентър на това, което бе известно като Бермудски принципи. През 1996 година, на една конференция на участници в Проекта за изучаване на човешкия геном, на която бе присъствал и той, беше договорено фактите за последователността да се обнародват непосредствено след събирането им. Всички бяхме на мнение, че последователността на генома трябва да бъде обществена собственост. А сега един отстъпник, Вентър, имаше други идеи: той заяви, че ще се въздържа да публикува информация за новата последователност в продължение на три месеца, продавайки лицензи на фармацевтичните компании и на всички останали, които имаха интерес да го купят предварително.
	По една случайност Майкъл Морган от тръст „Уелкъм“ успя да даде на обществения проект така нужната подкрепа, като само дни след съобщението на Вентър заяви, че удвоява сумата, осигурявана на център „Санджър“, която стана общо около 350 000 000 $. Макар на пръв поглед да изглеждаше като отговор на обявлението на Вентър, за увеличаването на финансирането се действаше вече от известно време. Малко по-късно Американският конгрес увеличи приноса си за обществения Проект за изучаване на човешкия геном. Надбягването започваше. Всъщност, от самото начало беше ясно, че победителите щяха да бъдат поне двама. Науката щеше да спечели само от две последователности на човешкия геном — втората, за да се провери първата. (Тъй като ставаше въпрос за повече от 3 000 000 000 базови двойки, нямаше да мине без една-две „печатни“ грешки.) Другият победител със сигурност щеше да бъде корпорация „Приложни биосистеми“: те щяха да продадат много повече секвенциониращи машини _PRISM 3 700_, защото повечето лаборатории в обществения сектор сега трябваше да си ги купят, за да издържат на темпото на Вентър!
	Жлъчната размяна на реплики между лидерите на частния и обществения проект щеше да се превърне в задължителна част от научните страници на вестниците през следващите две години. Стигна се дотам, че президентът Клинтън се принуди да се обърне към своя научен съветник: „Оправи тази каша… накарай тези хора да работят заедно“. Въпреки всичко това секвенционирането не спираше да напредва, а Вентър демонстрира, че подходът цяла геномна пушка може да работи при геноми със значителни размери, когато, в сътрудничество с плодово-мушичното крило на обществения консорциум, в началото на 2000 година обяви завършването на доста точна чернова на генома на _Drosophila_. Той обаче съдържа сравнително малко повтарящи се части ДНК и успехът на „Селера“ при тяхното събиране в едно в никакъв случай не гарантираше, че цялата геномна пушка щеше да свърши работа и за човешкия геном.
	Никой друг не беше в състояние да посрещне предизвикателството на „Селера“, освен Ерик Ландър. Именно той роди идеята за почти напълно автоматизирания секвенциониращ процес, при който мястото на техническия персонал се заема от роботи, и пак той бе достатъчно ентусиазиран, за да превърне тази идея в реалност. Автобиографията му показваше, че ентусиазмът присъства осезателно в живота му. Роден в Бруклин, той се радва на невероятни успехи по математика в гимназия „Стайвесънт“ в Манхатън и взема първата награда на издирването на млади таланти на Уестингхаус; дипломира се с най-висок успех от своя випуск (1978 г.) и защитава докторската си дисертация в Оксфорд, след като спечелва стипендията на „Роудс“. Идва ред на наградата за „гений“ на „Макартър“ през 1987 година. Майка му няма представа как се е случило: „Ще ми се да кажа, че имам някакъв принос, но няма да бъде вярно… Чист късмет.“
	Най-накрая, усетил, че чистата математика е „изолирано, монашеско поле на действие“, Ландър, който е значително по-общителен, отколкото се полага според стандартите на неговата дисциплина, се присъединява към по-веселото преподавателско тяло на Харвардското бизнес училище, но скоро установява, че го интригува работата на по-малкия му брат, посветил се на изучаването на нервите. Вдъхновен, Ландър започва да учи биология вечерно в биологичните факултети в Харвард и в Масачузетския технологичен институт, като същевременно почти не пропуска работен ден в бизнес училището: „До голяма степен с молекулярната биология се запознах по уличните ъгълчета“. През 1989 година става професор по биология в института „Уайтхед“ към Масачузетския технологичен институт.
	Дори сред тъй наречената „G5“ — петте най-големи секвенционни центъра на обществените усилия, сред които са центърът „Санджър“, Центърът за геномно секвенциониране към Вашингтонския университет, медицинският колеж „Бейлър“ и Министерството по енергетиката в Уолнът Крийк, лабораторията на Ландър дава най-много последователности ДНК. Неговият екип към Масачузетския технологичен институт е допринесъл също така в голяма степен за огромното ускоряване на продуктивността, довела в крайна сметка до създаването на черновата на генома. На 17 ноември 1999 година общественият проект чества своята милиардна базова двойка със секвенционирането на едно Г. Само четири месеца по-късно, на 9 март 2000 година, база с номер 2 000 000 000 е едно Т. Тъй като „Селера“ използваше информацията от обществения проект, която се публикуваше незабавно в Интернет и се лееше все по-бързо и във все по-големи количества, Вентър, който може би най-сетне се поизпоти, намали наполовина последователностите, които възнамеряваше първоначално да бъдат направени от „Селера“.
	{img:tajnata_na_zhivota_79.jpg|#Масово производство на последователности ДНК: институтът „Уайтхед“ при Вашингтонския университет.}
	Докато надбягването между обществения и частния проект достигаше върховата си точка в медиите, зад барикадите фокусът се преместваше във все по-голяма степен към усилията на математическия тръст — учените, скрити в задни стаички и обградени от компютри. Те трябваше да намерят логиката във всички тези А-та, Т-та, Г-та и Ц-та от необработени последователности. Имаха две основни задачи. Първо, да съберат една окончателна последователност от неизброимото множество части. Повечето части бяха секвенционирани многократно, така че имаше последователности за няколко генома и всички те трябваше да се пресеят в една-единствена геномна последователност. Това бе огромно начинание от компютърна гледна точка. Второ, да се разбере кое какво е в окончателната последователност и най-вече — къде са гените. Идентифицирането на компонентите на генома — да се установи кои последователности А-та, Т-та, Г-та и Ц-та не кодират нищо и кои кодират белтък — зависеше в голяма степен и от интензивното използване на компютрите.
	В сърцето на компютърните операции на „Селера“ се намираше Джийн Майерз, компютърният учен, първият и най-пламенен привърженик на подхода на цялата геномна пушка. Заедно с Джеймс Уебър от фондацията за медицински изследвания „Маршфийлд“ в Уисконсин, той бе предложил общественият проект да използва цялата геномна пушка още преди съществуването на „Селера“. Така че за Майерз успехът на „Селера“ беше въпрос на чест и реабилитация.
	Работата по събирането на последователността за обществения сектор на проекта, разполагащ с ориентирите на вече картирани генетични ориентири, не беше толкова обезкуражаваща, колкото задачата на Майерз в лишения от каквито и да било крайъгълни камъни свят на цялата геномна пушка. (При окончателния си анализ „Селера“ използва достъпната за всички информация на обществения проект.) Всъщност, разчитайки именно на тези ориентири, общественият проект подцени компютърното си предизвикателство, така че, докато „Селера“ прибави и компютърната сила към своите усилия, общественият проект продължи да се фокусира върху секвенционирането. Доста късно лидерите на обществения проект осъзнаха, че, въпреки картата, и те като пословичния баща, загледан в частите на нов велосипед в навечерието на Коледа, трябваше да се справят с големия проблем по сглобяването. Последните дни на юни бяха определени като краен срок за завършването (и сглобяването) на „грубата чернова“. Но в началото на май общественият проект все още нямаше работни средства за събирането на всичките си последователности. Техният _deus ех machina_ се прояви в странна форма: специализант в Калифорнийския университет в Санта Круз.
	Името му е Джим Кент и е програмист от началото на ерата на персоналните компютри, правейки програми за графики и анимации, но след това решава да следва, за да бъде част от биоинформатиката, новата научна област, посветена на анализа на ДНК и протеиновите последователности. Дава си сметка, че е дошъл краят на кариерата му като автор на комерсиални програми, когато получава обемния пакет с дванайсет CD-ROM-а на „Майкрософт“ за разработващите програми за Уиндоус 95: „Помислих си, че целият човешки геном може да се побере на един CD-ROM и при това без да се променя на всеки три месеца“. Уверен, че ще успее да разреши проблема около събирането на последователностите, за който се говори толкова много, през май той убеждава своя университет да му позволи да „вземе назаем“ стоте персонални компютъра, купени наскоро за обучението на студентите. И започва четириседмичния си програмен маратон, като вечер прави на китките си ледени компреси, за да го слушат през деня, когато трябва да летят по клавиатурата. Крайният му срок е 26 юни, когато трябва да бъде обявено завършването на грубия вариант. Когато приключва с програмата, включва в работата и стоте компютъра, които на 22 юни разрешават проблема със събирането на обществения сектор на проекта. Майерз от „Селера“ приключва с тази задача съвсем близо до крайния срок — през нощта на 25 юни.
	{img:tajnata_na_zhivota_80.jpg|#Джим Кент използва сто компютъра, за да състави програма за сглобяване на първоначалната чернова на генома.}


	И така, настъпва 26 юни 2000 година. Бил Клинтън в Белия дом и Тони Блеър на „Даунинг стрийт“ 10 едновременно обявяват за завършен грубия вариант на Проекта за изучаване на човешкия геном. Надпреварата завършва наравно и честта за постигнатото също трябва да бъде поделена. Щастливи, опонентите успяват да загърбят лошите си чувства, поне за въпросната сутрин. Клинтън обяви: „Днес научаваме езика, на който Господ е създал живота. С това дълбоко ново познание човешкият род е на път да придобие огромни, нови умения за лекуване.“ Велики слова по велик повод. Невъзможно беше да не изпиташ гордост от достижението, което пресата побърза да сравни с кацането на първия „Аполо“ на Луната, макар „официалната“ информация за триумфа да е в известна степен произволна. Секвенционирането изобщо не бе приключено и щяха да минат повече от шест месеца, преди геномът да се публикува. Говореше се, че моментът се диктува не от разписанието на проекта, а от графиците на Клинтън и Блеър.
	Пренебрегнат от блясъка на рекламата на Белия дом остана фактът, че обект на цялото това честване не беше нещо повече от първоначален, най-груб вариант на човешкия геном. Оставаше още много работа. Разумно завършени и публикувани бяха последователностите само на два от най-малките хромозоми — 21 и 22. Но дори те не можеха да се похвалят, че нямат нито едно непопълнено място. А веригите на някои от останалите хромозоми бяха буквално набраздени от празнини. След бомбастичното обявяване погледите се насочиха към новия краен срок за попълване на празнините и осигуряване на пълна, точна последователност — април 2003 година. Някои малки участъци обаче се оказаха буквално неподдаващи се на секвенциониране и на практика целта беше да се постигне „същностно цялостна“ последователност: завършване на поне 95% от последователността с вероятност за грешки по-малка от 1 на всеки 10 000 бази.
	{img:tajnata_na_zhivota_81.jpg|#26 юни 2000 година: С грубата чернова в ръка, Крейг Вентър и Франсис Колинс временно забравиха съперничеството, за да се окъпят в насочената към президента светлина на прожекторите.}
	Един от хората, натоварени с отговорността да убедят множеството секвенционни центрове да преодолеят финалните метри, беше Рик Уилсън, грубоватият жител на средните щати, наследил Боб Уотърстон като ръководител на центъра към Вашингтонския университет. Името на играта е „качествен контрол“, затова работещите върху всяка хромозома имаха отделен координатор, чиято функция беше да наблюдава прогреса и да се грижи да отговаря на общите изисквания на проекта. От време на време ставаше по някоя грешка, например заблудила се част от оризова последователност попадна мистериозно в една от базите данни, но допълнителното пресяване, поверено на координаторите, вършеше чудесна работа при отделянето на подобни „чужди тела“. Докато пиша тези редове, Проектът за изучаване на човешкия геном е на път да бъде завършен окончателно до крайния срок, април 2003 година, когато се навършва и петдесетата годишнина от публикуването на двойната спирала.


	Проектът за изучаване на човешкия геном е изключително технологично постижение. Ако някой бе изказал през 1953 година предположението, че преди да изминат петдесет години ще бъде секвенциониран целият човешки геном, с Крик щяхме да се изсмеем и да го почерпим с нещо за пиене. Скептицизмът изглеждаше напълно основателен и след повече от двайсет години, когато най-после бяха изобретени първите методи за секвенциониране на ДНК. Тези методи несъмнено бяха технически пробив, но секвенционирането бе все пак мъчително бавен процес — в онези дни бе голямо начинание дори генерирането на последователността на малък ген, дълъг неколкостотин базови двойки. А ето че сега, само след още двайсет и пет години, отбелязвахме завършването на последователност от 3 100 000 000 базови двойки. Но трябва да имаме предвид също така, че геномът е много повече от паметник на технологичните ни умения, колкото и изумителни да са те: каквато и да е политическата мотивация, Белият дом бе напълно прав, приветствайки откриващите се пред нас възможности за справяне с болестите и, нещо повече, началото на нова ера в разбирането ни за начина, по който се изграждат и функционират организмите, както и какво ни отделя биологически от останалите видове, с други думи, какво ни прави човешки същества.
	{img:tajnata_na_zhivota_82.jpg|#Пред Белия дом с Ерик Ландър (Уайтхед, Масачузетски технологичен институт), Ричард Гибс (Бейлър, Хюстън), Боб Уотърстон (Сейнт Луис), Рик Уилсън (Сейнт Луис).}


>	Осма глава
>	Разчитане на геномите: Еволюция в действие

	{img:tajnata_na_zhivota_83.jpg}
	Желанието ми беше, когато секвенционирането на човешкия геном бъде най-после завършено, да се окаже, че съдържа 72 415 гени. Тази озадачаваща цифра се роди в съзнанието ми в резултат на първата голяма изненада на Проекта за изучаване на човешкия геном. През декември 1999 година, притиснат между две големи забележителности при секвенционирането — първия и втория милиард, бе завършена напълно първата хромозома — хромозома 22. Макар и малка по размери, обхващаща едва 1,1% от целия геном, хромозома 22 бе дълга 33 400 000 базови двойки. Така за първи път добихме представа как би изглеждал целият геном; както писа един коментатор за „Нейчър“, това бе като да „видиш за първи път повърхността или пейзаж на нова планета“. Особено интересна бе плътността на гените по хромозомата. Нямаше причина да смятаме, че хромозома 22 не е показателна за целия геном, затова очаквахме в нейната последователност да открием около 1,1% от всички човешки гени. Следователно, тъй като според предположенията човешките гени бяха общо около 100 000, в хромозома 22 трябваше да открием около 1 100 от тях. Бе открита обаче почти половината от тази цифра: 545. Това бе първият основателен факт, който ни накара да се замислим, че човешкият геном може би все пак не е така богат на гени, както предполагахме.
	Внезапно броят на човешките гени събуди всеобщия интерес. По време на конференцията по въпросите на генома, проведена през май 2000 година при лабораторията към Колд Спринг Харбър, Юан Бърней, ръководещ компютърния анализ на последователността в центъра „Санджър“, организира състезание, което нарече „Помитане на гена“. Това бе нещо като лотария за отгатване на верния брой на гените, който щеше най-после да бъде определен при завършването на последователността през 2003 година; победител щеше да бъде далият най-близък до правилния отговор. (Никой не се изненада, че Бърней бе станал нещо като неофициален събирач на облози на участниците в Проекта за изучаване на човешкия геном: цифрите бяха неговата стихия. След „Итън“, той посвети една година на количествени проблеми в биологията, докато живя в къщата ми на Лонг Айлънд — нищо общо с обикалянето из Хималаите или работата в бар в Рио, само два от най-вероятните начини, по които младите англичани прекарваха междинната година преди университета. И в резултат на работата му се родиха две много важни тези, преди дори да е стъпил в Оксфорд.)
	Първоначално Бърней вземаше по 1 $ за вписване, но цената за допускането нарастваше с всяко следващо публикуване на предполагаемо число, което ни приближаваше до окончателния брой. Аз успях да вляза още в началото, като заложих 1 $ за 72 415. Залогът ми беше опит да примиря числото от учебниците, 100 000, с новото най-вероятно според повечето предположение — 50 000, базиращо се върху резултатите, получени от хромозома 22. Сега, когато пиша тези редове, точният брой все още е неизвестен, но с всеки следващ месец предположението ми изглежда все по-далече от вероятността. Както изглежда ще изгубя 1 $ покрай генома.
	Може би единственият друг въпрос, породил толкова празни предположения както въпросът за броя на гените, бе чии гени секвенционирахме. Информацията беше по принцип поверителна, така че нямаше как да се залага, но въпреки всичко мнозина си задаваха този въпрос. В случая с обществения проект, секвенционираните от нас образци ДНК бяха взети от неколцина, случайно избрани човека около Бъфало, щата Ню Йорк, регионът, където се извършваше работата по изолирането на ДНК и вкарването й в изкуствени бактериални хромозоми за картиране и секвенциониране. Първоначално „Селера“ твърдеше, че нейният материал също е взет от шестима анонимни донори, представители на различни култури, но през 2002 година Крейг Вентър не устоя на изкушението да заяви пред света, че главният секвенциониран геном е всъщност неговият собствен. Днес тази последователност е последната останала връзка на Вентър с компанията. Притеснена, че секвенционирането на геноми, макар и славно и достойно за новините, не е кой знае каква бизнес перспектива, „Селера“ се преустрои във фармацевтична компания и през 2002 година каза „сбогом“ на своя създател. Вентър пък основа два нови института, един за изследване на етичните въпроси, породени от съвременната генетика, и втори за използване геномите на бактериите за откриване на източници на самовъзстановяваща се енергия.


	Сега, след като разполагаме с цялата груба чернова, се потвърди, че в плътността на гените на хромозома 22 няма нищо нетипично. Със своите 545 гени, хромозома 22 е по-скоро богата, отколкото бедна на гени за дължината си. На хромозома 21, която е горе-долу със същите размери, бяха локализирани само 236 гени. Досега бяха намерени само 35 000 гени върху двайсет и четирите напълно завършени човешки хромозоми. И макар да е ясно, че броят им може само да нарасне със следващите открития, вече сме убедени, че окончателният брой ще се окаже по-малък дори от 50 000, да не говорим за 100 000.
	А точно колко под 50 000, на това ще отговори единствено времето. Откриването на гени не е чак толкова директна задача: кодиращите белтъци участъци са просто поредици от А-та, Т-та, Г-та и Ц-та, намиращи се сред всички останали А-та, Т-та, Г-та и Ц-та на генома — те не се отделят едни от други по някакъв явен начин. И да не забравяме — само около 2% от човешкия геном всъщност кодират протеини; останалите проценти, наречени не особено ласкателно „калпави“, са изградени от очевидно лишени от функция вериги с различна дължина, като много се срещат многократно. Нещо повече, те могат да се срещнат дори в самите гени; осеяни с некодиращи сегменти (интрони), гените понякога заемат огромни дължини от ДНК, като кодиращите части наподобяват градчета, изолирани между голи откъслеци молекулярна магистрала. Най-дългият, открит засега човешки ген, дистрофин (чиято мутация причинява мускулна дистрофия), се разпростира в продължение на 2 400 000 базови двойки. От тях едва 11 055 (0,5% от гена) кодират протеина; останалото се състои от седемдесет и деветте интрона на гена (типичният човешки ген има осем). Именно тази странна архитектура на генома затруднява толкова идентифицирането на гените.
	{img:tajnata_na_zhivota_84.jpg|#Човешка хромозома 2.}
	{img:tajnata_na_zhivota_85.jpg|#Гените на човешка хромозома 2: 255 000 000 базови двойки.}
	Но уточняването на човешкия геном се улесни сега, след като геномът на мишката бе опознат по-добре. Заслуга за това има еволюцията: във функционалните си части геномите на човека и на мишката, както и на всички бозайници, са забележително подобни; наблюдават се незначителни отклонения за необозримия отрязък от време, който ни дели от общия предшественик на двата вида. Положението обаче е съвсем различно при калпавите ДНК участъци; тъй като естественият подбор не държи в строги рамки мутацията, както става с кодиращите сегменти, тя достига такива размери, че води до значителна генетична дивергенция между двата вида в тези участъци. Затова търсенето на подобия в последователностите на човешкия и мишия геном е ефикасен начин за идентифицирането на функционалните участъци или гените.
	{img:tajnata_na_zhivota_86.jpg|#Сравняване на миша и човешка ДНК за един и същ ген. Включен е един интрон — некодиращ участък в гена (показан е заграден) и части от два екзона — кодиращите произвеждания от гена белтък. Оцветени са базите, където между двете последователности не са настъпили промени при еволюцията. Тиренцето говори за загубата на база при единия вид. Общото подобие между мишата и човешката последователност навежда на мисълта, че естественият подбор е бил невероятно ефикасен при елиминирането на мутациите. В интрона, където мутациите в типичния случай остават без последствия, виждаме много по-голяма дивергенция, отколкото при екзоните, където промяната може да наруши функцията на белтъка.}
	Идентифицирането на човешките гени се улеснява също така от завършването на работния вариант на генома на рибата-балон. Фугуто, както е по-известна за любителите на японската кухня, съдържа мощен невротоксин; компетентният готвач отделя съдържащите отровата органи, така че вечерята би трябвало да причини само леко изтръпване на устата. Всяка година обаче, около осемдесет човека умират от лошо приготвено фугу, а на императорското семейство на Япония е забранено със закон да се наслаждава на този деликатес. Преди повече от десет години Сидни Бренър разви слабост към рибата-балон, поне като обект за генетично изследване. Нейният геном, само една девета от нашия като големина, съдържа много по-малко некодиращ материал от човешкия: приблизително една трета от него кодира протеини. Под ръководството на Бренър първоначалният вариант на генома на фугуто бе завършен за около 12 000 000 $, наистина добра сделка по стандартите за секвенциониране на геноми. Броят на гените сега изглежда ще се окаже някъде между 32 000 и 40 000, доста близък до човешкия. Интересно е обаче, че, макар гените на фугуто да имат приблизително същия брой интрони като човешките и мишите гени, при фугуто интроните са значително по-къси.
	Дори цифрата 35 000, предполагаемият брой в момента на човешките гени, създава донякъде преувеличено впечатление за генетичната ни сложност. През еволюцията някои гени са създали други, свързани по някакъв начин с тях, и така се стига до появата на групи от гени с уж подобни, но фини разлики във функциите. Тъй наречените „генни семейства“ се пораждат случайно, когато, при производството на яйцеклетката или сперматозоидите, някаква част в хромозомата се дублира непреднамерено и хромозомата се оказва с две копия на даден ген. Стига едното копие да продължава да функционира, естественият подбор оставя без внимание другото свободно да се отклонява в каквато посока избере евентуално еволюцията, докато мутациите се натрупват. Понякога мутациите водят до придобиването на нова функция от гена, обикновено тясно свързана с функцията на първоначалния ген. Много от нашите гени всъщност са леки вариации върху относително малко генетични теми. Така например, 575 от нашите гени (почти 2% от общия брой) отговарят за кодирането на различни форми протеинкиназни ензими — химически посланици, пренасящи сигнали из клетката. Деветстотин гена стоят в основата на способността на човешкия нос да усеща мирис: кодираните протеини са рецептори за мирис и всеки разпознава различен мирис на молекула или клас молекули. Същите тези 900 гена на обонянието присъстват и в мишката. Но разликата е следната: тъй като се е адаптирала предимно към нощен живот, мишката се нуждае много повече от своето обоняние и естественият подбор поддържа в активно състояние повечето от тези 900 гена за различаване на миризми. При човека обаче, около 60% от тях се притъпяват в процеса на еволюция. Тъй като сме ставали все по-зависими от зрението, ние сме се нуждаели от все по-малко рецептори на обонянието и естественият подбор не се е намесвал, когато, в резултат на мутации, много от въпросните гени губят способността си да произвеждат функциониращи белтъци и в резултат имаме доста слабо обоняние в сравнение с другите топлокръвни създания.
	Нека да сравним броя на нашите гени с броя им при някои други организми:
T>
!	Популярно название | Научно название | Брой гени
	Човек | _Homo sapiens_ | 35 000
	Синап | _Arabidopsis thaliana_ | 27 000
	Нематоден червей | _Caenorhabditis elegans_ | 20 000
	Плодова мушица | _Drosophila melanogaster_ | 14 000
	Хлебна мая | _Saccharomyces cerevisiae_ | 6 000
	Чревна бактерия | _Escherichia coli_ | 4 000
T$
	Следователно, когато става дума за гени, не сме кой знае колко по-сложни от едно растение. Още по-отрезвяващо е сравнението с нематодния червей — състоящо се само от 959 клетки създание (докато нашите са около сто трилиона), от които 302 са нервни клетки, образуващи определено простия мозък на червея (нашият главен мозък се състои от 100 000 000 000 нервни клетки); при несравнимо по-голямата сложност в структурно отношение, нашите гени не са дори два пъти повече от неговите. Как може да се обясни това смущаващо несъответствие? Изобщо няма причина за смущение: както изглежда, просто хората са способни да свършат доста повече работа с генетичния си хардуер.
	Моето предположение е, че съществува връзка между интелигентността и малкия брой на гените. Според мен да бъдеш умен, тоест да имаш приличен нервен център като нашия или дори като на плодовата мушица, позволява съществуване на високо по сложност ниво с относително малко гени (ако определението „малко“ има нещо общо с числото 35 000). Нашият главен мозък ни дава сензорни и нервномоторни способности далеч над тези на дългия 2–3 см нематоден червей, и следователно по-широк обхват възможности за поведенчески реакции. А вкорененото растение има още по-малко възможности: то се нуждае от пълен набор вградени генетични ресурси, за да се справи с потенциално възможните за възникване ситуации. Затова пък притежаващите мозък видове могат да реагират и ако например се застуди рязко, да потърсят по-благоприятни условия (например да влязат в някоя топла пещера).
	Сложността на гръбначните също може да се увеличи чрез съвършените превключватели, които обикновено се намират край гените. Щом приключим със секвенционирането на гените, ще можем да започнем да анализираме детайлно тези, обграждащи гените участъци. Именно тук се осъществява регулацията като регулиращите протеини се свързват с ДНК, за да включат или изключат съседния ген. Гените на гръбначните животни, както изглежда, се управляват от значително по-усложнен комплект механизми, отколкото по-простите организми. Тази по-пъргава и съвършена координация на гените прави възможно усложняването на гръбначните. Нещо повече, един-единствен ген е в състояние да произвежда много различни белтъци или защото отделните белтъци се групират за създаването на малко по-различни протеини (процес, известен като „алтернативен сплайсинг“), или защото биохимичните промени на белтъците се осъществяват вече след като са произведени.
	Неочаквано малкият брой човешки гени породи появата на някои размисли за неговото значение. Те бяха съсредоточени върху една и съща тема. Стивън Джей Гоулд (чиято преждевременна смърт накара да замлъкне един пламенен глас) сравни в „Ню Йорк Таймс“ малкия брой с надгробен звън за редукционизма, царуващата доктрина в буквално всички биологични изследвания. Според нея сложните системи се изграждат отдолу нагоре. Казано по друг начин: за да бъдат разбрани събитията с по-сложно ниво на организация, трябва първо да се проумеят на по-прости нива и по-простите начини на функциониране да бъдат съединени. Оттук следва, че като разберем как работи геномът, в крайна сметка ще ни се изясни и как са съставени организмите. Гоулд и други приемат изненадващо малкия брой човешки гени като доказателство, че въпросният подход отдолу нагоре е невалиден. Неочакваната генетична простота, твърдяха антиредукционистите, беше убедително доказателство, че не можем да разберем себе си като сума от по-дребни процеси. За тях малкият брой на гените говореше, че възпитанието, а не природата, е главният определящ фактор в какво ще се превърне всеки от нас. Накратко, това бе заявление за нашата независимост от предполагаемата тирания на гените.
	И аз като Гоулд съм наясно, че възпитанието играе важна роля в оформянето на всеки от нас. Преценката му за мястото на природата в този процес обаче е абсолютно невярна: малкият брой на гените в никакъв случай не прави невалиден редуционисткия подход към биологичните системи, нито оправдава правенето на логическото заключение, че гените ни не са определящият фактор. Оплодената яйцеклетка с геном на шимпанзе неизбежно произвежда шимпанзе, докато оплодената яйцеклетка, съдържаща човешки геном, създава човешко същество. Никакво слушане на класическа музика или гледане на насилие по телевизията не е в състояние да промени това. Да, предстои ни да изминем още много дълъг път, докато разберем точно как информацията от тези два забележително подобни генома успява да произведе два очевидно съвсем различни организма, но остава фактът, че основната определяща роля за това какъв ще бъде всеки отделен организъм е програмирана вътре във всяка клетка, в генома. За мен малкият брой човешки гени е добра новина за стандартните редукционистки подходи в биологията: много по-лесно е да се оправиш с 35 000, отколкото със 100 000 гени.


	И макар да нямаме особено голям брой гени, ние, хората, както илюстрира генът дистрофин, имаме голям, объркан геном. Да се върнем отново към сравнението с червея: гените ни не са дори два пъти повече от неговите, но геномът ни е трийсет и три пъти по-голям. Откъде идва несъответствието? Генните картографи сравняват човешкия геном с пустиня, по която тук-там се забелязват генни оазиси — гените. Петдесет процента от генома представляват повтарящи се, привидно калпави последователности без ясна функция; цели 10% от нашата ДНК се състоят от 1 000 000 000 пръснати копия от една последователност, наречена „Alu“:
C>
	ГГЦЦГГГЦГЦГГТГГЦТЦАЦГЦЦТГТААТЦЦЦАГЦАЦТТТГГГАГГЦЦГАГГЦГГГЦГГАТЦАЦЦТГАГГТЦАГГАГТТЦГАГАЦЦАГЦЦТГГЦЦААЦАТГГТГАААЦЦЦЦГТЦТЦТАЦТАААААТАЦТАЦТЦГГГАГГЦТГАГГЦАГГАГААТЦГЦТТГААЦЦЦГГГАГГЦГГАГГТТГЦАГТГАГЦЦГАГАТЦГЦГЦЦАЦТГЦАЦТЦЦАГЦЦТГГГЦГАЦАГАГЦГАГАЦТЦЦГТЦТЦАААААА
C$
	Напишете я един милион пъти и ще добиете представа до каква степен „Alu“ е представена в нашата ДНК. Всъщност нивото на повтарящата се последователност е дори още по-високо, отколкото изглежда: последователности, които биха били открити веднага както се открива всяко повторение, в резултат на мутациите при много поколения, са се отклонили до такава степен от първоначалния си вид, че не могат да бъдат разпознати като членове на определен клас повтаряща се ДНК. Представете си комплект от три кратки повторения: АТТГ АТТГ АТТГ. С времето мутацията ще ги промени, но ако става дума за кратък период, все още ще бъдем в състояние да разберем откъде произхождат: АЦТГ АТГГ ГТТГ. След по-дълъг период първоначалната им идентичност се губи напълно в мутационната бъркотия: АЦЦТ ЦГГТ ГТЦГ. Пропорциите на повтарящата се ДНК са значително по-малко при много други видове: повтарят се 11% от генома на синапа, 7% от генома на нематодния червей и само 3% от генома на плодовата мушица. Големите размери на нашия геном се дължат най-вече на факта, че съдържа много повече лош материал в сравнение с много други видове.
	Тези разлики в количеството лоша ДНК обясняват еволюционния ребус, развиван в продължение на милиони години. Очакването е по-сложните организми да имат по-големи геноми от по-простите, защото при тях се кодира повече информация. Действително съществува връзка между размерите на генома и нивото на сложност на организма: геномът на хлебната мая е по-голям от генома на _E.coli_, но е по-малък от нашия. Тази връзка обаче е доста слаба.
T>
!	Популярно название | Научно название | Приблизителна големина на генома (милиони базови двойки)
	Плодова мушица | _Drosophila melanogaster_ | 180
	Фугу (риба-балон) | _Fugu rubripes_ | 400
	Змия | _Boa constrictor_ | 2 100
	Човек | _Homo sapiens_ | 3 100
	Скакалец | _Schistocerca gregaria_ | 9 300
	Кромид лук | _Allium cepa_ | 18 000
	Тритон | _Amphiuma means_ | 84 000
	_Lungfish_ | _Protopterus aethiopicus_ | 140 000
	Папрат | _Ophioglossum petiolatum_ | 160 000
	Амеба | _Amoeba dubia_ | 670 000
T$
	{img:tajnata_na_zhivota_87.jpg|#Геномът на всяка една от главите лук е шест пъти по-голям от генома на продавача, върху чиято глава се намират.}
	Разумно е да се предположи, че естественият подбор поддържа размерите на генома колкото може по-малки. Все пак, при всяко делене, клетката трябва да удвои своята ДНК; колкото повече трябва да копира, толкова по-голяма е вероятността от грешки и толкова повече енергия изисква процесът. Това е наистина голямо начинание за амебата (или тритона). Каква може да е причината количеството на ДНК при тези видове да излезе така от контрол? В случаите на необичайно големи геноми можем само да предположим, че някакви други сили на естествения подбор са обезсилили импулса за поддържането на генома в определени рамки. Не е изключено например, големите геноми да са предимство за видовете, които е по-вероятно да бъдат изложени на екстремални условия в околната среда. _Lungfish_ живее на границата между водата и сушата и е в състояние да издържи продължителни периоди на засушаване, като се заравя в калта; може би тя се нуждае от по-голям генетичен хардуер от видовете, адаптирани за живот в една среда.
	Два основни еволюционни механизма обясняват този излишък от ДНК: удвояването на генома и пролиферацията на определени последователности вътре в генома. Много видове, особено в растителното царство, са всъщност продукт от кръстоската на два, съществували преди това вида. Новите видове често просто комбинират ДНК от двата родителски вида и геномът им се удвоява. Геномът обаче може да се удвои и поради някакъв генетичен инцидент, без намеса на други видове. Например, един от любимците на молекулярната биология, хлебната мая, има около 6 000 гени. Но при вглеждане се установява, че много от тях са дубликати — хлебната мая често има две дивергентни копия на много от своите гени. В някакъв ранен стадий от еволюционната си история геномът на маята явно се е удвоил. Първоначално копията на гените са били идентични, но с времето са се получили отклонения.
	Дори още по-богат източник на излишък от ДНК се получава от умножаването на генетични последователности, способни да се възпроизвеждат и да проникват на повече от едно места в даден геном. Тези тъй наречени „подвижни елементи“ са открити в много варианти. Но когато Барбара Макклинтък съобщава за първи път за откриването им през 1950 година, самата идея за „скачащи“ гени изглежда прекалено невероятна за повечето учени, свикнали с простата логика на Мендел. За Макклинтък, превъзходен царевичен генетик, това не е първото препятствие в професионалната област. Когато през 1941 година става ясно, че няма да бъде назначена в Университета на Мисури, тя идва в лабораторията при Колд Спринг Харбър, където остава до смъртта си през 1992 година на деветдесетгодишна възраст. Веднъж Макклинтък каза на един колега: „Наистина вярвай на това, което виждаш.“ Точно така се занимаваше с наука тя: революционната й идея, че някои генетични елементи могат да се движат из геномите следваше от вече наблюдавани факти. Тя бе изучавала генетиката в основата на различно оцветените царевични зърна и бе забелязала, че понякога, насред своето развитие, дадено зърно променя цвета си. И тогава зърното може да стане пъстро, с участъци, където клетките са в очаквания жълт цвят и други участъци, където са пурпурни. Как да бъде обяснена тази внезапна промяна? Макклинтък изказва идеята, че даден генетичен елемент, подвижен елемент, скача вътре във или изскача от отговарящия за пигментацията ген.
	{img:tajnata_na_zhivota_88.jpg|#Барбара Макклинтък, откривателка на подвижните генетични елементи.}
	Едва с появата на технологиите за рекомбинантната ДНК можахме да установим колко са разпространени подвижните елементи; сега се смята, че са важен компонент от много, ако не и от повечето геноми, в това число и от нашия. А някои от най-разпространените подвижни елементи, тези, които се появяват отново и отново на различни места в един и същ геном, са получили имена, отговарящи на „номадския“ им начин на живот: два мобилни елемента на плодовата мушица например, са наречени „циганин“ и „скитник“. А онези, които изучават семплото растение с наименование _Volvox_ знаят, че заради невероятното си умение да скача из генома, един от подвижните му елементи е известен като „Майкъл (Джордан)“.
	Подвижните елементи съдържат ДНК, кодираща ензими, които, чрез умението си да режат и лепят хромозомна ДНК, правят възможно копията от техния елемент да бъдат вкарвани на нови места в хромозомата. Ако скокът отведе подвижния елемент в лоша последователност, това не се отразява върху функционирането на организма; единственият резултат е увеличаването на лошата ДНК. Но когато при скока подвижният елемент се приземи в жизненоважен ген и вследствие на това го извади от строя, естественият подбор се намесва: организмът или умира, или му се попречва по някакъв друг начин да предаде новия ген. Много рядко движението на подвижните елементи създава нови гени или променя старите по благотворен за организма начин. И така, в процеса на еволюцията ефектът от мобилните елементи изглежда е предимно пораждането на нещо ново. Любопитно, но в най-новата човешка история се наблюдават малко доказателства за активно скачане: както изглежда, повечето ни лоша ДНК е генерирана много отдавна. Затова пък геномът на мишката съдържа много активно влизащи в него подвижни елементи, което го прави доста динамичен. Този факт обаче, явно не притеснява ненужно въпросния вид; присъщият за мишките висок потенциал за възпроизвеждане помага на вида като цяло да понесе генетичните катастрофи, породени от честото скачане в жизненоважни, функциониращи генетични участъци.
	{img:tajnata_na_zhivota_89.jpg|#Ето как изглежда нашият геном: основните характеристики на една от малките човешки хромозоми, номер 20.}


	Наблюденията върху _E.coli_ като модел организъм са безценни за установяването на много основни факти за функционирането на ДНК. Затова не е учудващо, че геномът на въпросната бактерия заема едно от първите места в списъка с геномите, които трябва да се секвенционират първо в подготвителната фаза на Проекта за изучаване на човешкия геном. Фред Блатнър от Уисконсинския университет изгаряше от ентусиазъм да се залови със секвенционирането на _E.coli_. Но така и не получи средства за тази цел и едва когато Проектът за изучаване на човешкия геном бе финансиран, той се добра до една от първите значителни субсидии за секвенциониране. Ако не беше първоначалната му неохота да използва автоматизираното секвенциониране, неговата лаборатория щеше да секвенционира първа пълен бактериален геном. Но през 1991 година неговата стратегия за осъществяване на операцията беше съвсем старомодна: да се използват повече студенти. Друг от късно приелите автоматизирането беше Уоли Гилбърт, когото две години по-рано бях убедил да се заеме с един от най-малките известни ни бактериални геноми, по-точно на паразита _Mycoplasma_ — миниатюрна бактерия, която живее в клетките. Тъжно, но свързаният му с _Mycoplasma_ проект умря заедно с осуетяването на умната му нова стратегия за секвенциониране. Блатнър обаче, възприе автоматизирането все пак навреме и през 1997 година установи, че геномът на _E.coli_ съдържа около 4 100 гени.
	Но по-мащабното надбягване за създаването на първия цял бактериален геном, бе спечелено две години преди това в Института за изследване на генома (ИИГ) от голям екип, ръководен от Хамилтън Смит, Крейг Вентър и неговата съпруга Клер Фрейзър. Секвенционираната от тях бактерия е _Haemophilus influenzae_, от която двайсет години по-рано Смит, високият метър и деветдесет и пет сантиметра някогашен дипломант по математика, избрал впоследствие медицината, бе изолирал първите полезни рестрикционни ензими на ДНК, подвиг, който му донесе Нобеловата награда за физиология или медицина за 1978 година. С приготвената от Смит ДНК на _Haemophilus_, Вентър и Фрейзър използват подхода „цяла геномна пушка“ за нейните 1 800 000 базови двойки. Документирането на първия „малък“ геном показваше достатъчно ясно какви трябва да бъдат размерите на по-големите, които тепърва трябваше да се секвенционират: ако всички А-та, Г-та, Ц-та и Г-та на генома на _Haemophilus_ се отпечатат върху хартия с размерите на тази книга, ще се получи том с около 4 000 страници. Средно по две страници ще бъдат необходими за всеки един от 1 727-те гена. Бяха идентифицирани функциите само на 55% от тях: например в производството на енергия участват поне 112 гена, а за репликацията, възстановяването и рекомбинацията на ДНК са нужни минимум 87. От последователностите може да се отсъди, че останалите 45% също са функциониращи гени, но на този етап не можем да бъдем сигурни какво точно правят.
	{img:tajnata_na_zhivota_90.jpg|#Цял геном. Генетична карта на Haemophilus influenzae: 1 727 гени в 1 800 000 базови двойки.}
	По бактериалните стандарти геномът на _Haemophilus_ е доста малък. Размерите на бактериалния геном са свързани с разнообразието на околната среда, в която може да се срещне даден вид. Вид, който води еднообразно съществуване в еднородна среда, например в корема на друго същество, може да мине с относително малък геном. Но ако се надява да види по-голяма част от света и съответно — да попадне в по-разнообразни условия, трябва да бъде екипиран, за да реагира адекватно, и гъвкавостта на реакциите обикновено зависи от наличието на алтернативни комплекти от гени, всеки създаден за специфични условия и готов във всеки момент да бъде включен или изключен.
	Бактерията _Pseudomonas aeruginosa_, която може да предизвика инфекции при хората (и представлява особена опасност за болните от кистозна фиброза), обитава при съвсем различни условия. В Пета глава видяхме как генетично модифициран сроден вид стана първия патентован жив организъм; в този случай той бе адаптиран за живот в петролни петна, забележимо различаваща се от човешките бели дробове среда. Геномът на _Pseudomonas aeruginosa_ съдържа 6 400 000 базови двойки и 5 570 гена. Около 7% от тези гени кодират фактори на транскрипцията, белтъци, които включват и изключват гените; следователно значителна част от генетичното й съдържание е посветено на регулацията. Репресорът на _E.coli_, чието съществуване беше предсказано от Жак Моно и Франсоа Джейкъб в началото на шейсетте години на XX век (вижте Трета глава), е точно такъв фактор на транскрипцията. Така се налага следното правило: в колкото по-разнообразна среда е възможно да се срещне даден вид бактерия, толкова по-голям е нейният геном и толкова по-голяма част от генома е посветена на превключването на гени.
	Институтът за изследване на генома не се ограничава с _Haemophilus_. През 1995 година, в сътрудничество с Клайд Хътчисън от Университета на Северна Каролина, институтът секвенционира генома на _Mycoplasma genitalium_ като част от тъй наречения „минимален проект за изучаване на генома“. _M.genitalium_ (който, въпреки злокобното си име, е доброкачествен обитател на човешкия „водопровод“) има най-малкия известен невирусен геном, от около 580 000 базови двойки. (Вирусите имат по-малки геноми, но като стават членове на геномите на своите приемници, могат да минат без собствени средства за осъществяването на много фундаментални процеси.) Беше открито, че тази относително къса последователност се състои от 517 гена. Така възникна един естествен въпрос: това ли е минималното количество гени, необходимо за поддържане на живота? По-нататъшните изследвания се съсредоточиха върху изваждането от строя на гени на _M.genitalium_, за да се разбере кои са абсолютно необходими за живота на бактерията и кои — не. Събраните до този момент данни показват, че минималният геном съдържа не повече от 350, ако не и 260 гени. Наистина този „минимум“ е определен по донякъде изкуствен начин, защото на отслабените организми се осигуряват всички нужни за съществуването им вещества. Нещо подобно би било да се твърди, че бъбреците не са нужни, защото пациентите оцеляват и благодарение на апаратите за хемодиализа.
	Ще успеем ли някога да създадем функционираща минималистична клетка от нулата, чрез изкуствено комбиниране на отделните й пречистени компоненти? Като се има предвид, че засега функциите на повече от сто белтъка на _Mycoplasma genitalium_ остават мистерия, постигането на тези цел изглежда се губи далече напред в бъдещето. Дори петстотинте протеина на _Mycoplasma_, някои представени в клетката от огромен брой молекули, други — само от няколко, образуват изключително сложна жива система. На мен, например, ми е много трудно да гледам филм с повече от четири-пет главни герои; невъобразимо е да си помисля, че е възможно да бъдат проследени сложните взаимоотношения между жизненоважните участници в една жива клетка. Тъй като живата клетка не е подредена миниатюрна машинка, а по-скоро, по израза на Сидни Бренър, „змийско гнездо с гърчещи се молекули“. Въпреки това Крейг Вентър е уверен, че ерата на изкуствената клетка ще настъпи всеки момент и, без да губи време, събра екип от специалисти в областта на биологичната етика, за да се консултира с тях дали да продължава нататък. И те като мен не виждат морална дилема в опитите „да се създаде живот“ по този начин. Ако бъде постигнато някога, то просто ще потвърди това, което повечето от молекулярните биолози знаят отдавна: същността на живота е сложна химия и нищо повече. Подобно откритие би направило сензация преди един век; днес вече не е кой знае какво. Само противоположното заключение — че животът на клетката е нещо повече от сбор от основните й компоненти и процеси, би могло да предизвика дълбоко вълнение в съвременния научен свят.


	Анализът на ДНК вече промени лицето на микробиологията. Преди ДНК техниките да започнат да се използват широко, методите за идентифициране на бактериалните видове бяха изключително ограничени във възможностите си за разлагане на съставните части: човек можеше да отбележи формата на растящите в стъклениците бактериални колонии, да види формата на отделните клетки през микроскопа или да използва относително несъвършени методи за количествен биохимичен анализ като теста на Грам, с които видовете могат да бъдат разделени на „отрицателни“ или „положителни“ в зависимост от характеристиките на клетъчната им стена. Със секвенционирането на ДНК, микробиолозите внезапно се сдобиха с идентифициращ фактор, който беше видимо, определено различен при всеки вид. Дори видове като например обитаващите океанските дълбини, които не могат да се култивират при лабораторни условия, защото е много трудно да се имитират естествените им условия за живот, са податливи на анализа на ДНК, стига от дълбините да може да се вземе мостра.
	Институтът за изследване на генома, сега ръководен от Клер Фрейзър, остава лидер сред посветилите се на изучаването на бактериалните геноми. За кратко време той изяснява геномите на повече от двайсет различни бактерии, включително причиняващата язва _Helicobacter_, причиняващата холера _Vibrio_, причиняващата менингит _Neisseria_ и причиняващата респираторни болести _Chlamydia_. Най-големият им конкурент е една група към центъра „Санджър“. Британският контингент се ръководи от Барт Беръл, имал късмета да не е в Съединените щати, където ограниченият му брой академични референции щеше да му попречи да заеме този висок пост: той не беше доктор на науките, беше навлязъл в науката направо от гимназията, за да работи като асистент на Фред Санджър много преди секвенционирането на ДНК да се превърне в реалност. Преди да премине към бактериите, Беръл си създаде име като пионер в автоматизирането. Той използва няколко секвенциониращи машини на корпорация „Приложни биосистеми“, за да произведе около 40% от генома на хлебната мая от 14 000 000 бази, докато предимно европейският консорциум, занимаващ се със секвенционирането на маята, остана верен на ръчните методи. По-късно групата на Беръл получи удовлетворението, че първа е завършила последователността на _Mycobacterium tuberculosis_, агентът на страшната болест, известна някога като „охтика“.
	В гимназията Клер Фрейзър „се чувства отхвърлена, защото не е «гот» една жена да взема толкова много часове по естествени науки“. След като учи в Политехническия институт „Ренсийлър“, където в нея за първи път се пробужда интерес към микробите, тя кандидатства медицина. Вместо да приеме мястото в престижния Йейл, тя предпочита университета в Бъфало, тъй като приятелят й се премества в Торонто. Директорът по приема на студенти в Йейл е смутен: „Е, млада госпожице, надявам се, че знаете какво правите“. Връзката с Торонто обаче се оказва ефимерна; през 1981 година Фрейзър се омъжва за Вентър, по това време млад доцент в същия университет. „За медения си месец отидохме на научна конференция — спомня си тя, — и там написахме предложение за получаване на стипендия.“
	{img:tajnata_na_zhivota_91.jpg|#Клер Фрейзър, гид на Института за изследване на генома из генната джунгла.}
	Силата на ДНК анализа на микробите се използва с голям успех в медицинското диагностициране: за да се излекува успешно една инфекция, лекарите трябва първо да идентифицират причиняващия я микроб. При традиционния начин на идентифициране от инфектираната тъкан се взема бактериална култура — влудяващо бавен процес, особено когато времето е от голямо значение. Използването на бърз, лесен и по-точен ДНК тест за разпознаване на микроба дава възможност на лекарите да започнат лечението значително по-бързо. И съвсем скоро тази технология бе използвана при спешен случай в национален мащаб: търсенето на виновника за свързаното с антракс безчинство в Съединените щати през есента на 2001 година. След като секвенционираха генома на бактерията от първата жертва на антракса, изследователите от Института за изследване на генома се сдобиха с генетичен отпечатък точно на използвания щам. Надеждата е, че тази конкретна информация за източника на антракса в крайна сметка ще доведе до виновника.
	Колкото повече научаваме за микробните геноми, се наблюдава следната поразителна схема. Както видяхме, еволюцията на гръбначните животни е история за прогресивната генетична пестеливост: чрез все по-широк набор от механизми за генна регулация става възможно да се прави все повече и повече със същите гени. И дори когато се появят нови гени, те обикновено са просто варианти на вече съществуваща генетична тема. Затова пък бактериалната еволюция се оказва сага за далеч по-радикална трансформация, главозамайващ процес, благоприятстващ внасянето или генерирането на напълно нови гени, вместо да промени лекичко вече съществуващите.
	Всъщност рекомбинантната технология дължи съществуването си на изключителната способност на бактериите да инкорпорират нови части ДНК (обикновено плазмиди). Затова не е изненадващо, че микробната еволюция също носи отпечатъка от драматични събития с внасяне на гени от миналото. От _E.coli_, обикновено добронамерен обитател на нашите черва (и на лабораторните стъкленици), чрез внасянето на гени се получи вариант убиец. Токсините, произвеждани от един щам, който от време на време предизвиква хранителни отравяния (уби двайсет и един човека в Шотландия през 1996–1997 година), и големи заглавия за „бургери убийци“, са доказателство за масивно генетично „вземане назаем“ от други видове.
	Генетичният материал обикновено се движи вертикално надолу по родословното дърво — от родител на потомци, докато това внасяне на ДНК отвън е известно като „хоризонтално прехвърляне“. Сравняването на последователността на генома на нормалната _E.coli_ с някой от патогенните щамове разкрива общ генетичен „гръбнак“, идентифициращ и двата вида като представители на един вид, но се наблюдават също така множество „островчета“ с отклонения в ДНК, уникални за патогена. При патогенния щам липсват 528 гени от нормалния, но затова пък има 1 387 гени, които не присъстват в нормалния. Именно в замяната на 528 срещу 1 387 гени лежи ключът към трансформацията на един от най-безвредните продукти на природата в убиец.
	И при други бактерии се наблюдава подобно доказателство за хоризонтален трансфер. _Vibrio cholerae_ е необичайна сред останалите бактерии, защото има две отделни хромозоми. По-голямата, (дълга около 3 000 000 базови двойки) както изглежда, е първоначалната екипировка на микроба и съдържа повечето жизненоважни за функционирането на клетката гени. По-малката (дълга около 1 000 000 базови двойки) прилича на мозайка, съставена от внесени от други видове части от ДНК.
	Вътрешната биохимия на сложните организми, особено на големите като човека, по замисъл се запазва доста добре: в повечето случаи, ако не изядем или не вдишаме определено вещество, то не може да ни промени значително. И така биохимичните процеси на всички гръбначни с времето обикновено остават доста подобни. Бактериите, от друга страна, са изложени в много по-голяма степен на химическите приумици на средата; напълно е възможно дадена колония да се окаже внезапно окъпана в пагубен химикал, да речем дезинфекциращо средство като белината. Затова не е чудно, че тези изключително уязвими организми създават изумително разнообразие от химически вещества. И наистина, еволюцията на бактериите зависи до голяма степен от химическите нововъведения, от измислянето на ензими (или модифицирането на вече съществуващите) за осъществяването на нови химически трикове. Един от най-невероятните и поучителни примери за този еволюционен модел се среща при бактериите, чиито тайни започнахме да опознаваме едва сега — групата, известна като „екстремофили“ поради предпочитанието на нейните членове към най-негостоприемните условия.
	Бактериите са открити в горещите извори в Йелоустоун (_Pyrococcus furiosus_ се чувства прекрасно във вряща вода и умира от измръзване при температури под 70°C) и в прегрятата вода на намиращите се дълбоко в морето дупки (където високото налягане от дълбочината не позволява на водата да ври). Открити са живеещи в силно киселинни условия като концентрирана сярна киселина, както и в силно алкална среда. _Thermophila acidophilum_ е екстремофил, издържащ, както подсказва името й, както на високи температури, така и на ниско _pH_. Някои видове са открити в скали, свързани с петролни залежи, където превръщат нефта и друг органичен материал в източник на клетъчна енергия, подобно на миниатюрни сложни автомобили. Един от тези видове обитава една-две мили под скалите и умира при наличие на кислород; затова е наречен _Bacillus infernus_.
	Може би най-забележителните микроби, открити напоследък, са тези, които разрушават някога смятания за ключов принцип на биологията, че цялата енергия за жизнените процеси идва пряко или косвено от слънцето. И докато даже _Bacillus infernus_ и консумиращата петрол бактерия в наносните скали са свързани с органичното минало — слънцето е светило преди милиони години над животните и растенията, чиито останки днес са изкопаеми горива — тъй наречените „литоаутотрофи“ са в състояние да извличат нужните хранителни вещества от скалите, създадени отново от вулкани. В тези скали, например гранит, няма никакви остатъци от някогашен органичен живот, те не съдържат останки от енергията от слънчевите праисторически дни. Литоаутотрофите трябва да построяват свои органични молекули от неорганичен материал. Храната им се състои буквално от камъни.
	Няма по-убедителен индикатор за общото ни непознаване на света на микробите от позакъснялото ни откриване на бактериалния род _Prochlorococcus_, чиито планктонови клетки фотосинтезират, докато се носят по повърхността на океана. Само в един милилитър морска вода може да обитават около 200 000 от тях; очевидно това е един от най-масово разпространените видове на планетата. Те определено са в основата на големия принос на океана към глобалната хранителна верига. И въпреки това до 1988 година не знаехме за _Prochlorococcus_.
	Невероятният свят на микробите около нас отразява феноменалната мощ на извършвания в продължение на милиони години естествен подбор. Действително историята на живота на нашата планета е предимно разказ на бактериите; по-сложните организми, в това число и ние самите, са се появили смущаващо късно — нещо като появила се в последния момент идея. Както изглежда, животът се заражда във вид на бактерии преди около 3 500 000 000 години. Първите еукариоти — клетки, чиито гени са затворени в ядрото — се появяват около 800 000 000 години по-късно, но остават едноклетъчни през следващите 1 000 000 000 години. Едва преди 500 000 000 години става пробивът, който в крайна сметка води до появата на организми като земния червей, плодовата мушица и _Homo sapiens_. Преобладаването на бактериите е отразено в основаващата се върху ДНК реконструкция на дървото на живота, осъществена за първи път от Карл Уузи в Университета на Илинойс: дървото на живота е бактериално дърво и едва на една от израсналите му най-накрая клонки се образуват няколко многоклетъчни същества. Сега всеобщо приети, идеите на Уузи в началото срещат упорита съпротива в биологичните среди. Някои от изводите, налагащи се от основаващия се върху ДНК подход при съставянето на дървото на живота, наистина е било трудно да се приемат, например, че животните не са, както се е предполагало някога, близки роднини с растенията; най-близките роднини на животните са всъщност гъбичките. Хората и гъбите произлизат от един и същ еволюционен корен.


	Проектът за изучаване на човешкия геном доказа, че Дарвин е бил по-прав, отколкото би се осмелил да се надява той самият. Молекулярните подобия произлизат в крайна сметка от начина, по който са свързани всички организми чрез общото си потекло. Успешното еволюционно „изобретение“ (мутация или поредица от мутации, предпочетени от естествения подбор) се предава по-нататък от едно поколение на следващото. С увеличаване на разнообразието на дървото на живота — съществуващите линии се разделят, за да произведат нови (влечугите си остават като такива, но от тях възникват птиците и бозайниците) — това изобретение може в крайна сметка да се появи в огромен брой потомствени видове. Около 46% от протеините, които наблюдаваме в дрождите, присъстват и в хората. Клонът на дрождите (гъбичния) и клонът, от който най-накрая се появяват хората, трябва да са се разделили преди около 1 000 000 000 години. Тъй като в резултат всеки се е развивал независимо от другия, свободен да следва собствената си еволюционна траектория, от времето на предшественика на дрождите/хората са изминали 1 000 000 000 години; _и през целия този период_ въпросният комплект белтъци, съществувал в общия предшественик, се е променил минимално. Веднъж щом разреши даден проблем, например изобретяването на ензим за катализирането на конкретна биохимична реакция, еволюцията обикновено се придържа към това решение. Видяхме как този тип еволюционна инерция е отговорен за централната роля на РНК в клетъчните процеси: животът започва в „свят на РНК“ и наследството остава с нас до наши дни. И инерцията се простира до биохимическите детайли: 43% от белтъците на червея, 61% от белтъците на плодовата мушица и 75% от белтъците на фугу имат подчертано подобие на последователностите с човешките белтъци.
	Сравняването на геномите също разкрива как еволюират протеините. На белтъчните молекули може в типичния случай да се гледа като на колекция от отделни _области_ — вериги от аминокиселини, които имат определена функция или образуват определена триизмерна структура; както изглежда еволюцията оперира като размества областите, създавайки нови пермутации. Предполага се, че повечето пермутации са колкото случайни, толкова и безполезни, обречени да бъдат елиминирани от естествения подбор; но в редките случаи, когато новата пермутация се окаже полезна, се ражда нов протеин. Около 90% от идентифицираните в човешките белтъци области присъстват също така и в протеините на плодовата мушица и червея. Следователно, дори някой от уникалните за човека протеини най-вероятно не е нищо друго освен пренареден вариант на открит в _Drosophila_ белтък.
	Няма по-добра демонстрация за това фундаментално биохимично подобие между организмите от тъй наречените „спасителни експерименти“, чиято цел е да се елиминира даден протеин в един вид и след това да се използва съответния му протеин от друг вид, за да се „спаси“ липсващата функция. Вече видяхме как тази стратегия беше приложена в случая с инсулина. Тъй като човешкият и кравешкият инсулин са много подобни, диабетиците, които не успяват да произвеждат свой инсулин, могат да получават кравешки като заместител.
	При едно изследване, достойно за научнофантастичен филм, учените успяха да предизвикат появата на очи по краката на плодовите мушици чрез манипулиране на гена, отговарящ за местоположението на очите. След това този ген подтиква многото гени, свързани със създаването на пълноценно око, да се захванат за работа на определеното място. Съответният ген при мишката е толкова подобен на гена на плодовата мушица, че ще изпълни същата функция, когато бъде разположен от генния инженер в плодова мушица, чийто ген е отстранен. Фактът, че това може да бъде осъществено, е най-малкото забележителен. Плодовите мушици и мишките са разделени от еволюцията от повече от половин милиард години, така че, следвайки приложената по-горе логика за успоредното развитие на хората и дрождите по независими клонове на дървото на живота, генът е бил запазен в продължение на повече от един милиард години еволюция. Това е още по-учудващо, като се има предвид, че строежът и зрителните свойства на очите на мишката и плодовата мушица са фундаментално различни. Очевидно всяко разклонение е създало и усъвършенствало необходимото за съответните цели око, но тъй като не се нуждае от подобряване, основният механизъм за определяне местоположението на окото си остава същият.


	Най-смиряващият аспект на Проекта за изучаване на човешкия геном засега е осъзнаването колко малко знаем за функциите на повечето човешки гени. За да използваме както трябва получената с толкова усилия информация, трябва да изобретим методи за изследване функцията на гените в геномен мащаб.
	В резултат на Проекта за изучаване на човешкия геном се родиха две нови научни сфери, утежнени с лишени от изображение названия, инкорпориращи „-омика“ на своя предшественик: протеомика и транскриптомика. Протеомиката изучава протеините, кодирани от гените. Транскриптомиката определя кога и къде се изявяват гените, тоест кои гени са транскрипционно активни в дадена клетка. За да бъде разбран геномът в неговата по-динамична реалност, не просто като набор от инструкции за монтирането на живота, а като сценарий за филма на живота — цялата драма, описана в точния ред, в който трябва да протече — протеомиката и транскриптомиката дават ключовете, с чиято помощ можем да надникнем към живото действие. Колкото повече научаваме, толкова повече ще видим от „Филма на живота“.
	Отдавна е установено, че белтъкът е много повече в биологично отношение от линейната поредица на изграждащите го аминокиселини. Начинът, по който се разполага веригата, за да създаде отличителната триизмерна конфигурация, е наистина ключът към неговата функция — това, което се стреми да узнае протеомиката. Структурният анализ все още се прави чрез рентгенова дифракция: молекулата се бомбардира с рентгенови лъчи, които отскачат от нейните атоми и се разпръскват по схема, по която може да се определи триизмерната й форма. През 1962 година някогашните ми колеги от лабораторията „Кавендиш“ към Кеймбриджкия университет Джон Кендрю и Макс Перуц получиха Нобелова награда за химия за изясняването съответно на строежа на миоглобина (който складира кислород в мускулите) и хемоглобина (който пренася кислорода в кръвоносната система). Това бяха наистина огромни усилия. Сложността на образите, получени посредством рентгенова дифракция, които трябваше да тълкуват, ме кара да бъда благодарен за относителната простота на ДНК!
	{img:tajnata_na_zhivota_92.jpg|#Протеомика: триизмерната структура на причиняващ рак протеин, BCR-ABL. Сливането на двата гена, причинено от хромозомна анормалност, води до производството на този белтък, който стимулира клетъчната пролиферация и може да причини форма на левкемия. В пурпурен цвят е показана малката молекула на лекарството Gleevec, което пречи на функционирането на BCR-ABL (виж Пета глава). Именно благодарение на триизмерна информация от този род в бъдеще ще могат да се разработват лекарства, насочени към определени протеини. Представената така структура на BCR-ABL не показва детайлите на атомите или индивидуалните аминокиселини, но въпреки това отразява точно строежа на белтъка.}
	Познаването на триизмерната структура на даден белтък помага много на фармацевтите в търсенето на нови лекарства, които си вършат работата като пречат на даден протеин да функционира. Във все по-специализирания и автоматизиран свят на фармацевтичните изследвания, няколко компании предлагат да определят строежа на белтъците така, сякаш са производствена линия за една или друга стока. Работата днес е несравнимо по-лесна от времето на Перуц и Кендрю: с по-мощните източници на рентгенови лъчи, с автоматизираното записване на получаваната информация и по-бързите компютри, управлявани от все по-умен софтуер, времето за получаването на дадена структура може да бъде намалено от много години до няколко седмици.
	Прекалено често обаче, триизмерният строеж сам по себе си не дава конкретни указания за функцията на този протеин. Вместо това важни ключове могат да бъдат получени от изучаването на начина, по който мистериозният белтък взаимодейства с други, вече известни белтъци. Лесен начин за установяване на такива взаимодействия е оцветяването на образци от известни протеини и поръсването им после с мистериозния протеин, предварително третиран така, че да флуоресцира под ултравиолетова светлина. Там, където нашият тестван протеин остава на определено място на протеиновата решетка върху предметното стъкло под микроскопа, значи се е свързал с друг протеин, който в резултат също ще започне да флуоресцира. Тогава евентуално тези два белтъка се модифицират така, че да си взаимодействат вътре в клетката.
	За да узнаем сценария на живота, за да „видим филма на живота“, в идеалния случай трябва да открием точно всички промени в състава на протеините, които се осъществяват при индивидуалното развитие от момента на оплождането до пълното съзряване. И докато много от белтъците ще се окажат активни по време на целия процес, други ще бъдат специфични за определен период, така че при всеки етап от растежа трябва да очакваме да видим различен набор от протеини. Хемоглобинът на възрастния екземпляр и на зародиша, например, се различават леко. По същия начин всеки вариант на тъканите произвежда свой белтъчен профил.
	Най-сигурният начин да се разпределят различните протеини от даден тъканен образец си остава отдавна установеният метод, при който се използват двуизмерни пихтиести утайки за отделянето на отделните протеинови молекули на базата на различията в електрическия им заряд и молекулярното тегло. Диференцираните по този начин няколко хиляди протеинови места след това могат да бъдат анализирани с масспектрометър, инструмент, с чиято помощ се определя аминокиселинната последователност на всеки от белтъците. За нещастие прилагането на протеомиката за многобройните протеини, кодирани в целия геном, изисква доста по-значително финансиране от това, с което разполагат обикновено учените. В по-голямата си част подобни скъпоструващи изследвания се оставят на по-добре осигурените изследователи към големите фармацевтични компании. Но поради ограниченията на метода, даже техните лаборатории не откриват рутинно присъстващите в извънредно малки количества белтъци.
	Следователно този тип протеомика днес е неприложим за повечето учени, изследващи функциите на гена на геномно ниво, заради необходимия скъпоструващ хардуер и автоматизирани в индустриални мащаби сложни процедури. Вместо това се възприемат методите на транскриптомиката, защото са по-евтини и по-лесно приложими: функционирането на всички гени в даден геном може да се проследи чрез измерването на относителното количество на продуктите от съответната информационна РНК. Ако ви интересува активността на гените, например в човешка чернодробна клетка, изолирате проба с информационна РНК от чернодробната тъкан. Това е нещо като снимка на популацията от информационна РНК в чернодробната клетка: много активните гени, тези, които са транскрибирани най-отчетливо и които произвеждат много молекули информационна РНК, ще бъдат представени най-масово, докато рядко транскрибираните гени ще допринесат само с няколко копия за мострата информационна РНК.
	Ключът към транскриптомиката е едно изненадващо просто изобретение, известно като „ДНК микроредица“. Представете си предметно стъкло за микроскоп с решетка от 35 000 миниатюрни кладенчета, издълбани в него. Чрез съответните техники във всяко кладенче с голяма точност се поставят последователности ДНК само от един ген, така че решетката да съдържа всички гени от човешкия геном. Изключително важно е да се знае местоположението на ДНК от всеки ген върху предметното стъкло. Намиращата се близо до Станфорд компания „Афиметрикс“ успя да намали още повече размерите на тези редици, като ги издълбава върху парченце силикон с големина на малък компютърен чип, получил названието „ДНК чип“.
	Като използвате стандартни биохимически техники, можете да бележите чернодробната си информационна РНК с химически маркер, така че, подобно на споменатите вече протеини, да флуоресцира услужливо под ултравиолетова светлина. После идва ред на стъпката, където мощта и простотата на техниката стават очевидни: просто изсипвате мострата си от информационна РНК върху микроскопичната шахматна дъска, осеяна с 35 000, пълни с гени кладенчета. Същите връзки, които държат заедно двете вериги на двойната спирала, ще стимулират молекулата информационна РНК да се съчетае с гена, от който произлиза. Процесът на взаимно допълване е съвсем точен и сигурен: информационната РНК от ген _X_ ще се свърже само и единствено на мястото, заемано от ген _X_ върху микроредицата. Следващата стъпка е просто да се наблюдава кои места привличат флуоресциращата информационна РНК. Липсата на флуоресциране на дадено място е показател, че за намиращата се в него ДНК няма допълваща информационна РНК в мострата и следователно, можем да заключим, не се осъществява активна транскрипция на този ген в чернодробната клетка. От друга страна, известен брой места излъчват флуоресцентна светлина, някои особено интензивно; това е показател, че много молекули информационна РНК са се свързали с него. Заключението е, че става въпрос за извънредно активен ген. Така само с един лесен експеримент сте идентифицирали всеки един от активните в черния дроб гени. Подобни молекулярни панорами станаха възможни благодарение на успеха на Проекта за изучаване на човешкия геном и новата нагласа, която породи в средите на биолозите: вече няма защо да се задоволяваме с изследване на отделни частички, а можем да видим цялата картина в пълния й блясък.
	Не е изненадващо, че Пат Браун от Станфорд, един от водещите сред практикуващите метода, гледа на ДНК микроредиците като на „нов вид микроскоп“. Възхитен от потенциала на технологията да ни разкрие цяла една генетична вселена, той заяви: „Ние едва сме проходили и тепърва започваме да откриваме нашия свят.“
	Транскриптомиката е много повече от поредното бляскаво техническо нововъведение. Тя обещава да ни отведе на следващото ниво в лова на причиняващите болести гени: с помощта на технологията на микроредиците можем да открием химическата основа на конкретните заболявания, изучавайки разликите между здравата и болната тъкан като функция от изявата на гените. Логиката е проста. Правим анализ на генния израз чрез микроредиците на нормална и ракова тъкан, и отбелязваме разликите помежду им — кои гени са изразени в едната и кои — в другата. Щом веднъж идентифицираме кои гени не функционират както трябва — например се изявяват прекалено бурно или прекалено слабо в засегнатата от рака тъкан — може би ще успеем да създадем молекулярни терапии със съвсем конкретна, тясна цел, вместо изключително токсичните радио- и химиотерапия, които унищожават както болните, така и здравите клетки.
	Можем да прилагаме същите технологии за установяване на тънките различия между отделните форми на едно и също заболяване. Стандартната микроскопия ни дава доста ограничена помощ в това отношение: изглеждащите еднакво за наблюдаващия през микроскоп патолог ракови тъкани може да се различават извънредно много на молекулярно ниво. Лимфомните клетки например се срещат в разновидности, които трудно могат да се отличат визуално, дори при най-висока резолюция, но разликите в профилите на начина, по който се изявяват гените им, са ясни и жизненоважни за избирането на най-ефикасното лечение. Имайки предвид доскорошната тенденция да се смята, че всички ракови клетки в дадена тъкан имат един и същ корен, Браун каза: „То е същото като да мислиш, че причината за болките в стомаха е една и съща. Разпознаването на разликите увеличава шансовете ни да лекуваме рака.“
	В лабораторията при Колд Спринг Харбър Майкъл Уиглър използва метода по друг начин: вместо да добавя РНК към микроредицата и да търси проявата на гени, той добавя ДНК от ракови клетки, за да създаде профил на генетичното разнообразие, представено в туморите. Много видове рак се причиняват от хромозомно пренареждане, каквото може да стане, когато сегменти от дадена хромозома се дублират непреднамерено и това доведе до прекалено голям брой гени, кодиращи стимулиращи растежа белтъци. Други видове рак възникват поради загубата на гени, кодиращи отговарящи за потискането на клетъчния растеж протеини. Когато се прилага техниката на Уиглър, се взема биопсия както от ракова, така и от нормална тъкан на пациента. ДНК от раковата тъкан се боядисва по химически начин с червена боя, а ДНК от нормалната тъкан — със зелена. ДНК микроредици, съдържащи всичките 35 000 известни човешки гени, се излагат на контакт със смес от двете мостри. Подобно на информационната РНК в стандартния експеримент с микроредици, маркираните молекули ДНК се свързват базова двойка за базова двойка към допълващите ги последователности в редицата. Умножените гени в раковите клетки се маркират от червени петна (тъй като с това място се свързват много повече оцветени в червено, отколкото в зелено молекули), докато заличените в раковите клетки гени излизат като зелени петънца (тъй като там няма червено оцветена молекула, която да се свърже с тях). Тези опити вече увеличиха значително списъка от гени, допринасящи за поява на рак на гърдата.
	Винаги когато изследваме конкретно човешко заболяване, осъзнаваме, че действаме на тъмно. Бихме могли да се движим значително по-бързо към сърцевината на проблема и да научим точно какво не е както трябва и как бихме могли да се справим с него, само ако имахме по-детайлни познания за начина, по който се изявяват гените, когато всичко е наред. При напълно оформено разбиране на динамиката на нашите гени, на това как всеки един от нашите над 35 000 гени функционира при нормалното развитие от оплодена яйцеклетка до възрастен организъм, щяхме да разполагаме с база за сравнение, чрез която да си изясняваме всяко заболяване: несъмнено се нуждаем от пълен човешки „транскриптом“. Това е следващият свещен Граал на генетиката, следващото мащабно проучване, нуждаещо се от огромни средства. На първо време най-вероятната и също толкова важна цел е получаването на пълния транскриптом на мишката, чието голямо предимство пред хората е, че можем както да наблюдаваме, така и да се намесваме експериментално по време на вътреутробното развитие. Дори събирането на свързаната с това информация от мишката ще изисква огромни инвестиции, както на пари, така и на време. А, както доказва опитът ни със секвенционирането на ДНК, за всички ще бъде по-добре да посветим време за получаването на колкото се може по-голям опит и знания от създаването на транскриптомите за по-прости организми, преди да се заемем с мишия, да не говорим за човешкия.
	Изследванията на изявите на гените с микроредици по време на клетъчния цикъл на дрождите вече разкриха изумителната сложност на молекулярната динамика, характерна дори само за клетъчното делене. Участват повече от осемстотин гени, като всеки се включва в действие в точно определен момент от клетъчния цикъл. Тук може би отново ще открием характерното за еволюцията нежелание да поправя нещо, което не е развалено: веднъж еволюирал успешно, даден биологичен процес най-вероятно ще продължава да използва същите основни молекулярни актьори, докато има живот на Земята. Въз основа на това, което знаем засега, сме склонни да мислим, че същите белтъци, които управляват развитието по време на клетъчния цикъл на дрождите, изпълняват подобна роля и в човешката клетка.
	{img:tajnata_na_zhivota_93.jpg|#Клетъчно делене: хромозомите на клетката (синьо) се удвояват и след това се нареждат по дължината на специално „вретено“ (зелено), преди да бъдат разпределени по дъщерните клетки. Най-новите техники за създаване на образи ни помагат да „вдъхнем живот“ на хромозомния валс, лежащ в основата на способността на живота да се увековечава.}
	Крайната цел на трите „-омики“ (ген-, проте-, и транскрипт-) е да се създаде цялостна, детайлна картина до нивото на отделната молекула за начина, по който се създават и оперират живите организми. Както видяхме, дори при най-простите случаи сложността е главозамайваща и, въпреки забележителния напредък през последното десетилетие, остават множество обезкуражаващи предизвикателства. Когато става въпрос за сложните организми, молекулярната основа на развитието — на това изключително пътуване от яйцеклетка до възрастен индивид, управлявано от линейна кодираща верига, съставена само от четири букви — засега може да бъде разбрана най-добре в случая с плодовата мушица.
	Мушицата е фокус на интензивни генетични проучвания още откакто бе избрана от Т. Х. Морган и през последвалите години на непрестанни нововъведения, _Drosophila melanogaster_ си остава генетична златна мина. В края на седемдесетте години на XX век, в европейската лаборатория по молекулярна биология в Хайделберг, Германия, Кристиане „Жани“ Нюслайн-Фолхард и Ерик Уишауз започват изключително амбициозен проект, свързан с плодовата мушица. Използват химикали, за да предизвикат мутации, и после търсят нарушения в най-ранния ембрионален стадий в потомството на плодовата мушица. По традиция търсенията на генетиците във връзка с плодовата мушица са съсредоточени върху засягащите възрастните организми мутации, като откритата от Морган, водеща до белия (вместо червения) цвят на очите им. Нюслайн-Фолхард и Уишауз се обричат не само на многогодишно напрягане на очите в резултат на взирането в микроскопа, за да търсят неуловимите мутанти, а и поемат в една напълно неизвестна посока. Отплатата обаче е забележителна. Анализът им открива няколко поредици гени, трасиращи основите на телесния план на развиващата се ларва.
	По-универсалното послание на тяхната работа е, че тази генетична информация е йерархично организирана. Нюслайн-Фолхард и Уишауз забелязват, че ефектът при някои от техните мутанти е извънредно всеобхватен, докато при други — значително по-стеснен; оттук те правят правилния извод, че мащабно въздействащите гени оперират в ранния стадий на развитие — на върха на превключващата се йерархия, докато тези с по-ограничено въздействие оперират по-късно. Те откриват водопад от фактори на транскрипцията: едни гени превключват и предизвикват действието на други гени, които от своя страна след това включват други и тъй нататък. Действително йерархичното включване на гени от този тип е ключът към строежа на сложните тела. Произвеждащият биологичния еквивалент на тухла ген ще произведе купчина тухли; при правилна координация обаче, ще съумее да изгради стена и после — сграда.
	Нормалното развитие зависи от това дали клетките „знаят“ къде е тяхното място в дадено тяло. Клетката на върха на крилото на мухата би трябвало да се развива по съвсем различен начин от своята посестрима, разположена в участъка, който ще изгради мозъка. Първата част от жизненоважната позиционна информация е най-простата: как разбира развиващият се ембрион на плодова мушица кой край кой е? Къде би трябвало да се изгради главата? Бикоидът, произвеждан от ген в майката белтък, се разпределя с различна концентрация в зародиша. Ефектът се нарича „концентрационен градиент“: нивото на протеина е най-високо при главата и намалява колкото по-назад се отива. По този начин концентрационният градиент на бикоида инструктира всички клетки в ембриона къде се намират по оста глава-опашка. Развитието на плодовата мушица се осъществява на дялове, тоест тялото е организирано на отделения, които имат много общи неща, но всяко от тях се отличава и с уникални за него характеристики. В много отношения главовият дял се изгражда също като дела на торакса (средната част от тялото на насекомото), но главата има специфични за нея органи като очи, а тораксът — характерни за него, като крака. Нюслайн-Фолхард и Уишауз откриват групи гени, които уточняват характеристиките на различните дялове. Например, едни гени кодират факторите на транскрипцията — генетичните превключватели, изразени в редуването на дяловете. Мутациите в тези гени водят до проблеми в развитието на всеки втори дял в зародиша.
	През 1995 година Нюслайн-Фолхард и Уишауз получиха Нобелова награда за физиология или медицина за своята пионерска работа. За разлика от повечето лауреати, и двамата останаха активни лабораторни учени — те не са в състояние да се оттеглят в окичен с дипломи офис. За Уишауз науката си остава все така неустоимо привлекателна: „Тъй като зародишите са красиви, а клетките вършат забележителни неща, продължавам да ходя ежедневно в лабораторията с огромен ентусиазъм“. През детството си, преминало в Бирмингам, Алабама, той мечтае да стане художник. Притиснат от финансова нужда като студент в университета „Нотр Дам“, той се захваща може би с „най-миризливата и черна“ работа в научната сфера: приготвянето на „храна за мухи“ (нездравословен желатиноподобен буламач, състоящ се предимно от меласа) за експерименталната популация от плодови мушици за една изследователска лаборатория. Повечето хора, работили като главни готвачи за неколкостотин хиляди мръсни и неблагодарни насекоми най-вероятно биха развили доживотно отвращение към тези създания. За Уишауз резултатът е точно обратен: посвещаване за цял живот на плодовата мушица и загадките около нейното развитие.
	Родена в артистично семейство, Нюслайн-Фолхард е сред студентите, които имат превъзходни резултати във всичко, което ги интересува, но не полагат абсолютно никакви усилия във всичко останало. Усилната й работа по изясняването на генетиката на развитието на плодовата мушица е достатъчно постижение за кариерата на двама, но след получаването на Нобеловата награда тя насочва вниманието си към развитието на съвсем друг вид — рибата-зебра; тази работа обещава да отключи много от тайните на развитието на гръбначните животни. През 2001 година, на честването на стогодишнината от учредяването на Нобеловата награда ме порази фактът, че беше единствената жена, присъстваща сред тълпите сивокоси мъже. Действително тя е една от десетте жени, получили Нобелова награда в областта на науката.
	Един от тези вече не млади мъже беше Ед Луис от Калтек, стар познайник с плодовата мушица, поделил наградата с Нюслайн-Фолхард и Уишауз. Луис всъщност не отговаря особено на сивокосия стереотип: макар да беше прехвърлил осемдесетата си година по време на споменатото събитие в Стокхолм, когато не се налагаше да носи костюм, често можеше да го видим по анцуг! Той също отдавна се вълнуваше от генетичния контрол над развитието на плодовата мушица, но специалният му интерес бяха хомеотичните мутации. Те водят до извънредно странен резултат: един от развиващите се дялове погрешно приема идентичността на някой съседен дял. Дългогодишното му търпеливо посвещаване на Хокс гените, при които се случват тези мутации, е пример за ценностна система, която изчезва в епохата, когато научната работа често се води от модните увлечения.
	Хомеотичните мутации, които, както вече се знае, влияят върху кодиращите факторите на транскрипция гени (генетичните превключватели), могат да имат драстичен ефект. „Антенопедийната“ мутация води до израстване на крака там, където би трябвало да се намират антенките на мушицата: напълно оформен чифт крака, излизащ от челото. „Битораксната“ мутация е почти толкова странна. Нормално единият от дяловете, образуващи торакса, произвежда чифта криле на мушицата, докато следващият тораксен дял, по-близо до опашката, създава чифт малки стабилизиращи структури, наречени „halteres“. При битораксната муха този дял погрешно произвежда крила, така че вместо две, мушицата има четири криле, като втората двойка е също така съвършено оформена като първата.
	{img:tajnata_na_zhivota_94.jpg|#Лица на плодови мушици. Вляво е даден нормален екземпляр с две космати антенки, излизащи от челото му. Вдясно е представен антенопедиен мутант, при който антенките са заменени от напълно оформени крака.}
	Когато функционират както трябва, регулиращите дяловата идентичност гени осигуряват създаването на съответните органи от всеки дял на тялото: главовият дял формира антенките, а тораксовият — крилата и краката. В случай на хомеотични мутации обаче, настъпва объркване на дяловата идентичност. Така, в случай на антенопедия, главовият дял се взема за тораксов и произвежда крак вместо антенка. И, макар и да не се намира където трябва, кракът е безупречен. Извод: Определящият мястото на даден орган ген включва цяла поредица от гени, в случая — произвеждащи антенките или, при анормално развитие — произвеждащи краката; координацията вътре в поредицата обаче не се нарушава, дори когато гените бъдат активирани не където и не когато трябва. Тук отново виждаме как намиращите се високо в йерархията на развитието гени контролират съдбата на много, много други гени по-надолу по стълбицата. Както знае всеки библиотекар, йерархичната организация е ефикасен начин за складиране и извличане на информация. При нея изненадващо малък брой гени могат да доведат нещата невероятно далеч.


	Сега, когато навлязохме в новата ера на разбиране в биологията, породена от осъществяването на някога немислимия подвиг на Проекта за изучаване на човешкия геном, може би изглежда необяснимо, че се движим по самия ръб на една от следващите граници — генетиката на развитието, пак с помощта на плодовата мушица. Ние обаче няма къде другаде да отидем освен обратно в бъдещето, защото, дори с целия човешки геном в ръцете, за нас си остава загадка по каква програма се осъществяват неговите инструкции. В крайна сметка ще научим сценария на човешкия живот така добре, както познаваме сценария на мухата. Ще се разработи обемно описание на схемата на изява на човешкия ген (транскриптома). Ще се направи пълен инвентар на всички наши протеини (протеома). И ще разполагаме с пълна и впечатляващо сложна картина за начина, по който е създаден всеки един от нас и как всяка една от безбройните молекули, от които сме съставени, фигурира в моето и вашето функциониране.


>	Девета глава
>	Извън Африка: ДНК и миналото на човечеството

	{img:tajnata_na_zhivota_95.jpg|#Барбекю, някогашно и съвременно: възстановка, направена от художник (горе) на лагер на неандерталци в Южна Европа отпреди около 35 000 години и подобна сцена от по-близкото минало (долу). Ние от неандерталците ли произхождаме? ДНК навежда на мисълта, че не сме техни потомци.}
	През август 1856 година немски работници в каменоломна откриват част от скелет, когато си проправят път през варовикова пещера в долината Неандер край Дюселдорф. В началото вземат костите за останки от вече изчезнал вид мечки, каквито често се откриват в пещерите, но местен учител си дава сметка, че съществото всъщност е принадлежало към много по-близък до нашия, отколкото до мечешкия вид. Точната идентичност на собственика на костите обаче става предмет на спорове. Особено озадачаващ е дебелият ръб на черепа, там, където е мястото за веждите. Прави се дори странното предположение, че костите са от ранен казашки кавалерист, допълзял, за да умре в пещерата по време на войната с Наполеон. Според същата теория хроничната болка от някакво съществувало преди това състояние е карала нещастника да стои непрестанно със смръщени вежди, в резултат на което костите на черепа се деформират и се образува отличителният ръб. През 1863 година, насред дебатите за човешкия произход, предизвикани от публикуването на „Произход на видовете“ на Чарлз Дарвин четири години преди това, оригиналният собственик на костите получава името _Homo neanderthalensis_. Костите са принадлежали на вид, който се отличава, но и е подобен на _Homo sapiens_.
	Макар намерените в Германия кости първи да са обозначени официално като неандерталски, откритите преди това в Белгия и Гибралтар сега се разпознават като принадлежали на представители на същия вид. След повече от един век са изкопани още много останки от _H.neanderthalensis_ и сега се смята, че неандерталците са обитавали Европа, Средния Изток и части от Северна Африка до преди около 30 000 години. Френският палеонтолог Марслен Бул е отговорен до голяма степен за популярния образ на неандерталците като глупави и тромави. Но неговата възстановка, за която е използван намереният край Ла Шапел-о-Сен материал, се базира върху един-единствен индивид, който се оказва възрастен и страдащ от артрит. Всъщност главният мозък на неандерталците е малко по-голям от нашия (и с различна форма в резултат на по-плоския череп), а останките от погребалните им места навеждат на мисълта, че са имали достатъчно развита култура, за да извършват погребални ритуали; напълно възможно е в такъв случай да са вярвали в задгробния живот.
	Най-големият дебат, предизвикан от откриването на неандерталците обаче, е съсредоточен не около въпроса колко са били умни, а как е възможно да са ни роднини. И дали произхождаме от тях. Според палеонтологията съвременният човек се появява в Европа по същото време, когато изчезват последните неандерталци. Дали двете групи са се смесили и създали хибридно поколение или неандерталците са били просто изтребени? Тъй като въпросните събития са станали в далечното минало, а намерените доказателства са откъслечни — малко повече от някоя и друга кост — подобни спорове могат да продължават безконечно и да забавляват неуморно палеонтолозите и антрополозите. Дали някоя конкретна кост не е доказателство за междинен стадий между типичните за неандерталците дебели кости и по-леките кости на съвременните хора? Може би тези образци са принадлежали на хибриди, плод от смесването на двете групи — липсваща брънка. Но не е изключено и да са били на някой чист неандерталец с нетипично леки кости или пък от напълно съвременен човек с необичайно дебели кости.
	За всеобща изненада, дебатът разреши ДНК: ДНК на 30 000 години бе извлечена през 1997 година от костите, поставили началото на споровете през 1856 година. Еволюирала така, че да бъде в състояние да складира информация и да я предава от поколение на поколение, ДНК е изключително стабилна химически. Тя не се разлага спонтанно и не влиза лесно в реакции с други молекули. Но не е неподатлива на химически увреждания. В момента на смъртта, генетичният материал, както и всичко останало, изграждащо тялото, става уязвимо от множество потенциални причинители на разлагане: реактивни химикали и ензими, разбиващи на части молекулярната тъкан. Тези химически реакции изискват наличието на вода, така че ДНК може да се запази, ако трупът се обезводни достатъчно бързо. Но дори при идеални условия за съхранение, молекулата би могла да оцелее най-много 50 000 години. Затова получаването на годна за разчитане последователност от ДНК от 30 000-годишните останки на неандерталеца, запазени не особено добре, бе голямо предизвикателство.
	Но Сванте Паабо, висок, лаконичен швед в Университета на Мюнхен, реши да опита да се справи с този проблем. Ако някой можеше да се справи, това действително бе той. Паабо бе пионер в извличането на тъй наречената „древна ДНК“; в актива си вече имаше възстановени последователности от египетски мумии, замръзнали мамути и от 5 000-годишния „Леден човек“, намерен след разтапянето на алпийски ледник през 1991 година. Въпреки впечатляващата автобиография обаче перспективата да сондира безценните останки на неандерталеца в търсене на запазена ДНК, ако изобщо беше останала такава, беше смущаваща. Както си спомня неговият колега, археологът Ралф Шмиц: „Това бе като да получиш разрешение да срежеш Мона Лиза“.
	Матиас Крингс, специализант на Паабо, се заема с проекта. Първоначално е изпълнен с песимизъм, но положителният резултат при изследване, доколкото са запазени костите, го окуражава. Търсенето му на запазена ДНК не се съсредоточава върху клетъчните ядра, както може би очаквате, а в малките тела, наречени „митохондрии“, които са пръснати из клетката извън ядрото и произвеждат клетъчната енергия. Всяка една от тях съдържа малък пръстен ДНК с дължина около 16 600 базови двойки. И тъй като във всяка клетка има от 500 до 1 000 митохондрии, но само две копия от генома (в ядрото), Крингс е наясно, че в прогнилите кости на неандерталеца е много по-вероятно да открие запазени митохондриални, отколкото ядрени последователности. Нещо повече, тъй като митохондриалната ДНК (мДНК) отдавна е главен елемент при изследванията на човешката еволюция, Крингс разполага с достатъчно съвременни човешки последователности, с които да прави сравнение.
	Едно от най-големите притеснения на Крингс и Паабо е вероятността от замърсяване. Известни са не един и два случая на уж успешно секвенциониране на древна ДНК, което в крайна сметка се оказва невярно, защото се разбира, че последователността е от съвременен източник, замърсил мострата. Всеки ден всеки един от нас отделя огромен брой мъртви кожни клетки и посипва околното пространство със своята ДНК, която след това бива отнесена от вятъра един Господ знае къде. Полимеразната верижна реакция, която се надява да намери Крингс, и с която възнамерява да умножи веригата ДНК, е толкова чувствителна, че може да се задейства при наличието само на една-единствена молекула, умножавайки всяка ДНК, в която влезе в контакт, независимо дали източникът е древен или все още жив. Ами ако ДНК на неандерталеца се окаже прекалено разградена, за да свърши работа, но полимеразната верижна реакция въпреки това стартира и започне да умножава ДНК последователността от невидима, замърсила останките частица, може би принадлежаща на самия Крингс? Тогава на Крингс щеше да му се наложи да обяснява как така има еднаква мДНК последователност с неандерталеца, резултат, който бе малко вероятно да се хареса на шефа му и още по-малко — на родителите му. За да сведат до минимум подобна опасност, Крингс и Паабо уреждат още една лаборатория, тази на Марк Стоункинг в Университета на Пенсилвания, да повтори изследването. Мострата може да бъде замърсена и там, но вече не с ДНК на Крингс, който се намира на друг континент. И ако и двете лаборатории получат еднакъв резултат от мострата, логично е да се предположи, че са намерили действително последователността на неандерталеца.
	„Нямам думи да опиша колко вълнуващо беше — споделя Крингс за момента, когато за първи път вижда резултатите от последователността. — Нещо започна да пълзи нагоре по гръбнака ми.“ Макар, както се опасява, някои от последователностите да са видимо замърсени, в други вижда нещо удивително: колекция от интригуващи подобия и различия с последователността на съвременния човек. Свързвайки отделните сегменти, той успява да реконструира последователността от мДНК на неандерталеца, състояща се от 379 базови двойки. Все още обаче резултатите от Пенсилвания не са пристигнали. Когато това става, се оказва, че са еднакви: същите 379 базови двойки. „Тогава отворихме шампанското“ — спомня си Крингс.
	Последователността на неандерталеца има повече общи неща с последователностите на мДНК на съвременния човек, отколкото на шимпанзетата, доказвайки, че неандерталците несъмнено са част от еволюционното развитие на човека. В същото време обаче се наблюдават драстични различия между последователностите на неандерталеца и 986 последователности мДНК на съвременни хора, с които разполагаме и които Крингс сравнява с мострата. И дори най-подобната от тези 986 последователности пак се различава от неандерталската с поне 20 базови двойки (или 5%). Впоследствие се секвенционира мДНК от още двама неандерталци, единият открит в Югозападна Русия, а другият — в Хърватска. Както се очаква, последователностите не са идентични с първата — нормално е да се наблюдават варианти сред неандерталците така, както съществуват сред съвременните хора — но са подобни. Сборът от генетични доказателства ни кара да мислим, че, макар и да има своето място в еволюционното дърво на човека и неговите роднини, неандерталският клон е доста отдалечен от този на съвременните хора. Ако, при срещата си в Европа преди 30 000 години, неандерталците и съвременните хора действително се бяха кръстосали помежду си, неандерталските последователности от мДНК щяха да влязат в генетичния фонд на съвременния човек. Липсата на доказателства за такъв принос от страна на неандерталците води до извода, че е по-вероятно съвременните хора да са изтребили неандерталците, вместо да са се кръстосали с тях. Но дали са постигнали този резултат чрез директна конфронтация или с по-фини средства, ДНК не е в състояние да ни разкаже.


	Изследванията на неандерталска ДНК показаха, че се различаваме генетично от неандерталците. Но най-общият урок от молекулярното изследване на човешката еволюция обикновено се движеше точно в обратната посока — да разкрива учудващата ни близост с останалата част на естествения свят. Получаваните по молекулярен път факти често предизвикваха (и отхвърляха) отдавнашни предположения за произхода на човека.
	Великият химик Лайнъс Полинг е бащата на съвременния молекулярен подход към еволюцията. В началото на шейсетте години на XX век, заедно с Емил Цукеркандъл, сравнява аминокиселинните последователности от съответстващите протеини от няколко вида. Това са ранните дни на белтъчното секвенциониране и информацията им неизбежно е била ограничена. Въпреки това двамата забелязват изумителен модел: колкото по-близо са в еволюционно отношение два вида, толкова по-подобни са последователностите на съответните им протеини. Например при сравняването на белтъчните вериги на хемоглобиновите молекули, Полинг и Цукеркандъл установяват, че по цялата дължина от 141 аминокиселини има само една разлика между варианта при човека и при шимпанзето, докато разликата между човека и коня е 18 аминокиселини. Това отразява факта, че хората са били разделени еволюционно по-дълго от конете, отколкото от шимпанзетата. Изкарването наяве на еволюционната история, заровена в биологичните молекули, днес е разпространена практика; по онова време обаче идеята е нова и спорна.
	Молекулярният подход при изучаването на еволюцията зависи от корелацията между две променливи величини: времето, през което са били разделени два вида (или популации), и мащабите на молекулярната дивергенция помежду им. Логиката на този „молекулярен часовник“ е проста. За да я илюстрираме, нека си представим две двойки еднояйчни близнаци, едната от генетично идентични момичета, а другата — от идентични момчета. Едно от момичетата е омъжено за едно от момчетата, другото момиче — за неговия близнак и след това всяка двойка се разполага на необитаем остров. От генетична перспектива, между популациите на двата острова първоначално няма разлики. Нека оставим всяка двойка и нейните потомци сами в продължение на няколко милиона години. В края на този период мутациите, станали с населението на единия остров, няма да са същите като мутациите на популацията на другия остров. Тъй като мутациите стават бавно и защото, поради големите си размери, индивидуалните геноми предлагат безброй възможности за осъществяване на мутации, немислимо е двете групи да получат еднакви мутации. И когато секвенционираме ДНК от потомците на всяка двойка, ще открием наличието на много разлики между някога идентичните геноми. В такъв случай казваме, че наблюдаваме генетична „дивергенция“ между популациите. Колкото по-дълго са били разделени, толкова повече ще бъдат отклоненията.
	Но как определяме времето, като наблюдаваме този „молекулярен часовник“? Или, казано другояче, как измерваме генетичната дивергенция между нас самите и останалата част на естествения свят? В края на шейсетте години на XX век, много преди секвенционирането на ДНК, Алън Уилсън, своенравен новозеландец от Калифорнийския университет на Бъркли, заедно с колегата си Винс Сарич, се захваща да прилага логиката на Полинг-Цукеркандъл към хората и техните най-близки родственици. Но по времето, когато секвенционирането е все още обезсърчаващо и трудоемко начинание, Уилсън и Сарич изобретяват кратък път.
	Силата на имунната реакция към чужд протеин зависи от това доколко е чужд протеинът: ако е сравнително близък до белтъка на тялото, имунната реакция е сравнително слаба, но колкото е по-различен, пропорционално толкова по-силна е реакцията. Уилсън и Сарич сравняват силата на реакциите, като вземат белтък от един вид и измерват имунната реакция, която предизвиква в други видове. Това ги ориентира за молекулярната дивергенция между двата вида, но, за да въведат времево измерение на този „молекулярен часовник“, те трябва да го градуират. Намерените при разкопки останки навеждат на мисълта, че маймуните от Новия и Стария свят (двете големи групи маймуни) са се разделили от общия си предшественик преди около 30 000 000 години; и така, Уилсън и Сарич определят имунологичното „разстояние“ между маймуните на Новия и Стария свят като еквивалент за разделение с давност от 30 000 000 години. Къде поставя това хората във връзка с най-близките им в еволюционно отношение роднини — шимпанзетата и горилите? През 1967 година Уилсън и Сарич публикуват предположението си, че човешката линия се отделя от тази на големите човекоподобни маймуни преди около 5 000 000 години. Това предизвиква истинска бъркотия: според традиционната мъдрост, преобладаваща сред палеоантропологичните кръгове, дивергенцията е станала преди около 25 000 000 години. Те настояват, че разликата между хората и човекоподобните маймуни съвсем ясно е много по-голяма от 5 000 000 години. За мнозина това е достатъчна причина да отхвърлят супермодерния генетичен метод на екипа от Бъркли и да заявят, че генетиците трябва да си гледат плодовите мушици и да оставят хората на антрополозите! Уилсън и Сарич обаче устояват на бурята. А по-нататъшните изследвания доказват, че са определили забележително точно разделянето между хората и човекоподобните маймуни.
	Когато настъпва времето анализът за разделянето между хора и човекоподобни маймуни да се разшири от белтъците до ниво ДНК, Уилсън поверява тази работа на своята специализантка Мери-Клер Кинг. Продуктът се появява през 1975 година, като една от най-изумителните дисертации на XX век. Дълго време обаче подобен триумфален резултат изглежда невероятен, особено според самата Кинг. Работата й не върви добре, отчасти и поради силното движение срещу войната във Виетнам в Бъркли в началото на седемдесетте години. Кинг смята да отиде да работи за Ралф Нейдър във Вашингтон, но за щастие потърсва съвета на Уилсън. „Ако всеки, чиито експерименти се провалят, престане да се занимава с наука — заявява мъдро той, — науката изобщо нямаше да съществува.“ И Кинг продължава заниманията си.
	{img:tajnata_na_zhivota_96.jpg|#Мери-Клер Кинг}
	При сравняването на геномите на шимпанзето и човека, Кинг и Уилсън съчетават различни методи, в това число и една умна техника, наречена „хибридизация на ДНК“. Когато образуват заедно двойна спирала, двете допълващи се вериги ДНК могат да бъдат разделени, ако мострата се нагрее до 95°C — метод, наречен „топене“ на жаргона на молекулярните генетици. Какво става, когато двете вериги не се допълват съвършено, когато в едната от тях има мутации? Оказва се, че се разделят при температури под 95°C. И колкото по-голяма е разликата, толкова по-ниска температура ще бъде достатъчна да ги раздели. Кинг и Уилсън използват този принцип, за да сравняват ДНК на хората и шимпанзетата. Колкото по-близки са последователностите, толкова по-близо ще бъде точката на топене на двойната спирала до абсолютния стандарт от 95°C. Наблюдаваната близост е наистина изненадваща: Кинг успява да стигне до заключение, че ДНК последователностите на човека и шимпанзето се различават само с 1%. Всъщност общото между хората и шимпанзетата е много повече, отколкото между шимпанзетата и горилите; геномите на последните се различават с около 3%.
	Резултатът е толкова изумителен, че Кинг и Уилсън се чувстват задължени да дадат обяснение за привидното несъответствие между ниската скорост на генетичната еволюция и високата — на еволюцията в анатомията и поведението.


	Следващата и най-голяма бомба от лабораторията на Уилсън в Бъркли избухва през 1987 година. Използвайки модели на вариантите на ДНК последователности, заедно с колежката си Ребека Кан той създава дървото на всички човешки видове. Това е един от малкото научни факти, които стигат до корицата на „Нюзуик“.
	Както Крингс при анализа на неандерталците десетилетие по-късно, Кан и Уилсън разчитат на митохондриалната ДНК. Причините да се използва мДНК са няколко, но както винаги, най-важни са практичните. В дните преди технологията на полимеразните верижни реакции да навлезе в изследователската практика, снабдяването с достатъчно ДНК за изучаването на даден ген е наистина голям проблем. А за своето изследване Кан и Уилсън се нуждаят не от една, а от 147 мостри. Следователно двамата се нуждаят от всичката ДНК, с която успеят да се сдобият. Човешката тъкан е много по-богата на мДНК, отколкото клетъчното ядро — с хромозомна ДНК. Въпреки това Кан и Уилсън се нуждаят от предостатъчно тъкан, само за да имат надежда да извлекат достатъчно мДНК. Тяхното спасение е плацентата. Плацентата, която обикновено се изхвърля от болниците след раждането на бебето, е богат източник на мДНК. На Кан и Уилсън не им остава друго, освен да убедят 147 бременни жени да дарят на науката плацентата на своето бебе… всъщност 146 жени, тъй като Мери-Клер Кинг е повече от щастлива да дари плацентата на своята дъщеря. А за да възпроизведат възможно най-пълно човешкото семейство, те се нуждаят от тъкан от възможно най-широк в генетично отношение кръг от донори, който успеят да съберат. Тук многонационалната популация на Америка се оказва несъмнено предимство: на тях не им се налага да пътуват до Африка, за да се снабдят с африканска ДНК — търговията с роби отдавна е докарала африканските гени до техния бряг. Но все пак двамата трябва да разчитат на сътрудничеството на Нова Гвинея и Австралия, които да им намерят готови да участват туземки (тъй като техните гени не са особено широко представени в генетичния фонд на САЩ).
	Наследяваме мДНК от майката. Генетичният принос на бащата, съдържащ се в главичката на един сперматозоид, не включва митохондриален материал. ДНК от сперматозоида се инжектира в яйцеклетката, която вече съдържа митохондрии от майката. Следователно Кан и Уилсън проследяват историята на човешката женска линия. Наследена само от единия родител, на мДНК никога не се удава възможност да бъде рекомбинирана — процес, чрез който се разменят сегменти от хромозомата, така че мутациите се преместват от една хромозома в друга. Липсата на рекомбинация в мДНК е голямо предимство, когато трябва да възпроизведем семейното дърво въз основа подобието на последователностите ДНК. Ако две последователности имат еднаква мутация, разбираме, че трябва да имат общ прародител (при който е възникнала първоначално мутацията). При наличие на рекомбинация обаче, едната от линиите може да е получила мутацията неотдавна чрез характерното за рекомбинацията разместване, и тогава общата мутация не е показател непременно за общ предшественик. Логиката да се направи семейното дърво чрез мДНК е проста. Подобните последователности, тоест с много общи мутации, са показател за близко родство; многото разлики в последователностите говорят за по-далечни отношения. От визуална гледна точка близките роднини, тоест произхождащи от сравнително неотдавнашен общ предшественик, ще се струпват близо едни до други върху семейното дърво; далечните роднини са по-пръснати, защото общият им прародител е по-отдалечен назад в миналото.
	{img:tajnata_na_zhivota_97.jpg}
	Кан и Уилсън откриват, че човешкото семейно дърво има два основни клона, единият включващ само различни групи в Африка, а другият — някои африкански групи плюс всички останали. Това означава, че съвременният човек се е появил в Африка — там са живели общите за всички ни предци. Не може да се каже, че тази идея е нова. Като отбелязва, че и двамата ни най-близки роднини — шимпанзетата и горилите, са родом от Африка, Чарлз Дарвин също изказва предположението, че и хората са еволюирали там. Най-поразителният и спорен аспект на фамилното дърво на Кан и Уилсън е доколко назад се простира във времето. Като се направят няколко лесни заключения за скоростта на акумулиране на мутациите през еволюцията, е възможно да се пресметне възрастта на семейното дърво, тоест колко време ни дели от общата ни пра-пра-пра-пра-… прабаба. Кан и Уилсън достигат така до цифрата 150 000. Дори най-далечните роднини сред съвременните хора са имали общ предшественик само преди 150 000 години.
	{img:tajnata_na_zhivota_98.jpg|#Митохондриалната Ева като момиче от корица на списание.}
	Както резултатът на Сарич и Уилсън отпреди две десетилетия, така трудът на Кан и Уилсън също е посрещнат от мнозина от антропологичната общност с възмутено недоверие. Според един от най-разпространените възгледи за човешката еволюция нашият вид произлиза от съществата, напуснали Африка преди около 2 000 000 години, за да се разселят из Стария свят. Според този модел семейното дърво би трябвало да бъде тринайсет пъти по-дълбоко. Алтернативата на Кан и Уилсън, наречена от медиите „Хипотезата Ева“ или „Извън Африка“, не отрича по-древната миграция, а по-скоро загатва, че когато пристигат в Европа, съвременните хора изместват популациите хоминиди, потомци на първия екзод преди почти 2 000 000 години. _Homo erectus_, видът, който се разселва от Африка два милиона години по-рано, мигрира из Стария свят и води до появата, преди около 700 000 години, на неандерталците, които са всъщност техните европейски потомци. И тогава, преди не повече от 150 000 години, друга група, _Homo sapiens_ или съвременният човек, също потомък на _Homo erectus_, но еволюирал без да напуска родния континент, повтаря одисеята на напускането на Африка, осъществена много преди това от предците им _H.erectus_. Видяхме как неандерталците не успяват да се кръстосат с новодошлите в Европа; същото изглежда става всеки път, когато _H. sapiens_ срещне _H.erectus_. Срещнат ли се, първият измества втория. И изчезването на последния неандерталец преди около 29 000 години прави окончателно изтребването на несъвременните потомци на _H.erectus_.
	Кан, Уилсън и техните колеги променят из основи разбирането ни за нашето собствено минало.


	Последвалите изследвания потвърждават заключението на Кан и Уилсън. В голяма част те се извършват в Станфордската лаборатория на Луиджи Лука Кавали-Сфорца, пионер в прилагането на генетичния подход към антропологични проблеми. Израснал в известно миланско семейство, Кавали-Сфорца е омагьосан от микроскопите. И през 1938 година, на шестнайсет години, се записва, изпреварил възрастта си, за студент по медицина в Университета на Павия. „Изборът се оказа истински щастлив“ — отбелязва той: алтернативата е служба в армията на Мусолини. Когато се запознах с него през 1951 година, той беше все още извънредно енергичен бактериален генетик. Но случайната забележка на един специализант го вдъхновява да се обърне от генетиката на бактериите към човешката генетика. Специализантът, учил за свещеник, споменава, че Католическата църква пази подробна документация за браковете от последните три столетия. Осъзнал какви възможности за изследвания дават те, Кавали-Сфорца започва да се отдава във все по-голяма степен на човешката генетика и вероятно е сред малцината човешки генетици, които могат да твърдят с основание, че са открили призванието си чрез Църквата.
	Кавали-Сфорца разбира, че най-убедителното потвърждение на твърдението на Кан и Уилсън за човешката еволюция може да се даде от гените, предавани само от баща на син, тоест компонент от човешкия геном, предаван само по мъжка линия. Достигането до тяхното заключение чрез проследяване на мъжката линия, за разлика от анализа на мДНК, осъществен от Кан и Уилсън въз основа на женската, тоест предаваната от майката линия, щеше да бъде истинско независимо потвърждение. Специфичният мъжки компонент от генома е, разбира се, _Y_ хромозомата. По определение притежателят на _Y_ е мъж (да си спомним, _Y_ хромозомата се наследява от мъжете от техните бащи, чиито сперматозоиди могат да съдържат или _X_, или _Y_). Следователно сперматозоидът определя пола на детето при сливането с яйцеклетката, която винаги съдържа _X_. (Съчетанието _XX_ дава момиче, а _XY_ — момче.) Следователно _Y_ хромозомата пази ключа на генетичната история на мъжете. Освен това, тъй като рекомбинацията се осъществява само между чифтови хромозоми, използването на _Y_ ни спестява плашещия капан на еволюционния анализ, рекомбинацията: _Y_ е единствена, където и да присъства, затова няма друга _Y_, с която съществува вероятност да размени материал.
	В публикувания през 2000 година материал, въздействал като избухване на голяма бомба, колегата на Кавали-Сфорца, Питър Ъндърхил, прави за _Y_ хромозомата същото, което Кан и Уилсън правят за мДНК. Резултатите са поразително сходни. Отново се установява, че коренът на семейното дърво е в Африка и отново се показва, че е забележително плитък: не мощният дъб столетник на антрополозите, а фиданката от анализа на Кан и Уилсън, само на около 150 000 години.
	Достигането до подобна картина за миналото на човечеството от две независими изследвания е изключително убедително. Когато се изследва само един участък, да речем мДНК, резултатите все още не са окончателни; възможно е те да отразяват особености на историята конкретно на този участък от ДНК, а не отражението на някакво голямо историческо събитие за нашия вид като цяло. Не е задължително точката, в която се събират всички разклонения на семейното дърво — най-скорошният общ прародител на всички последователности в изследването, въпросният пра-пра-… прадядо или пра-пра-… прабаба на всички нас, да се свързва с конкретно събитие в човешката история. Макар да би могла да обозначава произхода на нашия вид или на някакъв друг, исторически значителен демографски епизод, също толкова е възможно да означава нещо много по-тривиално от гледна точка на човешката история; може би нищо повече от резултат от естествен подбор на мДНК, например. Ако обаче същият модел на промяна бъде наблюдаван на повече от един участък в генома, най-вероятно наистина е открит генетичният отпечатък на важно минало събитие.
	За да разберете по-добре как естественият подбор може да се отрази върху модела на генетичното вариране (и общата възраст на семейното дърво), представете си следния сценарий. Преди 150 000 години племето на прахората изработва изобилие от мДНК последователности, така както прави нашият вид днес, и тогава в една от тези последователности се появява някаква благотворна мутация, която е предпочетена от естествения подбор. Мутацията ще се среща все по-често, докато, след много поколения, всеки представител на вида ще я има. Тъй като в митохондриите няма рекомбинация, не се осъществява размяна на материал между мДНК, процесът на подбора ще засегне цялата последователност, в която се е появила за първи път предпочетената мутация, така че всеки представител на вида в крайна сметка ще има същата мДНК последователност. И така, когато естественият подбор приключи работата си и всеки индивид притежава предпочетената мутация, във вида няма да се наблюдават генетични вариации на мДНК. Постепенно обаче, ще се извършват нови мутации и ще се създават нови варианти, но всички тези нови мДНК последователности ще бъдат потомци от първата последователност: точката, в която се събират всички разклонения на семейното дърво, най-близкият общ предшественик на всички последователности. Моделът би бил същият като открития от Кан и Уилсън, но в този случай събирателната точка не представлява нищо повече освен епизод от еволюционната фина настройка на мДНК.
	Това именно е неопределеността, която преследва резултата на Кан и Уилсън: дали е създаден от хода на еволюцията или от нещо по-значимо в човешката предистория? Но когато Ъндърхил наблюдава подобен модел за _Y_ хромозомата, неопределеността изчезва. Съвпадението показва недвусмислено, че в тази точка (преди 150 000 години) човешката популация действително е претърпяла радикална генетична промяна, способна да се отрази едновременно върху мДНК и _Y_ хромозомата. Въпросният феномен, към който ще се обърнем малко по-късно, е наречен „генетична теснина“.
	Как могат да се отразят върху семейното дърво демографските фактори? Всяка генеалогия е резултат от разрастването и намаляването на съставящите я линии: с времето едни процъфтяват, а други изчезват. Да вземем фамилните имена. Нека предположим, че преди хиляда години всеки от обитателите на един изолиран остров носи една от трите фамилии: Смит, Браун и Уотсън (_Smith_, _Brown_, _Watson_). Да предположим също, че дребни грешки при записването, „мутации“, стават от време на време, когато в регистрите се вписва името на някое новородено. Грешките са редки и съвсем дребни: ясно е, че „Browne“ е мутация на „Brown“. Но да си представим, че при днешното население, хиляда години по-късно, откриваме, че всички носят фамилните имена _Brown_, _Browne_, _Bowne_, _Frown_ или _Broun_. Смит и Уотсън са изчезнали, докато линията Браун процъфтява (и е разнообразена чрез мутацията). Какво се е случило? Случайност, довела до загиването на линиите Смит и Уотсън. Може би повечето двойки Смит от дадено поколение са създали предимно дъщери. Да предположим (в съответствие с традицията, макар и не със съвременната алтернативна практика), че фамилното име се предава по мъжка линия; раждането само на дъщери ще доведе до значително намаляване на името Смит в следващото поколение. А ако и следващото поколение Смит също създаде предимно дъщери и демографският ефект се умножи… е, картината е ясна: в крайна сметка името Смит ще изчезне напълно. Както и името Уотсън.
	Този тип случайно изчезване е статистически неизбежно. Но обикновено става толкова бавно, че ефектът от него може да бъде усетен едва след огромен период от време. Понякога обаче стесняването — период на изключително намаляване броя на дадена популация — ускорява извънредно процеса. Тъй като в началото на тази история населението на острова се състои само от три двойки (шест индивида), не е невъзможно родовете Смит и Уотсън да изчезнат само след едно поколение, при положение, че и Смитсови, и Уотсънови имат само дъщери или изобщо нямат деца. При една голяма популация подобно рязко изчезване на дадена линия не може да се случи; статистически неприемливо е всички двойки с фамилно име Смит да създадат само дъщери или изобщо да нямат деца. Едва след много поколения ефектът от намаляващия брой би могъл да доведе до този резултат. И такъв действителен пример за изчезването на определено фамилно име наблюдаваме в Южната част на Тихия океан, където шестима бунтовници от кораба „Баунти“ колонизират остров Питкеърн с тринайсетте си съпруги, таитянки. След седем поколения броят на фамилните имена намалява до три. Когато се вгледаме във фамилните имена на нашата теоретична популация: _Brown_, _Browne_, _Bowne_, _Frown_ или _Broun_, можем да предположим, че всички произлизат от една от трите първи линии, Браун. Затова резултатите от изследванията върху мДНК и _Y_ хромозома не би трябвало да ни изненадват: преди 150 000 години са съществували много различни мДНК и много различни последователности с Y хромозома, но всички днешни последователности са наследници само на една. Всички останали са изчезнали, най-вероятно при някое отдавнашно теснинно събитие — масово измиране на населението в резултат на чума, промяна на климата и тъй нататък. Но какъвто и да е бил този катаклизъм в ранната ни история, едно е ясно: след време групи от нашите предци започнали да напускат Африка и поставили началото на епичната сага за колонизирането на планетата от хората.


	Друго интересно откритие, потвърдено от получената както чрез мДНК, така и с _Y_ хромозомата информация, е разположението върху дървото на човешкото семейство на сан* от Южна Африка. Техният клон на дървото е най-дългият и следователно — най-старият. Това в никакъв случай не означава, че те са по-„примитивни“ от останалите хора: всеки човек е отдалечен еднакво както в еволюционно, така и на молекулярно ниво от най-близките си роднини сред големите човекоподобни маймуни. Ако проследим линиите до последния общ предшественик на шимпанзетата и хората, и моята линия, и линията на сан е на около 5 000 000 години. Линиите ни са еднакви през по-голямата част от времето и едва преди 150 000 години линията на народа сан се отделя от линиите на другите хора.
	[* „Сан“ са известни също като „бушмени“ („санка“ на холандски), пренебрежително название, което им дават холандските заселници в края на XVII век. — Бел.авт.]
	{img:tajnata_na_zhivota_99.jpg|#Ловци от народа сан.}
	Както може да се съди по генетичните доказателства, след първоначалното мигриране в Южна и Източна Африка, сан остават относително изолирани през цялата по-нататъшна история. Това се потвърждава и от социолингвистите въз основа на разпространението на необичайните (поне за моите уши) езици на народа сан. Сега те се използват извънредно ограничено поради увеличаването на говорещите банту хора от Централна Западна Африка, започнало преди около 1 500 години. Разпространението на банту върху все по-големи територии измества сан до доста неблагоприятни места като пустинята Калахари.
	Като се има предвид относително стабилната им история, дали хората сан не са нещо като снимка, запечатала най-точно от всички останали това, което са представлявали нашите предци? Възможно е, но съвсем не е задължително — не е изключено и те да са претърпели значителни промени през изминалите 150 000 години. Дори изводите, които могат да се направят за начина на живот на нашите предци от съвременния начин на живот на хората сан, също са под въпрос: настоящият начин на живот на сан е адаптиран към неблагоприятните условия в пустините, където са били изтикани след сравнително скорошното идване на говорещите банту. През 2000 година имах невероятно вълнуващо преживяване: живях няколко дни сред общност на хората сан в пустинята Калахари. Бях поразен от забележителния им прагматизъм, от ефикасния начин, по който се справяха с всичките си задачи, дори с излизащи извън границите на обичайния им опит като смяна на спукана гума. Обзе ме желанието повече мои колеги да бяха също така адаптивни. И, ако в генетично отношение тези хора се „различават“ най-много от мен в сравнение с всички останали, нямаше как да не се впечатля от единодушието и сговорчивостта помежду ни.
	Генетичната и културна уникалност на сан ще изчезне в скоро време. Младите хора в Калахари нямат желание да продължават да водят простичкия начин на живот на ловци и събирачи на растения на своите родители — номади. Когато, например, групата която посетих, демонстрира „танц-транс“, по-младите й членове бяха видимо смутени от чудатостта на по-възрастните хора. И те неизбежно ще изоставят своите общности и ще сключат бракове с хора от други групи.
	Всъщност историята вече е регистрирала склонността за кръстосване между сан и другите групи. Племето ксхоза на Нелсън Мандела е смесица от народите банту и сан; езикът му, макар и основаващ се върху банту, има много характерни за сан звуци. Малко вероятно е културната и генетична цялостност на народа сан да оцелее още дълго в нашата технологично забързана ера. Слава Богу, че през последните десетилетия бяха направени значителни усилия, за да бъде разбран и документиран този уникален народ и неговият начин на живот. Филип Тобиас от Уитуотърстрандския университет в Йоханесбург поставя началото на тези изследвания и години наред поддържа сан като техен неофициален говорител през тъмните дни на апартейда. А Тревър Дженкинс, гласовит уелсец, пристигнал в Южна Африка след като е бил лекар в медодобивните градчета в Замбия, е в авангарда на генетичните изследвания на народа сан и други туземни групи.


	Тъжният факт е, че дори най-съвършените съвременни генетични методи не са в състояние да осветлят произхода на човешката култура. Археологическите находки показват, че заниманията на нашите предци са били същите като на другите хоминиди, в това число и на неандерталците, през първата фаза на тяхната еволюция. Намерените в Схул в Израел останки от пещерно жилище показват, че преди около 100 000 години популации от _Homo sapiens_ и _Homo neanderthalensis_ са съществували съвместно, очевидно без да представляват заплаха едни за други. Но, както видяхме, съвременните хора впоследствие, преди около 30 000 години, изтриват от лицето на Земята нискочелите си братовчеди. В такъв случай изглежда твърде вероятно през междинния период от 70 000 години съвременните хора да са надделели благодарение на осъществения технологичен и културен напредък.
	Тази хипотеза се поддържа от независима археологическа информация. Както изглежда, преди около 50 000 години съвременните хора изведнъж стават съвременни в културно отношение: в находките от тези времена виждаме първите неоспорими орнаменти и практическо използване на кости, слонова кост, черупки и раковини за изработване на познатите ни полезни произведения на занаятите и първите от множеството последвали усъвършенствания в лова и събирането на реколтата. Какво се е случило? Вероятно никога няма да разберем. Но човек се изкушава да предположи, че всичко това — както и постигнатото по-късно, до наши дни, е станало възможно благодарение възникването на езика.


	По дефиниция праисторията обхваща целия период до появата на първите писмени паметници, но ние намираме в последователностите от ДНК на всеки индивид записан пътя, извървян от неговите предци. Новата наука молекулярна антропология използва схемите на генетичните вариации сред различните групи, за да възстанови историята на колонизирането на Земята от хората. По този начин човешката „праистория“ става достъпна.
	Изследванията на разпространението на генетичните варианти по континентите, съчетани с археологическата информация, разкриват някои подробности около глобалната експанзия на нашите предци. Пътуването покрай южното крайбрежие на Азия и през архипелазите на съвременна Индонезия до Нова Гвинея и Австралия, е осъществено преди около 60 000 години. За достигането до Австралия е трябвало да бъдат прекосени значителни водни пространства, което показва, че нашите предци вече са използвали лодки в този ранен етап. Съвременните хора пристигат в Европа преди около 40 000 години и проникват в Северна Азия, включително и в Япония, след около 10 000 години.
	{img:tajnata_na_zhivota_100.jpg|#Напускането на Африка: нашият вид се заражда в Африка и се разселва оттам. Предполагаемото време на колонизирането се базира върху фактите, получени при изследването на ДНК.}
	Подобно на много други лидери в тази област (включително Ребека Кан и Сванте Паабо), Майкъл Хамър от Университета на Аризона се обучава в лабораторията на Алън Уилсън в Бъркли. И макар първоначалният му интерес да са мишките, публикацията на изследването на мДНК на Кан и Уилсън го кара да се насочи от гризачите към миналото на хората. Той е един от първите, които си дават сметка, че информацията, получена от _Y_ хромозомата, ще бъде тестът за хипотезата на Кан и Уилсън. Но _Y_ хромозомата открива с нежелание своите тайни. Изследване (осъществено в лабораторията на Уоли Гилбърт) секвенционира един и същ участък ДНК, извлечен от различни индивиди, за да установи, че последователността е еднаква във всички случаи; тези усилия не дават никаква информация за генетичните взаимовръзки. Хамър обаче не се отказва и в крайна сметка, заедно с други учени, превръща _Y_ хромозомата в антропологична златна мина, чиято кулминация виждаме в получените от Ъндърхил резултати.
	Голяма „златна жила“ в мината на _Y_ хромозомата обогати опитите ни да реконструираме колонизирането на Новия свят от хората, станало сравнително късно. И досега се спори кое е най-старото поселище на територията на Америка. Традиционно се смята, че това е мястото в Кловис, Ню Мексико, датиращо отпреди около 11 200 години, но поддръжниците на селището в Монте Верде, Чили, твърдят, че то е най-малко на 12 500 години. Все още се спори и дали първите американски индианци са преминали по сухопътен мост през Беринговия пролив през последната ледникова епоха, или са преплували по на юг с лодки. Генетичната информация обаче показва, че групата основателка е била малка: открити са само два големи класа последователности с _Y_ хромозома, следователно се открояват само двама отделни новопристигнали, може би включващи само по едно семейство. Сред американските индианци вариациите на мДНК са много по-големи, отколкото вариациите на _Y_ хромозомата, което навежда на мисълта, че във всяка от групите основателки е имало повече жени, отколкото мъже. Може би най-застъпената от двете _Y_ хромозоми представя първите пристигнали; в такъв случай вече трябва да е имало оформена популация от техни наследници, когато пристига втората група, включваща предците на днешните навахо и апахи. При по-разпространената последователност се забелязва характерна особеност: наличието (забелязано за първи път през 2002 година) на мутация, която се среща рядко другаде на планетата. Изчислено е, че тази мутация, която е също доказателство, че притежаващите я хора са наследници на първите заселници на континента, е на около 15 000 години, тоест не много по-древна от първите, известни на археолозите, населени места.
	Генетичните анализи позволиха също така да бъдат възстановени по-нови етапи от праисторията. Хамър например показва, че съвременните японци са смесица от древните джомънски ловци и събирачи на растения, представяни сега от местната японска популация айну и относително скорошните имигранти, яой, пристигнали преди около 2 500 години от Корейския полуостров, и донесли тъкачеството, металообработването и свързано с ориза земеделие. В Европа също наблюдаваме миграционни вълни, често свързани с напредъка на земеделските технологии. Групи като баските (които живеят в Пиренеите на френско-испанската граница) и келтите (пристигнали по-късно и разселили се по цялата северозападна ивица на Европа, от Бретан във Франция през Ирландия и Западна Англия) се отличават генетично от останалите обитатели на Европа. Едно от обясненията за това е, че тези групи са били изтикани към по-крайни региони от пристигнали по-късно общности.
	Брайън Сайкс в Оксфорд прави много за разкриване сложността на генетичната карта на съвременна Европа. Според традиционното схващане съвременните европейци произхождат предимно от популациите на Средния Изток, изобретили земеделието в региона между Средиземно море и Персийския залив. Сайкс обаче открива, че повечето европейци не произхождат от този регион, а от по-стари туземни линии отпреди нахлуването на обитателите на Средния Изток и мигриращи от Централна Евразия групи. Сред тези групи са келтите и хуните, които проникват в Европа от Изток съответно през 500 г. пр.Хр. и 400 г. сл.Хр. Като осъществява стъпка по-нататък своя анализ на мДНК, Сайкс показва, че буквално всички европейци произхождат от една от седемте „дъщери на Ева“ — неговият термин за изненадващо малкото основни прародителски възли в мДНК на европейското семейно дърво. Създадената от него компания „Оксфорд Ансестърс“, срещу определена такса ще секвенционира част от вашата мДНК, за да определи от коя от седемте „дъщери“ произлизате.
	Друг ключ към разбирането на човешкото минало може би се намира в успешно експлоатираното от Кавали-Сфорца и други учени наблюдение: схемата на генетичната еволюция често е свързана със схемата на лингвистичната еволюция. Разбира се, съществуват очевидни паралели между гените и думите. И двете се предават от поколение на поколение; и двете претърпяват промени, които при езика могат да бъдат особено бързи, както са се уверили родителите на юноши. По същия начин американският английски е подобен, но се отличава от британския английски, макар да еволюират отделно само от неколкостотин години. Следователно, въз основа на подобията и различията, семейното дърво на езиците може да бъде възстановено приблизително по същия начин като генетичното. Но, най-важното, в много случаи, както бе предсказал сам Дарвин*, щяхме да идентифицираме поучителни взаимовръзки между двете дървета, така че това, което научим за едното, да задълбочи разбирането ни за другото. И келтите, и баските са драстичен пример за казаното: и двата народа са генетично изолирани от останалото население на Европа, а езиците им се отличават от останалите езици на континента. Колкото до Новия свят, според една спорна лингвистична теория, съществуват само три основни езикови групи сред коренното население на Америка, като две от тях съответстват на двете ранни имиграционни събития, установени при изследването на _Y_ хромозомата. Третата, значително по-малобройна, включва изолирания инуитски език.
	[* В „Произход на видовете“ Дарвин пише: „Ако разполагахме със съвършена информация за произхода на човека, генеалогичната подредба на човешките раси щеше да ни позволи да класифицираме по най-добрия начин различните езици, които се говорят сега по Земята.“ — Бел.авт.]


	Наличието на специфична за половете генетична информация — мДНК за жените и _Y_ хромозомата за мъжете — подканя да се прави сравнение между историята на мъжкия и женският пол. Марк Сейелстад, специализант на Кавали-Сфорца, избира да сравнява моделите на миграция между половете. Логиката е проста. Представете си, че дадена мутация възниква в _Y_ хромозомата в Кейптаун, Южна Африка. Скоростта, с която стига до, да речем, Кайро, е показател за скоростта на мъжката миграция. По подобен начин, скоростта, с която мутацията в мДНК достига от Кейптаун до Кайро, измерва скоростта на женската миграция.
	За добро или зло, историята е в много по-голяма степен хроника за мъжете, отколкото за жените. Мъжете отиват да търсят плячка или да завоюват империи: да вземем похода на Александър Велики от Македония към северните части на Индия, викингите и морските им набези от Скандинавия до Исландия и Америка или Чингис хан и неговите конници, залели степите на Средна Азия. Но дори при липсата на военни действия като извинение за пътуването, все още мислим за мъжете като за по-мобилните представители на човешкото общество. По традиция именно те се занимават с лов — дейност, която може да ги отведе далече от семейното огнище — докато жените в традиционните, препитаващи се от лов и събиране на растения общества, стоят близо до дома, събират храната, която могат да открият наоколо, и отглеждат децата. Затова Сейелстад има основание да предполага, че мъжете са първите преносители на генетична информация на нашия вид. Изненадващо обаче фактите доказват, че греши. Оказва се, че жените са средно _осем пъти по-мобилни_ от мъжете.
	Всъщност и това може да бъде обяснено. Почти по цял свят, във всички традиционни общества, когато се женят хора от две различни села, жената се преселва в селото на мъжа, а не обратно. Да си представим, че жена от село А се омъжва за човек от село Б и се преселва в село Б. Те имат дъщеря и син. Дъщерята се омъжва за човек от село В и отива да живее в село В; синът се жени за жена от село Г и тя отива при него в село Б. Така мъжката линия си остава в село Б, докато женската, само за две поколения, се е преселила от А в Б и после — във В. Този процес се повтаря поколение след поколение и в резултат се оказва, че женската миграция е значително по-голяма от мъжката. Мъжете действително от време на време се втурват да завоюват далечни земи, но тези събития са незначителни на фона на всеобщата схема на човешката миграция: именно тази, осъществявана стъпка по стъпка, миграция на жените от село в село оформя човешката история, поне на генетично ниво.
	Детайлното регионално изучаване на вариациите на _Y_ хромозомата и мДНК би могло да разкрие нещо и за модела за сексуалните взаимоотношения и обичаите за сватосване в процеса на колонизиране. В Исландия например, която е необитаема преди появата на викингите, откриваме подчертана асиметрия при сравняването на мДНК и _Y_ хромозомите. Повечето _Y_ хромозоми, както може да се предположи, са на викингите, но голяма част от мДНК типовете са от Ирландия. Очевидно колонизиращите Исландия викинги са вземали със себе си ирландки. За жалост от мДНК не може да се извлече информация за отношението на ирландките по въпроса.
	Неотдавнашно изследване на вариантите на _Y_ хромозомата и мДНК в Колумбия показва нещо подобно. В повечето части на обществото колумбийските _Y_ хромозоми са испански, пряко биологично наследство от завладяването от европейците на земите между река Ориноко и Панама. Всъщност, приблизително 94% от изследваните _Y_ хромозоми имат европейски произход. Интересното е, че положението с мДНК е съвсем различно: съвременните колумбийци имат широка гама мДНК от индиански произход. Изводът е ясен: нахлулите испанци (които са мъже) си вземали местни жени за съпруги. Почти пълната липса на индиански типове _Y_ хромозоми разкриват трагичната история на колониалния геноцид: местните мъже са елиминирани, а местните жени са асимилирани „сексуално“ от конквистадорите.
	Понякога обаче, получените асиметрии са по-скоро въпрос на културна приемственост, отколкото на драматичен сблъсък на културите. Така например една малцинствена група в Индия вярва, че са потомци на зороастрийците — индоевропейски арийски народ, избягал от религиозно преследване в Иран през VII век. Генетичният анализ на съвременните представители разкрива, че те действително имат ирански _Y_ хромозоми, докато тяхната мДНК е „индийски“ тип. В този случай асиметрията се поддържа от традицията. За да бъде приет като зороастриец, представителят на тази малцинствена група трябва да има баща зороастриец. Така членството в тази общност се предава по бащина линия заедно с _Y_ хромозомата. Тук генетиката потвърждава влиянието на традицията.
	Традицията информира за генетичните модели и сред евреите. Едно неотдавнашно изследване показа, че членовете на свещеническата каста, _коаним_ (и техните потомци, обикновено идентифицирани днес с фамилното име Коен), имат _Y_ хромозома, достатъчно отличаваща се, за да ги отделя от всички останали групи. Дори сред живеещите в най-затънтените ъгълчета на земята популации, захвърлени там от диаспората на евреите, като лемба в Южна Африка, Коеновата _Y_ хромозома е запазена… почти като свещен религиозен текст. Смята се, че първоизточникът й е Аарон, според Библията основател на кастата на _коанимите_ и брат на Моисей. Не е невъзможно последователността на _коанимската Y_ хромозома да е действително негова и оттогава насам да се е предавала непокътната от баща на син, поколение след поколение. Такава е непреклонността на традицията в еврейската история.
	Хамър и други успяват да използват _Y_ хромозомата, за да проследят цялата диаспора, и получават интересни резултати. Всички ашкенази например, живели в Европа през последните 1 200 години (а сега в Съединените щати и другаде), въпреки това са запазили генетичните индикации, че произхождат от Средния изток. Всъщност молекулярните изследвания показват ясно, че евреите, поне генетично, буквално не могат да бъдат различени от всички останали групи от Средния изток, в това число и от палестинците. Точно така е и написано в библията: Авраам, великият патриарх, има двама сина от две различни жени: Исаак, от когото произлизат евреите, и Измаил, праотеца на арабите. Възникването на такава смъртоносна омраза между наследниците на един човек е горчива ирония, която става дори още по-горчива, когато гените потвърждават повествованието на преданието.
	{img:tajnata_na_zhivota_101.jpg|#Авраам съзерцава сложните отношения сред своето домочадие.}


	Достатъчно е човек да се поразходи из Манхатън, за да реши, че нашият вид е генетично най-разнообразният на планетата. Всъщност обаче, човешкият геном е забележително по-малко разнообразен от геномите на повечето видове, за които разполагаме с генетична информация. Базовите двойки само при един от 1 000 човека показват някакви вариации. Следователно сме 99,9% подобни, почти незабележима степен на различие в сравнение с другите видове. Нивото на вариране при плодовите мушици например, макар да ни се струват всичките еднакви, е десетина пъти по-високо. Дори пингвините адели, тези образци на еднаквостта в обширните си антарктически колонии от външно неразличими индивиди, са повече от два пъти по-разнообразни от нас. Тази липса на варианти не се открива и сред най-близките ни роднини: при шимпанзетата вариантите са около три пъти повече, при горилите — 2 пъти, а при орангутаните — 3,5 пъти.
	Сега, когато разполагаме с резултатите от изследването на мДНК и _Y_ хромозомата, става ясно защо ние, хората, сме толкова еднакви. Просто сме имали общ предшественик съвсем наскоро: 150 000 години са като миг според еволюционните стандарти — съвсем недостатъчно време за възникването на значителни вариации чрез мутация.
	Друго, противоречиво на преобладаващото схващане за човешкото разнообразие, колкото и малко да е то, е откритието, че в по-голямата си част то не е свързано с расата. Преди Кан и Уилсън да докажат, че излизането на човешкия род от Африка е станало съвсем неотдавна, се предполагаше следното: различните групи са живели изолирано една от друга епохи наред, някъде около 2 000 000 години. Това трябва да доведе до акумулирането на значителни генетични различия, в съответствие с модела на Полинг-Цукеркандъл, според който мащабите на генетичната дивергенция между изолираните популации е функция на времето, през което са били изолирани. В светлината на заключението на Кан и Уилсън, според което от общия ни предшественик ни дели много по-малко време, отколкото се предполагаше, става ясно, че просто не е имало достатъчно време при географски разделените популации да се прояви значителна дивергенция. Следователно, макар в различните групи да се проявяват някои различия като цвят на кожата, специфичните за расите генетични различия са много ограничени. В повечето случаи доста оскъдните вариации на човешкия вид са твърде неравномерно разпределени сред популациите: вероятността да се открие специфичен генетичен вариант е еднаква както в дадена африканска, така и в дадена европейска популация. Налага се изводът, че повечето генетични вариации в нашия вид са възникнали в Африка _преди_ излизането от нея и, следователно, вече са присъствали в групите, пръснали се да колонизират останалата част на света.
	И един последен удар за тези, които се гордеят с генетичното ни разнообразие: заключението на Проекта за изучаване на човешкия геном е, че само 2% от нашата ДНК кодира гените, следователно поне 98% от нашите вариации попадат в участъци на генома, където нямат ефект. А тъй като естественият подбор елиминира извънредно ефикасно мутациите, отразяващи се върху функциите на важни части на генома (като гените), вариациите се акумулират предимно в некодиращите (лошите) участъци. Разликата помежду ни е малка; разликите, до които води, са дори още по-незначителни.


	Поради краткото еволюционно време, повечето съществени различия, които наблюдаваме сред групите, вероятно са продукт на естествения подбор, например цветът на кожата.
	Кожата на шимпанзетата, скрита под гъстата сплъстена козина, е почти без пигментация. (Може да се каже, че шимпанзетата са бели.) И вероятно общият предшественик на шимпанзетата и хората, от който човешката линия се е отделила преди около пет милиона години, е бил подобен. Затова заключаваме, че силната пигментация на кожата, характерна за обитателите на Африка (и за първите съвременни хора, родени в Африка), е постигната по време на последвалата човешка еволюция. След загубата на телесното окосмяване, пигментът става необходим като защита на кожните клетки от вредната ултравиолетова радиация на слънцето. Вече знаем на молекулярно ниво как ултравиолетовите лъчи са в състояние да причинят рак на кожата: те карат тиминовите бази на двойната спирала да се слепват и така в молекулата ДНК се образуват особени участъци. При репликацията на ДНК, в резултат на наличието на такива участъци, често се вкарва неподходяща база и така се стига до мутация. Ако случайно тази мутация възникне в ген, регулиращ схемата на клетъчния растеж, може да се появи рак. Меланинът — произвежданият от кожата пигмент — намалява вредата от ултравиолетовите лъчи. Както знае всеки с безнадеждно светла кожа като моята, слънчевото изгаряне, макар и в типичния случай да не е смъртоносно, може да бъде много по-непосредствена заплаха за здравето от рака на кожата. Затова е лесно да си представим, че естественият подбор е благоприятствал придобиването на тъмна кожа, за да предпази не само от рак, а и от инфекциите, които са чест резултат от силното слънчево изгаряне.
	Защо с отдалечаването от екватора кожата на хората губи меланин? Най-доброто обяснение е свързано със синтеза на витамин _D{sub}3{/sub}_, който се осъществява в кожата и изисква ултравиолетова светлина. Витамин _D{sub}3{/sub}_ е необходим за усвояването на калция, който на свой ред е жизненоважна съставка на здравите кости. (Недостигът на _D{sub}3{/sub}_ може да доведе до рахит и остеопороза.) Възможно е, след преселването на нашите предци от Африка в по-студени региони с по-ниска ултравиолетова радиация, естественият подбор да е предпочел вариантите за по-светла кожа, защото, поради по-малкото блокиращ навлизането на слънчевите лъчи в кожата пигмент, те синтезират витамин _D{sub}3{/sub}_ по-ефективно при по-ограничената налична ултравиолетова светлина. Същата логика може да се приложи и за движението на нашите предци _вътре_ в Африка. Народът сан например в Южна Африка, където ултравиолетовият интензитет е подобен на този около Средиземно море, има изумително светла кожа. В такъв случай защо инуитите, живеещи в Арктика, която трудно може да се нарече слънчева, имат тъмна кожа? На пръв поглед изглежда, че шансовете им за произвеждане на витамин _D{sub}3{/sub}_ са още по-ограничени от необходимостта да бъдат напълно облечени целогодишно поради суровия климат. Натискът на подбора в полза на светлината явно не се проявява при тях, тъй като те са разрешили проблема с витамин _D{sub}3{/sub}_ по свой начин: храна, състояща се предимно от риба, която е богат източник на тази жизненоважна хранителна съставка.
	Като се има предвид до каква степен цветът на кожата е бил определящ фактор в човешката история и то предимно за зло, наистина е изненадващо колко малко знаем за намиращата се в основата му генетика. Дефицитът в това отношение обаче може би се дължи по-малко на ограниченията в нашата наука, отколкото на намесването на политиката в науката; за намиращия се под тиранията на политическата коректност академичен свят дори изучаването на молекулярната основа на подобна характеристика се намира под нещо като табу. Малкото, което ни е ясно по въпроса, зависи от стари изследвания на деца със смесена расова принадлежност; те установяват, че за пигментацията допринасят няколко гена. Но познанията ни за другите видове и подобието на основните биохимични процеси сред всички бозайници показват, че картината е по-сложна. Знаем например, че много гени влияят върху цвета на козината на мишките и напълно е възможно те да имат своя пълен еквивалент при хората. Засега обаче сме успели да идентифицираме само два гена, свързани с пигментацията при човека: този, чиято мутация причинява албинизъм, и меланокортиновият рецептор, свързан с червената коса и бялата (често покрита с лунички) кожа. Генът меланокортинов рецептор варира между европейците и азиатците, но не и сред африканците, което навежда на мисълта, че в Африка естественият подбор е действал срещу мутациите в гена, тоест срещу червенокосите, светлокожи индивиди. Албиносите, при които напълно липсва пигментация, понякога се срещат днес в Африка (вероятно в резултат на нова мутация), но острата им чувствителност към слънчевата светлина ги поставя в извънредно неизгодна позиция.
	Друга морфологична характеристика, вероятно определяна от естествения подбор, е формата на тялото. В горещия климат, където разпръскването на телесната топлина е приоритет, са еволюирали два основни типа. Нилотичната форма, представена от източноафриканските масаи, е висока и стройна, осигуряваща максимално съотношение повърхност-обем, и по този начин улесняваща освобождаването от телесната горещина. Тялото на пигмеите, от друга страна, макар също с лека конструкция, е много ниско. Напрегнатият начин на живот на ловеца и събирача на растения е отдал предпочитание към малкото, за да сведе до минимум изразходваната при движение енергия — защо да мъкнеш огромно тяло, докато си търсиш храна? С приближаването към полюсите естественият подбор е предпочел формите, спомагащи за задържането на топлината, тоест с по-малко съотношение повърхност-обем. Затова неандерталците от Северна Европа са така масивни, както и средностатистическият днешен обитател на същия северен климат. Някои от вариациите в спортните постижения, които наблюдаваме сред отделните групи, вероятно се дължат на тези разлики във формата на тялото. Нищо чудно, че високото нилотично тяло е по-добре адаптирано за високия скок от късото и набито тяло.

	{img:tajnata_na_zhivota_102.jpg} {img:tajnata_na_zhivota_103.jpg}
	_Еволюционна реакция на формата на тялото към климата: адаптиран към горещината масай в Кения и адаптирани към студа инуити в Гренландия._

	Ако съществува характеристика, чието разпространение сред човешката популация се проследява трудно, това е непоносимостта към лактозата. Млякото на бозайниците, в това число и човешкото, е богато на захар, наречена „лактоза“, и новородените бозайници произвеждат ензима лактаза, за да я разграждат в храносмилателната си система. След отбиването обаче повечето бозайници, включително и хората, поне повечето американци, американски индианци и азиатци, спират да произвеждат лактаза и като възрастни вече не могат да преработват лактозата. Непоносимост към лактозата означава, че изпиването на чаша прясно мляко може да доведе до неприятни последствия като диария, газове и подуване на корема. Повечето представители на бялата раса обаче, както и членове на няколко други групи, продължават да произвеждат лактоза през целия си живот и следователно могат да консумират млечни храни. Предложеното обяснение, че поносимостта към лактозата е еволюирала сред групите, исторически най-зависими от млечните продукти, в никакъв случай не е особено убедително; в Централна Азия например съществуват групи, които се прехранват чрез гледане на добитък, но въпреки това имат непоносимост към лактозата. А макар да принадлежа към етническа група с поносимост към лактозата, аз самият имам непоносимост към нея. Ако естественият подбор е предпочел поносимостта в определена група, защо не си е довършил докрай работата? Най-убедителното доказателство на стандартното обяснение е поносимостта към лактозата на традиционно свързаните със скотовъдството африкански групи. Може би никога няма да проумеем адаптивното измерение на тази характеристика, но молекулярните биолози, работещи с финландска популация, неотдавна откриха отговорната за това мутация. И макар в случая да не става въпрос за борба с убиец, вече е възможно, чрез прост тест, да се определи новороденото ще бъде ли изправено пред избора дали да се лиши от сладолед или от хроничните стомашно-чревни спазми.


	По-интересно от сравнително малкото различия, които наблюдаваме между расите, е общото помежду ни, това, което ни прави толкова различни от най-близките ни роднини. Както видяхме, отделянето ни от шимпанзето преди около 5 000 000 години не ни е дало достатъчно време да еволюираме толкова, че разликите помежду ни да достигнат 1%. Но в този 1% се крият безкрайно важните мутации, превърнали ни в забележителните мислещи, говорещи същества, каквито сме днес. Спори се по въпроса дали и други видове притежават някакво ограничено съзнание, но определено нито от един от тях не се е родил аналог на Леонардо да Винчи или Франсис Крик.
	Хромозомите на хората и шимпанзетата са доста подобни. При шимпанзетата обаче има 24 двойки, докато нашите двойки са 23. Оказва се, че нашата хромозома 2 е създадена от сливането на две хромозоми на шимпанзетата. Наблюдават се също така разлики в хромозоми 9 (по-голяма при хората) и 12 (по-голяма при шимпанзетата), и няколко примера на инверсия в хромозомите, които се отличават при хората и шимпанзетата. Трудно е да се каже дали тези хромозомни разлики ще се окажат значими.
	Относителните качества не са много по-ясни на биохимично ниво, където засега са ни известни само две различия между шимпанзетата и хората. Разлика 1: и при двата вида от външната страна на всяка клетка се появява една захарна молекула, наречена „сиаликова киселина“. Но докато при шимпанзетата молекулата е фино модифицирана чрез действието на един ензим, при хората генът, кодиращ въпросния ензим, е винаги мутирал: не се произвежда никакъв ензим и сиаликовата киселина по повърхността на човешката клетка не се модифицира. Нямаме представа дали това е от някакво значение. Разлика 2: открита е през 2002 година от групата на Сванте Паабо и е по-показателна. Става въпрос за разлика във _FOXP2_ — ген, за който се знае, че е свързан по някакъв начин със способността на човека да говори. (Тъй като се открива, че мутациите в човешкия вариант причиняват лингвистични увреждания, на _FOXP2_ се дава заблуждаващото име „граматическия ген“.) От състоящата се от 715 аминокиселини верига само две промени отличават човешката от тази на шимпанзето и горилата, чиито _FOXP2_ протеини са идентични. Тези аминокиселини са идентични при _всички_ тествани бозайници с изключение на хората. Нещо повече, статистическият анализ на модела на ДНК вариациите във и около гена навежда на мисълта, че естественият подбор може би си е казал думата при формирането на белтъка по време на човешката еволюция. Следователно е примамливо (но все още рано) да се предположи, че _FOXP2_ ни дава възможност да хвърлим поглед към една жизненоважна крачка за зараждането на езика.
	Лабораторията на Паабо се превръща също в пионер на един обещаващ и оригинален подход за идентифицирането на други гени, които биха могли да кодират важни различия. Като използва ДНК микроредици, които определят кои гени се включват в дадена тъкан (вижте Осма глава), Паабо сравнява схемите на изява на гените, тоест кои гени се включват, при човека, шимпанзето и макака в три различни тъкани: белите кръвни телца, черния дроб и главния мозък. Както може да се очаква въз основа на близкото им родство, при хората и шимпанзетата се наблюдава близост за кръвните клетки и черния дроб. Изявата на гените в мозъчните клетки обаче, е нещо съвсем друго: човешкият мозък се различава много от мозъка на шимпанзето и макака. И може би това не е чак толкова учудващо: нямаме нужда от богато оборудвани лаборатории, за да си дадем сметка, че човешкият мозък не е като този на шимпанзето. Значението на изследването е, че ни запознава с гените, чиято изява е различна в мозъка на човека и на шимпанзето. Но дори това е само началото, в най-добрия случай. Малко вероятно е, дори след като разполагаме с пълен каталог на лежащите в основата механизми, да разберем точно _как_ това ни различава едни от други. Същината ни като хора не може да бъде обяснена само чрез един точен и подробен списък на контролираните молекулярни събития. Но, в търсенето си на лежащия в основата им генен механизъм, поне започваме да правим списък на „заподозрените“.
	Сега, докато пиша тези редове, проектът за изследване на генома на шимпанзето започва да набира скорост. Когато приключи, ще бъдат разкрити разликите от 1% в ДНК, идентифицирани от Кинг и Уилсън. Според мен ще се докаже, че са били прави: най-важните разлики се крият не в самите гени, а в тяхната регулация. Аз лично подозирам, че хората са просто големи човекоподобни маймуни с няколко уникални и специални генетични превключватели.


	Най-великата мисия на молекулярната биология е вероятно да отговори на въпросите за нас самите и за произхода ни като вид. Всяка човешка душа копнее да научи своята история и историята на своя вид. ДНК може да ни даде по-индивидуален отчет и за нашите предци. В известен смисъл, в моите ДНК молекули е записана историята на моята родова еволюция, разказ, който може да се разглежда на различни нива. Мога да разположа последователността на моята мДНК в семейното дърво на човечеството на Кан и Уилсън или да се вгледам с по-големи подробности в миналото на своето семейство. Моите _Y_ хромозома и мДНК ще разкажат различни истории — за майчината и бащината ми страна.
	Никога не съм се интересувал от генеалогия. Но моето семейство, както вероятно и много други семейства, имаше домашен отговорник по архивите в лицето на леля Бети, която цял живот се интересуваше кой с кого и как е в роднински отношения. Именно тя откри, че семейство Уотсън, произхождащо от равнинната част на Шотландия, се появява за първи път в Съединените щати през 1795 година в Камдън, Ню Джърси. И пак тя настояваше, че един от предците ми по бащина линия, е бил архитектът на къщата на Ейбрахам Линкълн в Спрингфийлд, Илинойс. Но аз винаги съм се интересувал повече от ирландската си страна, семейството на бабата на моята майка. Бабата и дядото на майка ми напускат Ирландия заради големия картофен глад от четирийсетте години на XIX век, за да се озоват в крайна сметка в Индиана, където дядо й, Майкъл Глисън, умира през 1899 година, годината преди раждането на моята майка. На надгробната му плоча пише, че е дошъл от ирландското градче Глей.
	При едно посещение в Ирландия опитах да науча нещо повече за прадядо си в канцеларията по архивите на графство Типърери; тя се помещава в сградата на някогашен затвор в Нийнак, на двайсет мили от Лимерик. Търсенията ми се оказаха твърде неуспешни. Тъй като не намерих никъде нищо за Глей, заключих, че името бе написано неправилно върху надгробната плоча на най-вероятно неграмотния ми прадядо. С това приключи единственият ми допир до генеалогичното проучване. До неотдавна. Сега, след като човешкото семейно дърво е очертано в основни линии от Кан и други, ми се иска да видя къде е моето място в него. „Оксфорд Ансестърс“ на Брайън Сайкс и другите компании като нея са новото лице на генеалогичните изследвания, а лабораториите, където са представени най-новите технологии, заместват прашните архиви. Въз основа на мостра на моята ДНК, „Оксфорд Ансестърс“ извърши анализ на моите мДНК и _Y_ хромозома. За жалост тестовете не разкриха нищо романтично, никакви екзотични предци. Оказа се така, както се опасявах — аз съм продукт с шотландско-ирландско потекло. Дори не мога да оправдая по-грубите си маниери с наличието на кръв от древните викинги във вените си.


>	Десета глава
>	Генетични отпечатъци: Времето на ДНК в съдебната зала

	{img:tajnata_na_zhivota_104.jpg|#Бари Шек (вляво) и Питър Ньофелд (вторият отляво) в действие по време на най-голямото си дело.}
	През 1998 година трийсет и четиригодишният Марвин Леймънт Андерсън е пуснат от изправителния затвор на Вирджиния. Той е прекарал там петнайсет години, почти целия си живот като зрял човек, осъден заради ужасно престъпление: бруталното изнасилване на млада жена през юли 1982 година. Обвинението представя неоспоримо доказателство: жертвата разпознава Андерсън на снимка, избира го сред наредените в редица няколко млади мъже и го идентифицира в съда. Признат за виновен, той получава присъда лишаване от свобода в продължение на повече от двеста години.
	Абсолютно ясен и недвусмислен съдебен случай. Един по-добър адвокат обаче може би щеше да се справи с опитите на обвинението да представи заподозрения за виновен. Андерсън е осъден изключително върху твърдението на жертвата (бяла), че нападателят й (негър) се хвалел, задето „имал бяла жена“; доколкото бяха запознати властите, Андерсън бил единственият негър с бяла приятелка. От представените на жертвата паспортни снимки, цветна е единствено снимката на Андерсън. И той единствен от мъжете, чиито снимки са й били дадени за разглеждане, е поставен сред редицата от младежи. И макар да се доказва, че друг човек, Джон Оутис Линкълн, е откраднал трийсетина минути преди нападението използвания от изнасилвача велосипед, адвокатът на Андерсън не призовава Линкълн като свидетел.
	Пет години след осъждането на Андерсън, Линкълн признава под клетва, че е извършил престъплението, но го обявяват за лъжец и не предприемат нищо. Междувременно Андерсън продължава да твърди, че е невинен и да настоява да се направи ДНК анализ на физическите доказателства, намерени на местопрестъплението. Отговарят му, че всичко е унищожено съгласно стандартната процедура. Тогава Андерсън се свързва с адвокатите от Проект „Невинност“ — група, привлякла вниманието на нацията, използвайки анализа на ДНК за окончателното установяване вината или невинността на обвинените в дадено престъпление. Докато Проект „Невинност“ работи по молба на Андерсън, той самият е освободен при условие, че няма да направи опит за бягство. Ако не допусне никакви правонарушения, може да остане на свобода до 2088 година, тоест до края на живота си.
	В крайна сметка Андерсън дължи спасението си на небрежността на полицейската служителка, извършила анализа на кръвната група въз основа на намерения на местопрестъплението материал през 1982 година. Тя не връща мострите където трябва за рутинното им унищожаване и се оказва, че те все още съществуват, когато Андерсън поисква ново тестване. Директорът на отдел „Криминално право“ за Вирджиния отказва да удовлетвори молбата под предлог, че това може да се превърне в „нежелателен прецедент“. Адвокатите на Проект „Невинност“ обаче успяват да издействат съдебно нареждане за осъществяване на анализа и през декември 2001 година резултатите доказват категорично, че Андерсън не е нападателят. ДНК „отпечатъците“ отговарят на ДНК на Линкълн. Линкълн е осъден, а Андерсън е пуснат на свобода от губернатора на Вирджиния Марк Уорнър.
	ДНК отпечатъците — техниката, спасила Андерсън от незаслужената доживотна присъда, е открита случайно от британския генетик Алек Джефрис. От първите дни на революцията на рекомбинантната ДНК Джефрис се интересува от генетичните различия между видовете. Изследванията му в Лестърския институт се фокусират върху гена на миоглобина, който произвежда белтък, подобен на хемоглобина, намиращ се предимно в мускулите. Именно при тази „молекулярна дисекция“ Джефрис открива нещо много странно: къса част ДНК, която се повтаря многократно. Подобен феномен е наблюдаван през 1980 година от Рей Уайт и Арлин Уаймън, които показват, чрез друг ген, че подобни повторения варират по брой при различните индивиди. Джефрис решава, че наблюдаваните в неговия случай повторения са лоша ДНК, неучастваща в кодирането на протеини, но скоро открива, че в този случай тя може би върши добра работа.
	Джефрис открива, че тази кратка част повтаряща се ДНК съществува не само в миоглобинния ген, но е пръсната из целия геном. И макар въпросните части да варират в известна степен при различните повторения, всички притежават една кратка, буквално идентична последователност от петнайсетина нуклеотида. Джефрис решава да използва тази последователност като „сонда“: с помощта на пречистена мостра на последователността, към която е прикачена радиоактивна молекула, той започва да търси въпросната последователност из целия геном. ДНК от генома се разполага върху специален найлонов лист и сондата се задържа чрез свързването на базовите двойки там, където се натъкне на допълващата я последователност. След това, като поставя найлона върху рентгенов филм, Джефрис успява да запише схемата на радиоактивните места. Когато проявява филма от експеримента, остава силно учуден от видяното. Сондата е установила наличието на много подобни последователности върху различни мостри ДНК. Но вариантите при различните мостри са толкова много, че човек може да посочи коя на кого принадлежи, дори ако са взети от членове на едно семейство. Както пише той самият за това в списание „Нейчър“ през 1985 година, „профилът дава специфичен, индивидуален ДНК отпечатък“.
	{img:tajnata_na_zhivota_105.jpg|#Алек Джефрис, баща на вземането на ДНК отпечатъци.}
	Джефрис избира напълно умишлено названието „ДНК отпечатъци“. Тази технология очевидно има потенциала да идентифицира даден индивид, също като отпечатъците от пръстите. Джефрис и неговият екип вземат мостри от собствената си кръв и ги подлагат на същата процедура. Образите върху рентгеновия филм, както може да се очаква, дават възможност да се разбере без сянка от съмнение коя от кого е. Джефрис осъзнава, че тази техника има широко поле за употреба:
C>
	На теория знаехме, че тя може да се използва в съдебната медицина и при определяне на бащинство. Може да се използва и когато се налага да се разбере дали дадени близнаци са еднояйчни — важна информация при трансплантиране на органи. Възможно е да се прилага и при трансплантация на костен мозък, за да се разбере дали се е прихванал. Ще видим също дали тази техника ще действа при животни и птици. Бихме могли да разберем какви са родствените връзки между съществата — това е основна информация за разбирането на естествената история на даден вид. Може да се използва и в консервационната биология. Списъкът с приложенията изглежда безкраен.
C$
	Но първото практическо приложение на процедурата излиза извън дадения от Джефрис списък с възможни приложения.
	Лятото на 1985 година се оказва много тежко за Кристиана Сарба. Две години по-рано синът й Андрю се връща в Англия след като посещава баща си в Гана. Но на летището английските имигрантски власти отказват да пуснат момчето, макар да е родено във Великобритания и да е английски гражданин. Според тях Андрю е син на една от сестрите на Сарба и опитва да влезе в страната нелегално с фалшив паспорт. След като прочита във вестниците репортаж за работата на Джефрис, един от запознатите със случая адвокати се обръща към генетика с молба за помощ. Възможно ли е новият ДНК тест да докаже, че Андрю е син, а не племенник на мисис Сарба?
	Анализът се усложнява от факта, че нито бащата на момчето, нито сестрите на Сарба присъстват, за да дадат мостри. Джефрис приготвя ДНК от мострите, взети от майката и три от неоспорваните й деца. Анализът показва, че Андрю има същия баща като останалите деца и че Сарба е негова майка. Или, по-точно, вероятността майката да е някоя от нейните сестри е 1 на 6 000 000. Имиграционните служби не оспорват резултатите на Джефрис, но, за да не се налага да признаят официално грешката си, просто изоставят случая. Андрю се връща при майка си. Джефрис ги вижда след това: „Облекчението, изписано върху лицето й, беше невероятно!“
	Но дали техниката щеше да действа при кръв, сперма и косми, телесни тъкани, откривани най-вече на мястото на престъплението? Джефрис бързо доказва, че процедурата върши и тази работа и скоро неговите ДНК отпечатъци привличат внимание в световен мащаб, предизвиквайки революция в криминалистиката.
	{img:tajnata_na_zhivota_106.jpg|#Първото приложение на ДНК отпечатъците: пихтиестата утайка, използвана от Алек Джефрис за определяне родителството на Андрю Сарба.}


	През една ноемврийска сутрин на 1983 година тялото на петнайсетгодишната ученичка Линда Ман е открито на алея край село Нарбъро, близо до Лестър в Англия. По всичко личи, че е била изнасилена. Минават три години, без никой да бъде арестуван по случая. Тогава историята се повтаря: в един съботен ден през август 1986 година тялото на Дон Ашуърт, също ученичка, е открито на друга алея край същото село. Полицията е убедена, че извършителят е един и същ, седемнайсетгодишен помощник в кухня. Но, макар да признава вината си за убийството на Ашуърт, заподозреният отрича да има нещо общо с предишния случай. Тогава полицията се обръща към Алек Джефрис.
	Новините от анализа на отпечатъците на Джефрис са едновременно добри и лоши. Сравняването на мострите от двете жертви показва, че и двете убийства действително са извършени от един и същ човек, както смята полицията. За нещастие (за полицията) обаче, въпросният тест доказва, че задържаният кухненски работник не е убил нито едно от момичетата. Резултатите са потвърдени и от другите специалисти, към които се обръща полицията. Заподозреният е освободен.
	Тъй като притеснението сред общността нараства, полицията предприема извънредна стъпка. Убедена, че ключът към успеха е пак в ДНК отпечатъците, тя решава да поиска мостри от цялото възрастно мъжко население в селото и околностите. Откриват няколко пункта за вземане на кръвни проби и успяват да елиминират доста кандидати с традиционния и по-евтин тест за определяне на кръвната група. Останалите мостри са изпратени за вземане на ДНК отпечатъци. Ако това бе вълнуваща холивудска история, Джефрис непременно щеше да идентифицира истинския убиец. И действително става така, но не без още едно извъртане на фабулата. Първоначално виновникът успява да избегне генетичната цедка. Когато идва неговият ред да даде задължителната мостра, Колин Пичуърк, под претекст, че изпитва ужас от забиване на игла във вената, убеждава един приятел да даде мостра вместо него. Едва по-късно, когато дочуват случайно как приятелят разказва какво е направил, Пичуърк е хванат и така има честта да се превърне в първия престъпник, чиято вина е установена въз основа на ДНК отпечатъци.
	Този случай показва на правозащитните сили по целия свят, че ДНК отпечатъците действително са бъдещето на криминалистиката. И няма да мине много, преди това доказателство да започне да се привежда на първо място в американското съдопроизводство.


	Може би самата национална култура прави англичаните по-възприемчиви към закона или пък американците смятат, че неясните молекулярни дрънканици не им обещават нищо добро, но въвеждането на ДНК отпечатъците в Съединените щати предизвика доста спорове.
	Законът винаги е имал трудности при асимилирането, ако не и при самата идея за представянето на научни доказателства. Дори на най-интелигентните адвокати, съдии и съдебни заседатели им е трудно да проумеят в началото. В един от по-ранните прочути примери за прилагането на науката в съдебната драма, чрез определянето на кръвната група бе доказано недвусмислено, че Чарли Чаплин не може да е баща на детето, чиято майка държеше да докаже точно това. Въпреки това съдебните заседатели гласуваха в полза на майката.
	Американският съд отдавна прилага теста на Фрай като стандарт за допустимостта на научни доказателства. При едно от първите дела, в които се използват научни доказателства, се прави опит да не се вземе под внимание надежден доказателствен материал с изискването науката, върху която се опира, „да бъде достатъчно утвърдена, за да бъде приета от всички в сферата, към която принадлежи“. Но, тъй като се основава върху неправилно разбиране за това какво е „достатъчно утвърдена наука“, тестът се оказва неефективен начин за определяне достоверността на доказателствения материал. Едва през 1993 година, в делото „Доубърт“ срещу „Меръл Доу Фармасютикълс“, Върховният съд постановява съдията на съответното дело да определя дали на представените доказателства може да се разчита (тоест може да им се вярва като на научно валидни).
	Днес, когато _Court TV_ е вече установена част от телевизионния пейзаж, а в най-гледаното телевизионно време се излъчват сериали, фокусиращи се върху изнамирането на научен доказателствен материал, на човек вероятно ще му бъде трудно да предположи с какво усилие Американската правна система преглътна ДНК. Макар да няма човек, който да не е чувал за ДНК след нашето откритие през 1953 година, тя все още е заобиколена от непроницаема научна аура. Всъщност генетичната сфера изглежда дори още по-мистериозна при всяко следващо провъзгласяване от медиите на поредния напредък в тази област. Може би най-неприятен от всичко е фактът, че поддържаните чрез ДНК обвинения се представят не като абсолютна сигурност, а като вероятност. И какви вероятности само! С цифри като „1 на 50 000 000 000“, генетиците, облечени в авторитета на властта, биха могли да разрешават делата, затова не е чудно, че се поставя под въпрос необходимостта от адвокати, съдии, съдебни заседатели и скъпоструващи процеси.
	За разрешаването на повечето дела обаче, не е достатъчно само сравняването на две мостри ДНК. Междувременно приемането на новите методи напредва бавно, но неизбежно. В известен смисъл по-масовото разбиране и приемане е подпомогнато от правистите, станали известни като предизвикват съдебните процеси, зависещи от ДНК доказателства. Умели адвокати като Бари Шек и Питър Ньофелд придобиват почти същите познания в тази област като експертите, които подлагат на кръстосан разпит. Шек, нисък, разпилян и свадлив, и Ньофелд, висок, спретнат и свадлив, привличат вниманието, докато търсят технически недостатъци в делата, представени през ранните дни на генетичните отпечатъци. Двамата се запознават през 1977 година като колеги в офиса на Общество на Бронкс за правна помощ, местен център за правна защита на бедните. Син на успяващ импресарио на звезди като Кони Франсис, израснал в Ню Йорк, Шек открива политическото си призвание, когато отива да учи в Йейл и взема участие в националната студентска стачка, последвала след събитията в Кент Стейт през 1970 година. Вечно подозрителен към злоупотребите с властта, той се включва доброволно към защитния екип на Боби Сийл по време на процеса на Черната пантера в Ню Хейвън. Питър Ньофелд израства в Лонг Айлънд, където майка му живее и до днес, недалеч от лабораторията в Колд Спринг Харбър. Той също проявява левичарските си наклонности от доста ранна възраст и в единайсети клас е мъмрен заради организирането на антивоенни протести.
	Затова не е чудно, че двамата млади мъже, ратуващи за обществения прогрес, се превръщат във войнстващи адвокати по барикадите на правната помощ в Ню Йорк, при това в един бурен период от живота на града, когато нарастващата престъпност кара в очите на някои мотото „справедливост за всички“ да изглежда като идеал, заплашен в преследването на обществената безопасност. Десетилетие по-късно Шек става професор по право, а Ньофелд се отдава на частна практика.
	Запознах се с двамата на една историческа конференция за ДНК отпечатъците, проведена в лабораторията в Колд Спринг Харбър. Полемиките бяха в кулминационната си точка отчасти и защото научните технологии се прилагаха все повече и повече в криминалистиката, макар все още да се използваше нерафинираната оригинална техника на Джефрис, загадъчно звучащият анализ „ограничаващ дължината на фрагментите полиморфизъм“ или ОДФП. Неизбежно някои от резултатите беше трудно да се тълкуват и ДНК отпечатъците се оспорваха както на техническо, така и на правно основание. Срещата в Колд Спринг Харбър бе всъщност първата възможност за молекулярните генетици, включително и за самия Алек Джефрис, да разговарят със специалистите и адвокатите, които вече използваха ДНК в съдебната зала. Дискусиите бяха разгорещени. Молекулярните генетици обвиняваха учените-криминалисти за небрежните им лабораторни техники, тоест, че просто не извършват тестването достатъчно внимателно. Действително в онези дни боравенето с ДНК отпечатъци в специализираните за тази цел лаборатории се извършва без каквато и да било регулация или контрол. Не липсват проблеми и относно статистическите предположения; те също не са стандартизирани, но, поради липса на алтернатива, се използват при пресмятането на налагащите се цифри, говорещи за сигурност на извода. Генетикът Ерик Ландър изказа мнението на не един от загрижените участници, когато заяви прямо: „Прилагането [на ДНК отпечатъците] се въведе прекалено прибързано.“
	Тези практически проблеми се наблюдаваха в един от процесите, върху които работеха Шек и Ньофелд в Ню Йорк. Джоузеф Кастро е обвинен в убийството на бременна жена и двегодишната й дъщеричка. ОДФП анализът, извършен от компанията „Лайфкоудс“ установява, че кръвта по верижката на ръчния му часовник е на убитата майка. След подробно изучаване на ДНК фактите обаче, експертите свидетели както на защитата, така и на обвинението информират съдията в предварителното разглеждане, че според тях ДНК тестовете не са извършени компетентно. Съдията изключва ДНК доказателствата като недопустими. Така и не се стига до дело, защото Кастро признава вината си за двойното убийство в края на 1989 година.
	Въпреки изключването на ДНК доказателствата, делото Кастро помага за установяване на правните стандарти за намесата на генетичния анализ в криминалистиката. Тези стандарти се прилагат в значително по-известния съдебен процес, с който се заемат Шек и Ньофелд и който превръща в нещо рутинно използването на ДНК отпечатъците в Америка и навсякъде, където може да се открие телевизия — процесът на О. Дж. Симпсън от 1994 година. Някогашната спортна звезда е заплашена от смъртна присъда, ако бъде призната за виновна за ужасните престъпления, в които го обвинява областният прокурор на Лос Анджелис: потресаващото убийство на бившата му съпруга Никол Браун Симпсън и приятеля й Роналд Голдман. Като част от правния „екип мечта“, събран от обвинения, Шек и Ньофелд допринасят изключително много за неговото оневиняване. Детективите вземат проби от кървавите петна от мястото на престъплението в дома на Никол Браун Симпсън, от къщата на О. Дж. Симпсън, от една ръкавица и един чорап, и от луксозния бял автомобил на Симпсън. ДНК доказателството, общо 45 кръвни образци, според обвинението не оставя и сянка от съмнение за вината на Симпсън. Но той привлича на своя страна най-изкусните представители в бранша, които могат да се купят с пари. Защитата отвръща на предизвикателствата незабавно и целият свят наблюдава по телевизията излизането на преден план на някои от централните противоречия, набирани в продължение на години по повод намесата на науката в криминалистиката.
	Едно десетилетие преди делото Симпсън, когато прокурорите за първи път започват да представят ДНК доказателства и само те имат право да разрешават прилагането на генетичната технология, адвокатите на защитата не закъсняват да повдигнат един очевиден въпрос: по какъв стандарт може да бъде обявено съответствие между намерената на местопрестъплението ДНК мостра и мострата от взетата от заподозрения кръв? Той е особено спорен, докато технологията все още зависи от ОДФП. При този метод ДНК отпечатъкът се появява като поредица ленти върху рентгенов филм. Ако лентите, произведени от намерената на местопрестъплението ДНК не са идентични на лентите, получени от ДНК на заподозрения, при каква степен на разлика се изключва възможността да става въпрос за една и съща ДНК. Тоест, доколко трябва да бъде приликата, за да се обявят мострите за произхождащи от един и същ източник? Под въпрос се поставя и техническата компетентност. Първоначално, когато ДНК отпечатъците се вземат при липсата на достатъчно експертиза в боравенето с ДНК и нейното анализиране, допускането на критично важни грешки не е изключение. Става ясно, че, за да бъде използвано това мощно ново оръжие, на тези въпроси трябва да се отговори. ОДФП е заменен от нова форма генетичен маркер, къси свързани повторения (КСП). Размерите на тези генетични маркери КСП могат да се измерят извънредно точно и така се слага край на субективната оценка на ОДФП лентите върху рентгеновия филм. Научната общност в областта на криминалистиката се справя с проблема поради различната техническа компетентност, като оформя еднакъв правилник за процедурите, извършвани при работата с ДНК отпечатъци, както и система за установяване на достоверността на получените резултати.
	{img:tajnata_na_zhivota_107.jpg|#Как действат генетичните отпечатъци: Днес ограничаващият дължината на фрагментите полиморфизъм (ОДФП) е заменен от късите свързани повторения (КСП) като ключ към генетичното идентифициране. КСП, при които последователности от две до четири бази се повтарят до седемнайсет пъти, са рутинно умножаваните от полимеразната верижна реакция участъци. Например D7S820 е участък на хромозома 7, където последователността АГАТ може да се срещне от 7 до 14 пъти. Оказва се, че ДНК полимеразата, ензимът, който копира ДНК, се справя зле с копирането на тези повтарящи се части от ДНК — тя често пресмята невярно броя на повторенията — затова се наблюдават значителни мутации в броя копирания на последователността АГАТ в D7S820. Казано другояче, съществуват големи вариации в броя копия на АГАТ сред отделните хора. Тъй като имаме две копия на хромозома 7 (по една от майката и от бащата), в типичния случай броят повторения на АГАТ във всяка една от тях е различен, например 8 пъти в едната и 11 — в другата. Това не означава, че е изключено даден човек да бъде хомозиготен в броя на дадени повторения (например 11 и 11). Ако правим анализ на ДНК отпечатъци, намерени на мястото, където е извършено дадено престъпление, и открием, че съвпада с отпечатъка от D7S820 на заподозрения (да речем 8 и 11 повторения), ще разполагаме с индикация за съвпадение, но не и с недвусмислено доказателство. Все пак още много хора също имат генотип 8/11 за D7S820. Следователно е необходимо да се анализират различни участъци; в колкото повече участъци ДНК от взетата от местопрестъплението проба съвпада с ДНК на заподозрения, толкова по-малко вероятно става откритата на местопрестъплението ДНК да е от някой друг. Според възприетата от ФБР система, ДНК отпечатъкът се изготвя от анализа на дванайсет такива участъка плюс маркер, определящ пола на човека, от когото е пробата ДНК.}
	Може би най-масираната атака обаче е насочена срещу числата. Адвокатите започват да оспорват, че с пресмятането на вероятността едно на един или повече милиарда се правят тенденциозни предположения. Ако разполагате с ДНК отпечатък от местопрестъплението, на каква база изчислявате вероятността (или, по-често, невероятността) да принадлежи на някой друг, освен на главния заподозрян А? Трябва ли да се сравни ДНК от мострата с ДНК на случайно избрани хора? Или, ако А е представител на европеидната раса (тъй като генетичното подобие обикновено е по-голямо между членовете на една и съща расова група, отколкото сред група произволно избрани хора)? Различията ще варират в зависимост от това какво се смята за разумно предположение.
	А опитите да се защити заключението, направено въз основа на мистериозните генетични принципи на населението, обърква или приспива съдебните заседатели. Гледката, която представлява мъжествено опитващият се да нахлузи ръкавица, която просто не му е по мярка, струва повече, много повече според натрупания опит, отколкото планина от статистика.
	Представените при делото Симпсън ДНК отпечатъци сочат към обвинения. За капката кръв, взета близо край трупа на Никол Браун Симпсън, както и за други капки, открити по алеята, водеща до местопрестъплението, се доказва, буквално с пълна сигурност, че са негови. Все така без всякакво съмнение е решено, че кръвта по ръкавицата, взета от дома му, е смес от неговата собствена и кръвта на двете жертви; кръвта по чорапите и в колата му отговаря на кръвта на Симпсън и на бившата му съпруга.
	В крайна сметка, в очите на съдебните заседатели, провалът на тези доказателства се дължи в много по-малка степен на липсата на обяснение за загадъчността на генетиката на популацията, колкото на старото обвинение на полицията в некомпетентност. ДНК е толкова стабилна молекула, че може да се извлече от петна от семенна течност с неколкогодишна давност или от петънцата кръв, изстъргани от алеи или от кормилата на автомобили. Вярно е обаче и че ДНК може да се разлага, особено при наличие на влага. Както при всяко доказателство, и нейната достоверност зависи от процедурите за събиране, разпределяне и представяне. При криминалните дела винаги присъства тъй нареченото „установяване на поредицата от доказателства“, потвърждаващи, че всичко, което според полицията е било намерено на това и това място, наистина е било там, преди да се озове в някоя от специално предназначените за съхранение на доказателствения материал торбички. Съхранението на молекулярните доказателства може да бъде още по-проблемно от запазването на ножове и пистолети например; изстърганото от алеята по външен вид може да не се различава от изстърганото от стълба на входната врата към двора и извлечените от тях мостри ДНК ще изглеждат дори още по-еднакви, след като бъдат разпределени в малки пластмасови епруветки. Защитата на Симпсън успява да посочи доста примери, при които изглежда поне възможно, ако не и вероятно мострите да са били объркани или даже, още по-зле — замърсени.
	Да вземем един от въпросите: кървавото петънце на задната врата в къщата на Никол Браун Симпсън. То е пропуснато при първоначалния оглед на местопрестъплението и е взето едва три седмици след убийствата. Ученият-криминалист Денис Фънг представя снимка на петънцето, но Бари Шек отвръща с друга снимка, направена ден след престъплението, на която няма никакво петънце. „Къде е то, мистър Фънг?“ — задава риторичния си въпрос Шек с красноречив жест, достоен за Пери Мейсън. Така и не получава отговор. Защитата успява да породи достатъчно съмнения в умовете на съдебните заседатели за боравенето и източниците на ДНК мострите, така че ДНК доказателствата губят стойността си.
	Както видяхме в последната глава, замърсяването на мострите е един от основните проблеми при опитите за установяване на дадена идентичност чрез генетични методи. Тъй като е в състояние да осигури ДНК отпечатък дори от най-миниатюрната проба, ДНК полимеразната верижна реакция е предпочитана от съвременния научен метод за умножаване на даден участък от ДНК. В делото Симпсън например, изключително важен доказателствен материал представлява единствената капчица кръв, изстъргана от тротоара. Достатъчно ДНК за полимеразната верижна реакция може да се извлече от слюнката, останала по угарка от цигара. Всъщност полимеразната верижна реакция може да умножи с успех ДНК от една-единствена молекула, така че дори най-малкото количество ДНК от друг източник, например на боравещия с мострата, да замърси проба доказателство, резултатите в най-добрия случай са объркващи, а в най-лошия — безполезни.


	През изминалото десетилетие, с все по-широката употреба и приемане на ДНК отпечатъците като доказателство за самоличност, правозащитната общност бе вдъхновена от следната идея: не е ли разумно да се вземат ДНК отпечатъци от всички, поне от всички, които биха могли да извършат престъпление? Според привържениците на този аргумент ФБР би трябвало да разполага с централна база данни с ДНК отпечатъци така, както притежава и обикновените отпечатъци. Няколко щата приеха закон, изискващ вземането на ДНК мостри от всеки, осъден за извършване на насилие като изнасилване или убийство. През 1994 година Северна Каролина например прие закон за вземане на кръвна проба от всеки намиращ се в затвора углавен престъпник, ако е необходимо насила. А някои щати разшириха този кръг, като включиха в него всеки, който е бил арестуван, независимо дали в крайна сметка е бил оправдан или признат за виновен.
	Протестите на привържениците на свободата на личността бяха мощни и не без основание: ДНК отпечатъците не са като отпечатъците от пръстите. Мострата ДНК, взета да служи като отпечатък, по принцип може да се използва за още много неща: тя може да ви разкаже извънредно много за мен, дали нося мутации за заболявания като кистозна фиброза, сърповидно-клетъчна анемия или болест на Тей-Сакс. След време, и може би не чак в толкова далечно бъдеще, той вероятно ще разкаже и дали генетичните ми варианти ме предразполагат към шизофрения или алкохолизъм, или други характеристики, в състояние да нарушат дори в още по-голяма степен вътрешния ми мир. Възможно е властите един ден да ме подложат на още по-щателна проверка, само защото имам мутации в гена на моноаминовата оксидаза, намаляващ активността на ензима. Според някои изследвания тази мутация при определени обстоятелства може да ме предразположи към антисоциално поведение. Възможно ли е създаването на генетични профили да се превърне в ново средство за извършването на предварителни действия от страна на правозащитните органи? Историята на Филип К. Дик от 1956 година (вдъхновила създаването на филм през 2002 година) „Доклад за малцинствата“ може би не е чак толкова невероятна научна фантастика, колкото ни се иска.
	Какъвто и да бъде изходът от водените дебати по въпроса кой трябва да бъде заставян да дава ДНК проба и под каква закрила трябва да се намира тя, факт е, че сега, докато пиша тези редове, се вземат огромно количество ДНК отпечатъци. През 1990 година ФБР създаде своя ДНК база данни, СКИД (Система за комбинирано индексиране на ДНК), която през юни 2002 година съдържаше 1 013 746 ДНК отпечатъка. От тях 977 895 са от осъдени нарушители на закона и 35 851 са мостри от местопрестъплението на неразрешени случаи. От своето създаване СКИД е използвана за осъществяването на 4 500 идентифицирания, които иначе нямаше как да бъдат направени.
	Едно от главните основания за съществуването на национална база данни е потенциалът за осъществяването на следното. Да предположим, че детективите са намерили известно количество ДНК — кръв по счупен прозорец, сперма в бельо — на мястото на престъплението и се прави отпечатък. Да предположим също така, че нямат никакви традиционни улики, които биха могли да ги насочат нанякъде. Но когато отпечатъкът бъде вкаран в СКИД, се открива неговият аналог. Точно така става в Сейнт Луис през 1996 година. Полицията разследва изнасилването на две млади момичета в противоположни краища на града и макар да става ясно при ОДФП анализа, че двете мостри със сперма са от един и същ мъж, извършителят не може да бъде идентифициран. Три години по-късно мострите се подлагат отново на анализ, като вече се използва КСП и резултатът се сравнява със съхраняваните в СКИД отпечатъци. През 2001 година откриват извършителя на двете изнасилвания, Доминик Мур, чийто ДНК отпечатък се намира в СКИД, защото признава, че е извършил други три изнасилвания през 1999 година.
	Интервалът между извършването на престъплението и установяването по такъв начин на идентичността на извършителя, може да бъде дори още по-впечатляващ и някои престъпници са шокирани от внезапно прозвучалото „аз обвинявам“ на отдавна погребаните им жертви. Във Великобритания четиринайсетгодишната Марион Крофтс е изнасилена и убита през 1981 година, дълго преди ДНК отпечатъците да започнат да се използват. За щастие е запазен доказателствен материал от физически характер и така става възможно през 1999 година да се направи ДНК отпечатък. Властите и опечаленото семейство на момичето са отново разочаровани, този път от новината, че в Националната ДНК база данни на Обединеното кралство няма аналог на въпросния отпечатък. През април 2001 година обаче, Тони Джасински е арестуван заради убийството на своята съпруга и му вземат ДНК отпечатък като част от станалата вече рутинна процедура. Когато той е вкаран в базата данни става ясно, че там вече има негов аналог: Джасински се оказва неизвестният изнасилвач отпреди двайсет години.
	В много щати на Съединените щати престъпления като изнасилване обикновено имат пределен срок на давност. В Уисконсин например не може да се издаде съдебна заповед за арестуването на предполагаем изнасилвач след като изминат шест години от извършването на престъплението. Подобен закон вероятно изглежда непоносимо несправедлив на жертвите — нима ужасът от преживяното просто изчезва след изтичането на тези шест години — но служи на интересите на правилното протичане на процеса. Особено ненадеждни са разказите на свидетелите на случилото се, а с времето спомените стават още по-неясни; подобни ограничения във времето имат за цел да намалят именно тези неминуеми неточности. ДНК обаче е свидетел от съвсем друг тип. Правилно съхраняваните мостри остават стабилни години наред, а самите ДНК отпечатъци не губят нищо от правдоподобността си като обективен обвиняващ фактор.
	През 1997 година Уисконсинската лаборатория по престъпленията създава регистър с ДНК отпечатъци и същата година полицията в Милуоки започва да преразглежда всички неразрешени случаи на изнасилване, използвайки доказателствения материал от физически характер за установяване на евентуални съвпадения. Откриват петдесет и три съвпадения на ДНК отпечатъци и за шест месеца установяват вината на осем углавни престъпници, които вече излежават присъди за друго извършено престъпление. В един от случаите идентифицирането е направено толкова късно, че заповедта за арестуването на виновника е издадена само осем часа преди изтичането на шестгодишната давност.
	При едно от тези попадения полицията трябва да представи доказателства срещу сериен изнасилвач — три отделни случая, три отделни мостри сперма, като извлечените от тях ДНК отпечатъци сочат един и същ мъж. Тъй като шестгодишната давност скоро изтича, помощник областният прокурор Норм Ган е изправен пред сериозна дилема. Оставащото време не е достатъчно за идентифициране на извършителя в базата данни, но не може да издаде нареждане за арестуване, без да знае името на заподозрения. Ган измисля умна стратегия. Според наказателния кодекс на Уисконсин, ако името на заподозрения не е известно, валидно нареждане за арестуване може да се издаде на базата на „описание, чрез което арестуваният може да бъде идентифициран с разумна сигурност“. Ган разчита, че, съгласно този стандарт, всеки съд би приел ДНК отпечатъка като сигурен идентифициращ признак. И съставя така съдебното нареждане: „Щатът Уисконсин срещу Джон Доу, неизвестен мъж със съвпадащ дезоксирибонуклеинов (ДНК) профил в генетичните участъци _D1S7_, _D2S44_, _D5S110_, _D10S28_ и _D17S79_“. Въпреки изобретателността на Ган, въпросният Джон Доу не е заловен.
	Междувременно, първото предизвикателство в съда във връзка със съдебно нареждане за арестуване на друг Джон Доу според ДНК отпечатък, възниква в Сакраменто, където се смята, че един мъж, наречен „изнасилвача от втората история“, е извършил три изнасилвания в рамките на няколко години. Ан Мари Шуберт, местен прокурор, последва примера на Ган и издава съдебно нареждане срещу Джон Доу въз основа на ДНК отпечатък само три дни преди изтичане срока на давност. Но освен това тя трябва да удовлетвори изискванията на законодателството на своя щат, в частност задължението нареждането за арест да идентифицира заподозрения с „разумна точност“. С тази цел тя уточнява, че „неизвестният мъж… има уникален ДНК профил, който може да се срещне веднъж на приблизително двайсет и един секстилиона* представители на европеидната популация, веднъж на 650 квадрилиона** представители от афроамериканската популация и веднъж на 420 секстилиона от латиноамериканската популация“. Малко след издаването на съдебната заповед, когато отпечатъкът на ДНК е вкаран в щатската база данни, се оказва, че съвпада с ДНК отпечатъка на някой си Пол Юджин Робинсън, арестуван през 1998 година за нарушаване на условието, при което е пуснат на свобода. На мястото на Джон Доу в нареждането за арестуване е поставено името Пол Юджин Робинсън и неговия КСП маркер и Робинсън е арестуван. Адвокатът му оспорва валидността на първото съдебно нареждане, защото в него не фигурира името Робинсън. За щастие съдията признава валидността на въпросното нареждане, като отбелязва, че „ДНК е най-сигурният фактор за идентифициране, с който разполагаме засега“.
	[* Или 10{sup}21{/sup}. — Бел.прев.]
	[** Или 10{sup}15{/sup}. — Бел.прев.]
	В резултат на вълнението, породено от тези съдебни нареждания въз основа на „ДНК на Джон Доу“, много щати променят законите си за давността на извършеното изнасилване така, че да се допуска изключение при наличие на ДНК доказателства.


	ДНК отпечатъците прескачат дори отвъд гробната могила. През 1973 година подрастващите Сандра Нютън, Полин Флойд и Джералдин Хюз са изнасилени и убити в Южен Уелс. Двайсет и шест години по-късно от запазените от мястото на престъплението мостри са изготвени ДНК отпечатъци, но за жалост Националната ДНК база данни не разполага със съвпадащ с тях ДНК отпечатък. Затова, вместо да търсят точен аналог, учените-криминалисти започват да търсят индивиди, чиито ДНК отпечатъци навеждат на мисълта, че може би са роднини на убиеца. Така идентифицират сто човека и снабдяват полицията с множество възможности за осветляване на събраната при първоначалното разследване информация. Чрез комбинацията от най-новите достижения в ДНК криминалистиката и старомодната детективска работа се стига до един заподозрян — Джо Капен. Единственият проблем е, че въпросният мистър Капен е починал през 1991 година от рак.
	През 1999 година правят ексхумация на трупа на Капен и вземат ДНК отпечатъци. И те действително съвпадат с отпечатъците, извлечени от доказателствения материал, намерен на местопрестъплението. Тежката болест явно изпреварва човешкото правосъдие, като издава своята присъда, но поне семействата на момичетата получават дълго отложеното във времето удовлетворение да узнаят името на извършителя.


	ДНК отпечатъците разрешават мистерии, свързани и с тела на значително по-известни личности от Джо Капен. Да вземем невероятната история на руското императорско семейство, Романови.
	През юли 1991 година групичка детективи, учени криминалисти и полицаи се събират на една кална, превърната в блато от дъжда поляна в гората край Коптяки, Сибир. Тук, през юли 1918 година набързо са заровени единайсет тела. Това са останките на цар Николай II и царица Александра, сина им Алексей, наследник на трона, четирите им дъщери Олга, Татяна, Мария и Анастасия и четирима компаньони, всичките избити брутално няколко дни преди това. Анастасия все още държи Джеми, любимата си болонка, когато среща края си под дъжд от куршуми. Убийците хвърлят първоначално телата в една мина, но, страхувайки се да не бъдат открити, на другия ден ги изваждат оттам и най-накрая ги заравят в яма на въпросната горска поляна.
	Гробът е открит за първи път през 1979 година благодарение на „детективската работа“ на геолога Александър Авдонин, обзет от непреодолимо желание да узнае каква е съдбата на царското семейство, и на кинодееца Джели Рябов, който, заслужил привилегията да направи документален филм за революцията, получава достъп до съответните секретни архиви. До мястото на гроба Авдонин и Рябов са заведени от отчета, който главатарят на убийците написва до своите шефове. Там откриват три черепа и други кости. Но тъй като по онова време комунистическата партия все още държи здраво всичко в свои ръце, те си дават съвсем правилно сметка, че ще си направят много лоша услуга, ако привлекат вниманието към клането на царското семейство, извършено от болшевиките. Затова погребват отново останките.
	С подобряването на политическия климат, чиято кулминация е разпадането на Съветския съюз, се представя очакваната толкова отдавна от Авдонин и Рябов възможност. И тогава на поляната отново се размахват мотики и лопати.
	Ексхумираните останки, общо повече от хиляда отделни части — кости и черепи — са отнесени в Московската морга, където започва мъчителният процес на събирането и идентифицирането на скелетите. И почти веднага възниква голямата изненада. Знае се, че убитите са единайсет, шест жени и петима мъже, но в гроба има кости само от девет тела — пет от женски и четири от мъжки пол. Става ясно, че липсват останките на Алексей (четиринайсетгодишен по това време) и Анастасия (седемнайсетгодишна).
	Твърденията за идентифицирането на скелетите са посрещнати с известен скептицизъм, особено поради съществуващите несъгласия между руските учени и дошлия да помогне американски екип. И така, през септември 1992 година, доктор Павел Иванов отнася девет костни мостри в лабораторията на Питър Жил към Британската служба по научна криминалистика. Жил и колегата му Дейвид Уерет са съавтори на първия доклад, публикуван от Алек Джефрис в тази област, и създават Службата по научна криминалистика на Обединеното кралство като главната лаборатория за ДНК отпечатъци.
	Жил разработва метод за извличане на ДНК отпечатъци, използвайки митохондриална ДНК (мДНК), който, както видяхме от случая с анализа на мДНК на неандерталците, има предимство, когато ДНК е стара или е трудно да се набави: тя е много повече от намиращата се в ядрото ДНК.
	Първата задача на Жил и Иванов е извънредно деликатна: да извлекат митохондриална и ядрена ДНК от костните мостри. Анализът показва, че пет от телата са в роднински взаимоотношения, като три от тях са на сестри. Но дали това са действително костите на семейство Романови? В случая с императрица Александра поне може да се намери отговор, като се сравнят мДНК отпечатъци от смятаните за нейни кости, с мДНК отпечатък от нейния праплеменник, принц Филип, херцог на Единбург. Отпечатъците доказват недвусмислено наличието на роднински взаимоотношения.
	Доста по-трудно е да се намери роднина на царя. Тялото на по-малкия му брат, великия херцог Георгий Романов, се намира във великолепен мраморен саркофаг, който е прекалено ценен, за да бъде отворен. Племенникът на царя отказва да помогне, все още обиден от отказа на британското правителство да даде убежище на семейството в началото на революцията. Знае се, че в Япония се пази напоена с кръв носна кърпа, използвана от царя, когато през 1892 година е нападнат от размахващ сабя убиец. Жил и Иванов успяват да се снабдят с лентичка от нея, но откриват, че с времето реликвата е била замърсена с ДНК на други хора, така че е станала безполезна. Едва когато най-сетне са открити двама далечни роднини, се потвърждава, че мДНК е действително на царя.
	Анализът обаче поднася още една изненада: последователностите мДНК от предполагаемия цар са подобни, но не еднакви с мДНК на съвременните му роднини. На позиция 16 169, където мДНК на царя има Ц, мДНК на двамата роднини е с Т. По-нататъшното тестване разкрива все нови и нови усложнения. Царската мДНК е всъщност смес от два типа, Ц и Т. Необичайното състояние се нарича „хетероплазмия“ — съвместно съществуване в един индивид на повече от един тип мДНК.
	Няколко години по-късно идва краят на притесненията на всички освен най-всеотдайните теоретици на конспирацията. Руското правителство най-сетне се съгласява да отвори саркофага и да даде на Иванов тъканна мостра от Георгий Романов, брата на царя. Митохондриите на великия херцог проявяват същата хетероплазмия като откритата в костите от горската яма. Вече никой не се съмнява, че въпросните кости са принадлежали на царя.
	{img:tajnata_na_zhivota_108.jpg}
	А легендарната Анастасия, чиито кости така и не са намерени в гроба в гората? Не липсват претенденти и сред тях най-настоятелна е Ана Андерсън, която цял живот настоява, че е изгубената велика херцогиня. Тя предявява тази претенция за първи път още през 1920 година и се превръща в обект на много книги, както и на филма „Анастасия“, където ролята на изчезналата княгиня се играе от Ингрид Бергман и според който тя наистина се оказва великата херцогиня. Когато Андерсън умира през 1984 година, самоличността й все още е обект на спорове, но средството за тяхното разрешаване вече е налице.
	{img:tajnata_na_zhivota_109.jpg|#Претендентката Ана Андерсън през 1955 година и Ингрид Бергман в ролята на Анастасия (1956 г.) в едноименния филм, вдъхновен от твърденията на Андерсън.}
	Ана Манахън (името на Ана Андерсън след като се омъжва) е кремирана, което прави невъзможно вземане на тъкани от останките. Открит е обаче алтернативен източник на нейната ДНК: през август 1970 година й е направена спешна коремна операция в болницата „Марта Джеферсън“ в Шарлотсвил. Извадените при операцията тъкани са изпратени в патологична лаборатория, за да бъдат подготвени за микроскопско изследване, и където се пазят все още двайсет и четири години по-късно. След поредица дела от византийски тип за достъпа до пробата, Питър Жил отива в Шарлотсвил през юни 1994 година и си тръгва с малко запазена тъкан от Ана Манахън.
	Резултатите са кристално ясни. Ана Андерсън не е роднина нито на цар Александър, нито на императрица Александра. Но след цялата тази дълга одисея може би не е учудващо, че някои предпочитат да не обръщат внимание на ДНК и да вярват на това, което им се иска: митът, че Ана е била Анастасия, все още е жив.


	Съдбата на Романови и на Ана Андерсън би могла да бъде част от приказка — толкова е далечна от съдбата на повечето хора — но ДНК отпечатъците се използват обикновено при доста мрачни случки от реалността, прекалено подобни една на друга. Сред най-ужасните задачи след голяма трагедия като самолетна катастрофа е идентифицирането на телата. Законът изисква това да се прави поради различни причини, една от които е издаването на смъртен акт. И никой не трябва да подценява отчаяната емоционална нужда на семействата да погребат любимите си хора с подходящите церемонии; за повечето от нас засвидетелстваното на уважението към мъртвите е тясно свързано с наличието на тленните им останки, дори на малка част от тях, а в такива случаи това зависи от идентифицирането.
	През 1972 година американски военен самолет, за който се смята, че е пилотиран от Майкъл Бласи, е свален по време на битката за Ан Лок във Виетнам. Останките от мястото на катастрофата са прибрани, но неадекватният анализ през 1978 година, базиращ се на кръвната група и анализа на костите показва, че те не са на Майкъл Бласи. На анонимните кости се поставя етикет „X-26, случай 1853“ и на тържествената церемония, на която присъства президентът Рейгън, са оставени да почиват в мир в Гроба на незнайния воин в Арлингтънското национално гробище. През 1994 година в новините на Си Би Ес се излъчва историята на Тед Сампли в „Ю Ес Ветеран Диспач“, според която X-26 е Бласи. Когато, при последвалите разследвания, Си Би Ес откриват доказателства, подкрепящи твърдението на Сампли, семейството на Бласи пуска петиция до Министерството на отбраната да ги огледа. Така се открива, че мДНК от неидентифицираните кости съвпада с мДНК на майката и сестрата на Бласи. Двайсет години след смъртта си Бласи се завръща в Сейнт Луис. Застаналата край надгробния камък майка намира сили да промълви: „Синът ми се върна. Синът ми най-после се върна у дома.“
	Оттогава Министерството на отбраната създаде Банка с проби за идентифициране на останки на Въоръжените сили. От всички нови членове на армията се взема кръв и се изолира ДНК, независимо дали са на активна служба или от запаса. През март 2001 година банката съдържа повече от 3 000 000 проби.


	Пътувах към офиса си, когато чух, че някакъв самолет се е блъснал в един от небостъргачите на Световния търговски център. Както много други, в началото реших, че става дума за злополука; всичко друго изглеждаше немислимо. Но съвсем скоро, когато и вторият самолет се блъсна в другия небостъргач, стана ясно, че става дума за престъпен акт от най-ужасен вид, извършен срещу хиляди невинни хора. Никой от хората, които са гледали излъчените сцени от този ден, няма да забрави надвесените от прозорците хора и тези, които се хвърляха през тях. Не бяхме защитени от трагедията дори в спокойното академично градче, където се намираше лабораторията на Колд Спринг Харбър, на трийсет мили от Манхатън, тъй като двама от работещите там хора през този ден загубиха синовете си.
	Според окончателните изчисления броят на погубените така безсмислено хора възлиза на цифрата 2 792, невероятно малко, като се има предвид, че в момента на атаката в двата небостъргача е имало около 50 000 души. Но като се има предвид катаклизъма на случилото се, очакванията бяха, че малко тела ще бъдат намерени без сериозни увреждания, а още по-малко — живи. И така, търсенето на оцелели премина с трагична неизбежност в издирването на останки; милиони тонове стомана, смесена със стрит на прах бетон и натрошено стъкло бяха пресети с надеждата да бъде открита някоя част от човешко тяло. Бяха открити около 20 000 и отнесени до двайсетте хладилни камиона, подредени в близост до кабинетите за медицински оглед. От началото на тези херкулесови усилия учените криминалисти осъществиха множество идентифицирания чрез сравняване на зъбите с водената от съответния зъболекар на загиналия документация и чрез традиционни отпечатъци, но след приключването на лесните случаи товарът се премести във все по-голяма степен към анализа на ДНК. За да се осигури база за сравнение, роднините даваха или проба от своята кръв или лични вещи като четки за зъби и гребени на мъртвите, всякакви предмети, по които биха могли да се задържат поне няколко клетки от техните собственици и от които да се извлече ДНК. Задачата по установяването на ДНК отпечатъците бе възложена на _Myriad Genetics_ в Солт Лейк сити и на _Celera Genomics_, свикнали да анализират ДНК в огромни мащаби. Но дори при използването на най-новите технологии, този процес е бавен и трудоемък.


	Всеобщо е човешкото желание да знаем кои са нашите предци и откъде идват. В Съединените щати нацията е изградена от поколение след поколение пристигащи имигранти и този копнеж е особено ярко изразен. През последните години генеалогичната мания се увеличи от Интернет, който придаде нови измерения на въпросния феномен. Сравняването на ДНК отпечатъците прави възможно извънредно конкретното генеалогично разследване, осъществено от Жил и Иванов например, за откриване на връзката (или по-точно липсата на такава) между Ана Андерсън и семейство Романови. Но генеалогичните дървета може да се изграждат и на по-широка основа, за да се намират връзките при сравняването на ДНК отпечатъци на даден индивид и на цяла популация.
	Брайън Сайкс в Оксфорд използва анализа на ДНК, за да проникне в своята генетична история. Знаейки, че както фамилното име, така и _Y_ хромозомата се предават по мъжка линия, той изказва предположението, че всички мъже с еднаква фамилия би трябвало да имат и една и съща _Y_ хромозома, принадлежала на първия мъж, взел това име. Разбира се, връзката между _Y_ хромозомата и фамилното име се прекъсва, когато някой мъж си смени фамилията поради една или друга причина или ако много момчета вземат фамилията на мъж, който не им е биологичен баща (например заченатото от тайна връзка с млекаря момче най-вероятно ще носи името на съпруга на своята майка).
	След като се свързва с 269 мъже с името Сайкс, професор Сайкс успява да се снабди с 48 проби за анализ. И открива, че около 50% от _Y_ хромозомите са действително идентични на неговата собствена „Сайкс“ хромозома; останалите носят доказателство за брачните забежки на не една мисис Сайкс от миналите поколения. Тъй като възникването на името е документирано и може да бъде датирано отпреди около 700 години, възможно е да се пресметне средният процент на изневерите за всяко поколение. Той възлиза на съвсем почтения 1% и навежда на мисълта, че 99% от съпругите на мъжете Сайкс от всяка генерация са съумели да устоят на извънбрачните изкушения.
	Когато Сайкс основава компания за извършване на услугата извличане на ДНК отпечатъци, един от първите му клиенти е дружеството „Джон Клоу“, чиито членове успяват да проследят своите предци до един англичанин със същото име, емигрирал в Масачузетс през 1635 година. Дружеството знае дори, че Ричард, един от неговите предци по уелска линия, е получил рицарско звание заради заслуги при кръстоносен поход до Светите земи. Те обаче нямат никакво историческо доказателство, за да свържат семействата си с тези от другата страна на Атлантическия океан. Компанията на Сайкс анализира ДНК от _Y_ хромозомата на Масачузетските Клоу с ДНК от _Y_ хромозома на директен наследник на сър Ричард; оказва се, че са идентични — реабилитация за Масачузетския клон. Но не всички американски Клоу са такива късметлии; установява се, че членовете на дружеството от Алабама и Северна Каролина нямат роднинска връзка не само със сър Ричард, ами и с Масачузетските Клоу.


	В различни телевизионни предавания могат да се видят нервни млади жени и мъже. Водещият отваря плик, поглежда многозначително двойката и прочита картичката. Жената покрива лице с длани и избухва в сълзи, а мъжът скача и свива юмруци. Или пък жената скача на крака и посочва триумфално мъжа, останал да седи на мястото си с увиснали рамене и сведена глава. И в двата случая сме свидетели просто на един от най-странните начини на използване на ДНК отпечатъците.
	Дневните телевизионни предавания може да превръщат тази тема в театър, но тестването за бащинство е сериозен бизнес с дълга традиция. От самото начало на човешката история, животът на човека до голяма степен — в психологическо, социално и правно отношение — зависи от идентичността на бащата. Затова е напълно естествено, че науката е привлечена незабавно в услуга на тестването за бащинство от самото разработване на генетичните техники за установяване самоличността на отделните хора. До зараждането на молекулярната генетика, кръвта е най-научният ключ към установяване на бащинство. Моделите на предаване на наследствеността са сигурни и добре разяснени, но кръвните групи са много малко и това ограничава неимоверно възможностите за различаване. Тестването на кръвната група има ограничената сила да отрече бащинството на несправедливо обвинен мъж, но не и да докаже категорично бащинство. Ако кръвните ни групи са несъвместими, аз със сигурност не съм ваш баща, но ако са, това в никакъв случай не доказва, че бащата съм аз… както и всички останали мъже със същата кръвна група като мен. Използването и на други маркери освен познатите кръвни групи увеличава разграничаващата мощ на този тип тестове, но все още не може да се сравнява със статистическата сигурност на основаващото се върху КСП вземане на генетични отпечатъци: то е в състояние да докаже бащинството без съмнение. А в ерата на полимеразната верижна реакция е достатъчно удобно, за да се използва.
	Толкова удобно, че компаниите за определяне на бащинство, приемащи поръчки по пощата, процъфтяват. В някои градове по улиците могат да се видят огромни билбордове с не особено деликатни надписи от рода на: „Кой е таткото?“ Срещу определена сума тези компании ще ви изпратят комплект за определяне на ДНК, включващ тампон за отделяне на няколко клетки от вътрешността на устата. (Такива проби не се признават в съда. За да бъде признат, ДНК отпечатъкът трябва да се базира върху проба, взета в притежаваща сертификат лаборатория и даваща възможност да се проследи веригата от доказателства, за да се предотврати евентуалната подмяна.) Взетите по този начин проби след това се изпращат по куриер до съответната лаборатория, където се извлича ДНК.
	{img:tajnata_na_zhivota_110.jpg}
	ДНК отпечатъкът на детето се сравнява с майчиния; всяко късо свързано повторение при майката, което отсъства при детето, би трябвало да идва от бащата, който и да е той. Ако в отпечатъка на предполагаемия баща липсва някое от тези повторения, той се изключва като възможен родител. Ако не липсва нито едно, броят на повторенията дава възможност да се квалифицира вероятността аналогията да е пълна с помощта на тъй наречения „индекс за бащинство“ (ИБ). Така се изчислява вероятността някой друг мъж да е допринесъл за дадено КСП; той варира в зависимост от това доколко разпространено сред популацията е дадено КСП. Индексите за бащинство за всички КСП се умножават, за да дадат комбинирания индекс за бащинство.
	Повечето тестове за бащинство, разбира се, се правят напълно дискретно (освен ако не участвате в телевизионно шоу), но един неотдавна направен анализ се спря върху големия исторически интерес към набедения баща. Отдавна се подозира, че Томас Джеферсън, третият президент на Съединените щати и главен автор на Декларацията на независимостта, не е само „баща на нацията“; смята се, че е имал едно или повече деца от робинята си Сали Хемингс. Първото обвинение е направено през 1802 година, дванайсет години след раждането на едно момче, Том, което по-късно приема фамилията на един от своите господари, Удсън. Освен това е налице силна прилика между последния син на Хемингс, Естън, и Джеферсън. ДНК е предопределена да разреши този въпрос.
	Джеферсън няма законни наследници от мъжки пол, така че е невъзможно да бъдат определени маркерите на неговата _Y_ хромозома. Затова изследователите вземат ДНК проби от наследниците на чичото на Джеферсън по бащина линия, Филд Джеферсън (чиято _Y_ хромозома трябва да е идентична с _Y_ хромозомата на президента) и ги сравняват с проби от наследници от мъжки пол на Том и Естън. Резултатите показват определен Джеферсънов отпечатък за _Y_ хромозомата, но този ДНК отпечатък не присъства при наследниците на Том Удсън. При наследниците на Естън Хемингс обаче Джеферсъновата _Y_ хромозома присъства съвсем определено. ДНК обаче не може да докаже извън всякакво съмнение кой е източникът на тази хромозома. Не можем да кажем със сигурност дали бащата на Естън е Томас Джеферсън или друг мъж от рода Джеферсън, който може би също е имал достъп до Сали Хемингс. Съществуват подозрения, че това е бил Айшъм Джеферсън, племенникът на президента.
	Очевидно дори вековното уважение не е в състояние да защити от ярката, разкриваща всичко, светлина на ДНК. Нито пък парите или славата, колкото и да са големи. Когато бразилската манекенка Лусиана Морад заявява, че Мик Джагър е баща на сина й (когото нарича Лукас Морад Джагър), вокалистът на Ролинг Стоун отрича и настоява да се направи ДНК тест. Може би Джагър е блъфирал с надеждата, че заплахата от използване на типична за криминалистиката техника ще отслаби решимостта на мис Морад и ще я убеди да се откаже. Но не става така. Резултатът от теста е позитивен и Джагър е задължен по законов път да се грижи за своя син. Борис Бекер също се подлага на тест за бащинство заради момиченцето, родено от руския модел Анжела Ермакова. Таблоидите се наслаждават на чудесен ден, изпълнен с истории за това как тенис звездата се смята за жертва на изнудване, замислено от руската мафия. Най-добре е да оставим мрачните подробности за точното осъществяване на този замисъл на таблоидите, които увековечават всичко без изключение. Достатъчно е да кажем, че когато ДНК резултатите пристигат, Бекер признава стореното и дава тържествено обещание да издържа дъщеря си.
	ДНК отпечатъците се използват за идентифициране биологическите роднини на деца и в значително по-възвишени случаи от вече споменатите, свързани с господата Джагър и Бекер. Между 1975 и 1983 година 15 000 души в Аржентина са елиминирани тихомълком, защото мнението им не се цени от управляващата военна хунта. Много от децата на „изчезналите“ са дадени в сиропиталища или са осиновени незаконно от офицери. Изгубилите децата си майки след това се заемат да издирят децата на своите деца, да изискат внуците си. _Las Abuelas_ (бабите) привличат вниманието на нацията към своята кауза, като всеки четвъртък организират шествие на централния площад в Буенос Айрес. Те продължават и до днес издирванията си. Когато дадено дете бъде открито, се използват ДНК отпечатъци за определяне на роднинските му връзки. През 1984 година Мери-Клер Кинг, която вече бе спомената във връзка с установяване на роднинските взаимоотношения между хората и шимпанзетата, даде на _Las Abuelas_ генетичния анализ, необходим за събирането на семействата, пръснати през осемте кошмарни години на управление.


	ДНК отпечатъците изминаха дълъг път от първите случаи на приложение в криминалистиката. Сега те са неизменна част от популярната ни култура, стока за изпитващите генеалогично любопитство клиенти, миши капан в спектакъла, който играем с известните особи и с обикновените хора, които искат само да се покажат по телевизията. Най-сериозното им приложение обаче остава в сферата на разрешаването на правни въпроси, свързани с живота и смъртта. Съединените щати са единствената държава в Западния свят, която все още налага смъртно наказание. Между 1976 година, когато Върховният съд възвърна смъртното наказание след десетгодишно прекъсване, и 2001 година са изпълнени смъртните присъди на 749 човека, а в края на същия този период 3 593 затворници очакват своя ред. И на фона на това трябва да изследваме работата на Проект „Невинност“ и неговите основатели Бари Шек и Питър Ньофелд, едни от първите и най-непоколебими критици на ДНК отпечатъците, поне такива, каквито се използваха в началото. Но междувременно Шек, Ньофелд и други адвокати осъзнаха, че технологията, срещу която се съпротивляваха, е всъщност мощен инструмент на справедливостта, и е по-способна да оневини невинните, отколкото да осъди виновните. За да се докаже нечия невинност е достатъчно да се открие едно несъответствие между ДНК отпечатъците на обвиняемия и извлечените от намерения на местопрестъплението доказателствен материал; за доказването на нечия вина, от друга страна, трябва да се демонстрира статистически, че вероятността някой друг освен обвиняемия да има същите отпечатъци е пренебрежимо малка.
	От ноември 2002 година работата на адвокатите и студентите от Проект „Невинност“ (вече съществува мрежа, чиято основа са университетите по право в цялата страна) доведе до реабилитирането на 117 несправедливо осъдени човека. Шестима от тези погрешно осъдени в Илинойс бяха получили смъртни присъди и това накара губернатор Джордж Райън да предприеме забележителната и, като се има предвид всеобщата подкрепа за налагащите ред и законност палиативи като смъртното наказание, политически опасна стъпка, налагаща мораториум върху екзекуциите в щата. Освен това Райън назначи специална комисия за преразглеждане на делата, завършили с присъждане на смъртно наказание. Най-настоятелната препоръка на публикувания през април 2002 година доклад на тази комисия е да се улесни ДНК тестването на всички обвиняеми и осъдени в правозащитната система на щата.
	В нито един случай ДНК тестването на настояващите, че са невинни, не доведе до опровергаване на правилността на присъдата им. Джеймс Ханрати бе осъден за едно от получилите най-голяма известност убийства във Великобритания през XX век. Той се приближава до млада двойка, прострелва мъжа фатално и изнасилва жената, преди да я простреля пет пъти и да я изостави, мислейки я за мъртва. Въпреки настояванията му, че се е намирал на мили разстояние от мястото на престъплението, когато то е извършено, той е признат за виновен и осъден на смърт чрез обесване. Присъдата му, изпълнена през 1962 година, е едно от последните смъртни наказания на престъпници във Великобритания.
	До последния момент Ханрати настоява, че е невинен, и след неговата смърт семейството му започва кампания за доказване правотата на думите му. Усилията им се прочуват; те успяват да накарат властите да извлекат ДНК от изцапаното със сперма бельо на изнасилената жертва и от носната кърпичка, прикривала лицето на нападателя; след това двете проби се сравняват с ДНК отпечатъци, взети от брата и майката на Ханрати. За тяхно съжаление се установява, че ДНК от местопрестъплението действително е от член на семейство Ханрати. Все още неубедени, те настояват тялото на сина им да бъде ексхумирано през 2000 година, за да се вземат тъкани, от които да се извлече ДНК. Този по-директен анализ показва недвусмислено, че по бельото на жертвата и носната кърпичка действително се намира ДНК на Ханрати. Най-накрая семейството се хваща за сламката и, следвайки примера на неотдавнашния успех на защитата на Симпсън настоява, че с пробите е боравено недостатъчно внимателно и в резултат на това те са били замърсени. Оказва се обаче невъзможно вниманието на съдията да бъде отвлечено така лесно, както вниманието на съдебните заседатели в делото „Симпсън“. Той отхвърля това твърдение: „Доказателственият материал на базата на ДНК показва без никакво съмнение, че убиецът е Джеймс Ханрати.“
	{img:tajnata_na_zhivota_111.jpg|#Самотният и, в крайна сметка оказал се безсмислен, кръстоносен поход на един баща. Дългогодишната кампания за доказване невинността на Джеймс Ханрати е прекратена в резултат на недвусмислените ДНК доказателства.}
	Обикновено срещу възобновяването на дадено съдебно дело най-силно възразява областният прокурор; разбираема е неохотата му, извоюваната с толкова усилия присъда да бъде подложена на нов критичен оглед. Но ако вече са се убедили, че генетичните доказателства могат да доведат до разрешаването на даден случай, прокурорите несъмнено признават също, че ДНК е най-сигурният начин дадено дело да бъде оставено завинаги в миналото. Това се илюстрира от примера с Бенджамин Лагуер. Осъден през 1984 година на четирийсет години затвор за извършено в Устър, Масачузетс изнасилване, той не престава да настоява, че е невинен. Също като Ханрати, Лагуер си спечелва богати и известни симпатизанти, които през 2001 година уреждат и плащат за анализирането на ДНК проби. Резултатите сигурно са изненадали всички привърженици: Лагуер действително е изнасилвачът. Лесно можем да си представим как изправеният пред алтернативата да прекара четирийсет години зад решетките човек е решил, че няма да изгуби нищо, ако настои все пак да се опита и с ДНК. Ироничното в случая е, че са били необходими две години, докато областният прокурор се съгласи да му се направят ДНК отпечатъци. Както се отбелязва разумно в една статия във вестник „Сейнт Питърсбърг Таймс“: „Прокурорът можеше да изгуби по-малко време в спорове и да получи удоволствието да заяви: «Аз ви казах!» значително по-рано, ако се бе съгласил с ДНК тестването.“


	Защитниците на гражданските свободи винаги ще бъдат против широкото приложение на ДНК отпечатъците в обществото като цяло. Трудно обаче би могла да се оспорва ползата за обществото от прилагането на технологията за тези, които, независимо поради каква причина, преминават през съдебната система, тъй като опитът показва, че в повечето случаи те преминават отново през нея. Фактите сочат, че е твърде вероятно осъдените за дребно престъпление да извършат след това по-сериозно деяние; 28% от убийствата и 12% от сексуалните насилия във Флорида са извършени от хора, вече осъдени за кражба с взлом. Подобен рецидивистичен модел се забелязва и при фалшификаторите: от двайсет и двамата, осъдени за фалшифициране във Вирджиния, при десет се установява връзка с убийство или сексуално насилие чрез използването на ДНК отпечатъци. Като че ли най-разумно е да се накарат корпоративните шефове на „Енрон“, _ImClone_ и _Adelphia Communications_ да ни снабдяват с ДНК проби.
	В момента се правят опити за разширяване на базата данни с ДНК отпечатъци. Неотдавна британското правителство предложи да се разреши на полицията да пази ДНК пробите не само от признатите за виновни обвиняеми, но и от тези, които са били арестувани, но така и не са били осъдени. Същото правило би позволило на властите да пазят дадените доброволно проби (например, когато полицията тества всички в дадено населено място, както при случая в Нарбъро). Тези промени в правилника само за три години ще утроят броя на пробите в полицейската база данни. В деветнайсет от Съединените щати се събират ДНК проби от всички закононарушители, а не само от замесените в някакво насилие.
	Аз мисля, че всеки би трябвало да даде ДНК проба. Не защото съм безчувствен към правото на тайна на личността или не си давам сметка, че генетичната информация може да се използва не по предназначение; както вече стана дума, в ролята си на първи директор на Проекта за изучаване на човешкия геном отделих значителна част от нашите открития, за да огледам подобните на тези въпроси във връзка с клиничното приложение на генетичната информация. Но правораздаването е нещо съвсем друго. Според мен тук потенциалът за по-голямо обществено добруване е несравнимо по-голям от риска от злоупотреби. И, тъй като всеки трябва да даде нещо за правото да живее в свободно общество, жертването на тази форма анонимност не изглежда неразумно висока цена, стига нашите закони да се погрижат да осигурят стриктен и определян единствено от здравия разум достъп до базата данни. Честно казано, вероятността един ден някой да се вторачи в генетичните ми отпечатъци с някаква мрачна цел ме тревожи по-малко от мисълта, че утре някой опасен престъпник може да бъде освободен, може би само, за да извърши още по-голяма злина, или че някой невинен човек може да изгние в затвора поради липсата на ДНК проба, която да се изследва.
	Но възраженията срещу събирането на ДНК продължават и често могат да се чуят оттам, откъдето се очаква най-малко. В град Ню Йорк и австралийския щат Тасмания законодателите предложиха да се вземат отпечатъци от всички полицейски служители. Логиката е проста: нека ДНК на полицията бъде документирана, така че предполагаемото й участие в разследваните от нея престъпления да може да се отрича с лекота. Забележително е обаче, че това предложение е отхвърлено и в двата случая: тези, за които се смята, че са най-големите поддръжници на закона сред гражданите, тези, чиято работа само ще бъде улеснена от предприемането на подобна мярка, не искат и да чуят за ДНК база данни, що се отнася до тяхната собствена ДНК. Подозирам, че в този случай става дума за нещо ирационално. Както при генно модифицираните храни, в масовото въображение ДНК притежава някакви вуду качества: в нея има нещо страшно, нещо мистериозно. А неразбирането на генетичната сложност прави човека податлив на всевъзможни мрачни тревоги и теории за конспирации. Надявам се, след като тези важни въпроси бъдат разбрани, колебанието ни да се възползваме максимално от тази нова и изключително ползотворна технология да изчезне.
	Бари Шек и Питър Ньофелд изразяват това чудесно в предговора на книгата си „Действителна невинност“: „ДНК тестването е за правосъдието това, което е телескопът за звездите; не урок по биохимия, не показване на чудесата, на които е способно увеличителното стъкло, а начин да се видят нещата такива, каквито са в действителност.“ Какво лошо би могло да има в това?


>	Единайсета глава
>	Лов на гени: Генетиката на човешките болести

	{img:tajnata_na_zhivota_112.jpg|#Нанси Уекслър прегръща дете с рано проявена болест на Хънтингтън, езерото Маракайбо, Венецуела.}
	Беше прекалено рано през деня някой вече да е пиян, още повече една безупречно облечена жена на средна възраст. Но тя се поклащаше нестабилно на улицата и явно полицаят също реши, че е пияна, затова я смъмри заради публичния спектакъл. Но Лионора Уекслър не беше пияна. Очевидно и тя щеше да стане жертва на ужасната съдба, унищожила вече няколко близки роднини пред очите й, съдба, която се бе надявала, че ще я отмине.
	Скоро след това, през 1968 година, бившият съпруг на Уекслър, Милтън, ще празнува шейсетия си рожден ден в Лос Анджелис заедно с двете им дъщери, Алис на 26 години и Нанси на 23 години. Оказва се обаче, че този ден няма да бъде радостен. Милтън съобщава на дъщерите си, че петдесет и тригодишната им майка страда от болестта на Хънтингтън, опустошително неврологично заболяване, причиняващо прогресивно влошаване на мозъчните функции, докато засегнатият постепенно губи всякаква представа за самия себе си и за любимите си хора. Той губи също контрол върху своите крайници; първо се засяга ходенето, както бе показано в случая с Лионора, но с влошаване на състоянието пациентите започват да правят неволни, отривисти движения. Не съществува лечение, което да забави безмилостното плъзгане надолу към смъртта.
	Едва сега Алис и Нанси си обясняват някои обезпокоителни факти около роднините на майка си, както и намеците й, че не всичко в семейството е наред. Те знаят, че вуйчовците им, тримата братя на Лионора, са умрели млади; преди края на лицето на всеки един от тях се е образувала една и съща странна гримаса, и тримата се движели нестабилно и говорели завалено. Знаят, че бащата на Лионора, дядо им Ейбрахам Сабин, също е умрял млад, макар Лионора умишлено да не бе споменавала, че същите признаци са се проявили и при него. Очевидно болестта на Хънтингтън се предава от поколение на поколение в семейството. На Милтън се пада мрачната задача да отговори на въпроса, който му задават още същия ден: каква е вероятността Алис и Нанси също да се разболеят от нея. „Петдесет на петдесет“ — отвръща той.
	Покосилата Ейбрахам Сабин и неговите потомци болест е идентифицирана за първи път от Джордж Хънтингтън. Роден в лекарско семейство, Хънтингтън израства в Ийст Хамптън, Лонг Айлънд, където, още като момче, придружава баща си при неговите обиколки из домовете на болните. След като завършва медицина в Колумбийския университет, Хънтингтън поема семейната практика на Лонг Айлънд, но след няколко години се премества в Поумрой, Охайо. През 1872 година представя доклад пред Академията по медицина в близкия Мидълпорт, озаглавен „За хореята“. „Хорея“ на гръцки означава „танц“ и с тази дума медиците от XVII век назовават болестите, предизвикващи резки, неконтролируеми движения в своите жертви. Вече на преклонна възраст Хънтингтън споделя как е бил омаян от мистериозната болест:
C>
	Преди повече от петдесет години, когато съпровождах баща си при неговите обиколки в домовете на болните, се сблъсках за първи път с „онова разстройство“, както местните хора наричаха винаги таза страшна болест. Спомням си всичко така живо, сякаш беше вчера. Случаят се запечата в момчешкото ми съзнание и именно този отпечатък бе началният импулс да избера хореята като първия си принос в лоното на медицината. Докато с баща ми пътувахме по гористия път от Ийст Хамптън за Амагансет, внезапно се натъкнахме на две жени, които се накланяха, гърчеха се, гримасничеха. Вперих в тях учуден поглед, почти обзет от ужас. Какво можеше да означава това? Баща ми спря да поговори с тях и после ги отминахме. Тогава започна обучението ми по метода на Гамалиил*. От този момент нататък интересът ми към болестта никога не е преставал напълно.
C$
	[* Гамалиил, известен равин и учител на свети Павел („Деяния на светите Апостоли“ 22:3), вярва, че теоретичното обучение по книгите се интегрира чрез ежедневния опит. — Бел.авт.]
	Като привежда както собствените си наблюдения, така и клинични бележки на баща си и дядо си (оригиналният ръкопис има анотации, нанесени с молив от баща му), младият лекар предлага в доклада си майсторско описание на това, което ще стане известно като „Хънтингтънова хорея“ или, в по-нови дни — „болест на Хънтингтън“. Специфичните за хореята движения, обяснява той, „постепенно нарастват, след това незасегнатите до този момент мускули започнат да извършват спазмодични действия, докато бъде засегнат всеки мускул в тялото“. Той отбелязва придружаващото ги влошаване на умственото състояние така: „С напредването на болестта мозъчните функции се влошават повече или по-малко и мнозина достигат до безумие, докато при други тялото и мозъкът постепенно стават все по-безпомощни, докато най-сетне смъртта ги избави от страданията.“ Също така установява, че болестта е наследствена: „Когато един или двамата родители проявят признаци на болестта, едно или повече от децата неизменно се разболява от нея. Тя никога не пропуска дадено поколение, за да се прояви при следващото. Поддалият й се веднъж никога повече не се възстановява.“
	Хънтингтън определя правилно ключовите характеристики на този тип генетично заболяване. Той установява, че то засяга както мъже, така и жени и се предава от поколение на поколение. Вероятността детето на страдащ от Хънтингтънова болест родител също да бъде поразено е 50:50. Но някои семейства изтеглят щастливия билет и в тях никой не се разболява, докато в други не е пощаден нито един. Ако човек не наследи анормалния ген от някой родител, няма да го предаде на следващото поколение. Днес знаем, че болестта на Хънтингтън се причинява от мутация и тъй като генът не се проявява преференциално в представителите на единия или другия пол (тоест не е свързан с пола), нашето предположение е, че засегнатият ген не е нито на _X_, нито на _Y_ хромозомата. Нека наречем нормалния вариант на гена _H_, а мутиралия — _h_. Имаме две копия на всяка неполова хромозома (наречени „автозоми“) и следователно — две копия от Хънтингтъновия ген. Хората с две копия от нормалния ген (_HH_) не са засегнати от болестта. Но хората с две (_hh_) или дори с едно (_Hh_) копие на мутиралия ген в един или друг момент на живота си ще се разболеят от въпросната болест. Наричаме този модел „автозомална доминантна наследственост“. („Доминантна“ означава, че само едно копие от гена е достатъчно, за да причини заболяване — анормалният ген доминира над своя нормален партньор.)
	Тъй като е много по-вероятно човек да наследи едно, а не две копия на мутиралия вариант, повечето страдащи от болестта на Хънтингтън хора са _Hh_. Те ще предадат на децата си _H_ или _h_, тоест вероятността дадено дете да бъде засегнато от нея е 50%, точно както обяснява Милтън Уекслър на дъщерите си Алис и Нанси.
	През 1968 година за болестта на Хънтингтън не се знае кой знае колко повече освен следните факти: тя е наследствена и процесът е необратим, защото убива нервни клетки в определени участъци на главния мозък. Милтън Уесклър решава да направи нещо във връзка с поразилия семейството му ужас: той създава фондация „Вродени заболявания“ за набиране на средства и настоява правителството също да финансира изследванията на болестта на Хънтингтън. Дъщеря му Нанси също е привлечена към делото. Докато работи върху доктората си по психология в Мичиганския университет, тя започва да участва все по-активно в дейността на фондацията. През седемдесетте години на XX век, когато става очевидно, че истинският напредък зависи от по-доброто проумяване на генетиката на болестта, Нанси Уекслър започва да се преквалифицира като генетик.
	На брега на езерото Маракайбо във Венецуела тежестта на невероятната мизерия се подсилва от забележително високия процент болни от тази болест. По всичко изглежда, че ако болестта на Хънтингтън разкрие някога своите тайни, това ще бъде край езерото Маракайбо. През 1979 година Уекслър започва да събира ДНК проби и да записва семейни истории с цел да изготви генеалогични дървета на всички засегнати. Това е много работа за генетика, но за Уекслър, дъщеря на жертва на болестта на Хънтингтън, изправена пред 50% вероятност също да бъде поразена от нея, това означава още много неща. Означава да гледа познатото в толкова необичайна обстановка: хората, живеещи над езерото в дървени наколни колиби с тенекиени покриви, се движат със същото типично пиянско залитане като майка й. От първото си пътуване до езерото Маракайбо през 1979 година, Уекслър се връща там всяка година, за да продължи работата си. Хората, с които работи там, я наричат „La Catira“ заради дългата й руса коса. Според венецуелския й колега Америко Негрете, който първи съобщава за невероятно често срещащата се болест на Хънтингтън около езерото, тя превръща всички в едно голямо семейство, като всеки път ги поздравява „без театралничене, без преструвки, без поза. А с нежност, бликаща от очите й.“
	Но нежността е в състояние само да смекчи опустошението, нанесено от болестта върху толкова много хора. Целта на експедициите на Уекслър е в крайна сметка да открие отговорния за болестта ген. Но как могат генеалогичните й дървета на хората около Маракайбо да идентифицират виновника? Ключът към това се крие в напредъка на науката за човешката генетика.
	Уекслър и другите, проявяващи интерес към наследственото заболяване, са наясно, че ако искат да разберат кой точно е генът на болестта, трябва да направят с хората това, което Морган и неговите студенти са правили на времето с плодовите мушици преди повече от половин век. Както видяхме (в Първа глава), Морган сравнява честотата, с която конкретни генетични маркери — например бял (вместо червен) цвят на окото или къдрави (вместо прави) криле — се срещат сред поколението на кръстоски между родители, проявяващи различни комбинации от тези характеристики. Информацията му позволява да определя доколко близо са един до друг върху хромозомата гените, управляващи тези характеристики. Човешката генетика обаче пълзи далеч зад генетиката на плодовата мушица поради две основни причини. Първата е невъзможността, поради етични и практически основания, да се правят експериментите, представляващи основата на генетичния анализ: не е възможно да се сдобиете с две интересуващи ви човешки същества и след две седмици вече да анализирате тяхното поколение. Второ, дори хората да могат да бъдат кръстосвани по волята на учения, при тях пак липсват генетични маркери. Морган успява да проследи известен брой прости и очевидни разлики във вида, причинени от конкретни мутации в индивидуалните гени. За нещастие, хората не притежават много лесни за анализиране характеристики, наследявани по този прост начин; оказва се, че дори учебниковият пример, цветът на очите, се управлява от няколко, а не само от един ген. Нещо повече, нивото на генетично вариране при плодовите мушици може да се увеличи, като отделните индивиди се облъчат с рентгенови лъчи или бъдат подложени на въздействието на други мутагенни агенти; за щастие подобни възможности са недопустими при действието с хора. Едва рекомбинантната ДНК предлага решение на двете основни препятствия.
	В ерата на секвенционирането на ДНК вече не е необходимо генетичните маркери да бъдат видими, като белите очи на плодовата мушица; вариацията в самата последователност е достатъчна, за да проследите този ДНК маркер по семейното дърво, тоест през различните генетични кръстоски, просто като анализирате ДНК от няколко поколения. Революцията започва в годината преди Уекслър да се заеме с генеалогичните си проучвания. И, както в толкова много случаи на научен напредък, не липсва и известна доза случайни открития.


	Това се превръща в ежегоден ритуал: група специализанти от университета на Юта съпровождат своите научни ръководители до ски курорта Алта в Уозач Маунтин за интензивен семинар по въпросите на своето изследване (е, и да покарат ски в добавка). Обикновено се канят двама големи учени от други институции, за да оглеждат критично представяната от нервните студенти информация. През 1978 година големите имена са Дейвид Ботщейн от Масачузетския технологичен институт и Рон Дейвис от Станфорд.
	Отбелязва се, че Дейвид Ботщейн „проявява тенденция към извънредно бързо мислене и говорене, често едновременно“. Рон Дейвис е мълчалив и затворен. През този април в Юта Ботщейн и Дейвис осъзнават заедно нещо важно. Докато слушат как специализантите на Марк Сколник обсъждат генетичните болести в извънредно големите родословни дървета на мормонските семейства, погледите на Ботщейн и Дейвис се срещат внезапно, защото двамата осъзнават едновременно едно и също нещо. Макар да са специалисти по дрождите, те виждат начин за локализиране на _човешките_ гени! Те виждат всъщност как най-съвременните техники за рекомбиниране на ДНК ще им позволят да приложат при хората същия тип генетичен анализ, използван от Морган за изучаването на плодовата мушица. Всъщност ДНК маркерите вече се използват за картиране на гени при други видове, но Ботщейн и Дейвис първи прилагат потенциала на техниката при хората.
	Техниката, наречена „анализ на свързването“, определя положението на даден ген във връзка с известната позиция на конкретни генетични „крайъгълни камъни“. Принципът е лесен: при липса на каквато и да било друга информация, ще ви бъде трудно да откриете Спрингфийлд на картата на Съединените щати, но ако ви кажа, че той се намира горе-долу по средата на пътя между Ню Йорк и Бостън, два ориентира, дадени на картата, задачата ви се улеснява значително. Целта на анализа на свързването е да направи същото с гените: той установява взаимовръзки между известни генетични маркери и неизвестните гени. Този метод има голям успех при плодовата мушица, но, както видяхме, недостигът на известни генетични маркери при хората не позволява да се използва при човешките заболявания… докато Ботщейн и Дейвис не осъзнават, че напредъкът в молекулярната биология дава решение на проблема.
	ДНК маркерите, привлекли вниманието им, са ограничаващите дължината на фрагментите полиморфизми (ОДФП). Те стават, когато дадена ДНК последователност, срязана от определен рестрикционен ензим в един индивид, се промени в друга, така че вече не може да бъде срязана от въпросния ензим. (Спомнете си, че рестрикционните ензими са специфични за всяка последователност: ензим _EcoR1_ реже само когато срещне ГААГТЦ. Тази последователност се среща на определено място в генома, но в резултат на мутация някои индивиди може да имат вариант на въпросния сегмент, например ГААТТЦ. Ензимът ще бъде в състояние да срязва само непроменените последователности, а не променените им варианти.) Това са естествено срещащи се разлики в ДНК последователността; срещат се най-често в лошата ДНК и това не се отразява върху функционирането на организма. По дължината на генома има буквално милиони от тях.
	През първите месеци след срещата в Алта, Ботщейн, Дейвис и Сколник, заедно с Рей Уайт, по това време в Масачузетския университет, следват концепцията за ОДФП. През 1980 година роденият от това сътрудничество доклад провъзгласява новата ера в молекулярната човешка генетика. Те очертават ясен план за използването на ОДФП и изчисляват колко такива ще бъдат необходими, за да сме сигурни, че всяка точка от човешкия геном се намира в разумна близост с поне един ОДФП маркер — условия, принципно позволяващи да се картографира целият геном. Това е като на картата на Съединените щати да са отбелязани достатъчно градове, за да може местоположението на всяко неотбелязано място да се определи доста точно, като се използва единствено информацията за близостта му с означените градове. Какво обаче е „разумна близост“ за генетичната карта? Ботщейн и неговите колеги изчисляват, че са достатъчни 150 ОДФП, стига да са разпределени равномерно по дължината на целия човешки геном. Първата полза от системата е новата стратегия за идентифициране на причиняващите болести гени. Изследването се прави върху семейства, при които дадена болест се проявява няколко поколения, като се вземат ДНК проби както от засегнатите, така и от незасегнатите им членове. После, като се използват рекомбинантни методи, се тестват един след друг ОДФП и се търсят тези, които дават възможност да се проследи предаването на болестта в семейството.
	{img:tajnata_na_zhivota_113.jpg|#Генетично картиране на причиняващ болест ген. За удобство са показани само две поколения и няколко човека. За да бъде статистически валиден, анализът трябва да обхваща голям брой хора с роднинска връзка.}
	През 1979 година, преди публикуването на въпросния труд, Уайт представя тези идеи на една конференция, проведена в лабораторията в Колд Спринг Харбър. Той отбелязва, че сред „най-големите пуристи в молекулярната биология това предизвиква голямо недоволство“. Изразен е значителен скептицизъм, че методът изобщо ще проработи; но дори тези, според които ще проработи, не са единодушни по въпроса кой е най-добрият начин да бъде използван. Тези несъгласия излизат наяве при проведената по-късно среща, посветена на обсъждането как ОДФП анализ на свързването би могъл да се използва, за да бъде открит генът, отговорен за болестта на Хънтингтън. Нанси Уекслър иска нейните генеалогични дървета на обитателите на бреговете на езеро Маракайбо да бъдат подложени веднага на анализ на свързването, но според Ботщейн и Уайт е твърде рано ОДФП анализ на свързването да се използва за търсенето на гена на болестта на Хънтингтън или която и да е друга болест. В крайна сметка решимостта на Уекслър води до разделение: фондация „Вродени заболявания“ настоява да се започне издирване на гена на болестта на Хънтингтън, Ботщейн и Уайт оказват натиск да се направи пълна карта на човешкия геном.
	Втората цел изисква да се открият ОДФП маркери на всяка хромозома и то достатъчен брой, за да бъде поне един близо до всяка точка в генома. Скоро се налага да се прегледа първоначално определената приблизителна цифра 150. Междувременно научни лаборатории, като тази на Уайт, започват да изолират ОДФП и скоро се задейства и комерсиалната биотехнология.
	През 1983 година Хелън Донис-Келър, опитен молекулярен биолог и по това време съпруга на Дейвид Ботщейн, създава отдел по човешка генетика към корпорация „Съвместно сътрудничество“, действаща в региона на Бостън компания. Целта й е произвеждането на ОДФП свързваща карта на целия човешки геном, с достатъчно маркери, за да могат да се локализират гените на болестите в която и да е хромозома. Плодът на тези усилия е публикуван четири години по-късно в доклада съвсем уместно наречен: „Карта на генетичните връзки в човешкия геном“. Картата включва 403 участъка, много повече от първоначалното предположение на Ботщейн, а пресмятанията показват, че 95% от генома е на разумно разстояние (или „свързано“) от даден маркер. Това е велик ден за картирането на генома, но през 1987 година между изследователите отново възникват раздори и съперничество.
	Първо, сред академичните среди цари недоволство, че корпорация „Съвместно сътрудничество“ използва получената безплатно от университетските лаборатории информация, но не споделя нито един от откритите от нея факти. (В това отношение корпорация „Съвместно сътрудничество“ е пионер в прилагането на стратегията, от която по-късно ще се възползват Крейг Вентър и други, когато се стигне до секвенционирането на човешкия геном.) Френският имунолог Жан Досе например, върви по малко по-различен път. Нобеловата му награда по физиология или медицина за 1980 година привлича вниманието на великодушен благодетел, чието значително дарение дава възможност на Досе да следва своята стратегия при изготвянето на карта на генетичните връзки. Той осъзнава, че работата ще се улесни значително, ако всички изследователи по света работят със стандартен набор от генеалогични дървета — ДНК проби от едни и същи фамилии. И така, Досе създава в Париж Център за изучаване на полиморфизма при човека, за събирането на генеалогична информация, оптимална за генетичен анализ: големи семейства с три живи поколения, от които да се вземат проби. Постепенно Центърът за изучаване на полиморфизма при човека събира колекция, съдържаща ДНК от шейсет и едно семейства, сред които много от изучаваните от Рей Уайт мормонски фамилии, семействата от езерото Маракайбо на Нанси Уекслър и каталогизираните от Виктор Маккузик от Медицинското училище „Джон Хопкинс“ амишки семейства. Центърът за изучаване на полиморфизма при човека прави ДНК пробите от всички тези фамилии безплатно достъпни за изследователите с единственото условие след това да дадат резултатите от своите анализи на Центъра, за да бъдат вкарани в световната база данни. Корпорация „Съвместно сътрудничество“ се възползва максимално от този източник.
	Най-сериозната критика срещу картата на „Съвместно сътрудничество“ е неравномерното разпределение на маркерите. Хромозома 7, свързана с кистозната фиброза — една от целите на „Съвместно сътрудничество“ — има 63 маркера, докато по хромозома 14 са идентифицирани само 6. Разстоянието между маркерите на бедните на маркери хромозоми е значително по-голямо, отколкото средното за генома като цяло. Рей Уайт е особено разстроен от претенциите на „Съвместно сътрудничество“. Той самият е открил над 470 маркера, но публикува своята информация хромозома по хромозома, след като всяка бъде запълнена с необходимата плътност от ОДФП. „Никога не бихме си и помислили да направим подобна публикация с нашия набор от информация, който е значително по-богат от техния, защото все още има празнини“ — отбелязва той, отхвърляйки грандиозните претенции на „Съвместно сътрудничество“. Независимо дали претенциите са грандиозни или не, обаче, картата на „Съвместно сътрудничество“ доказва, че картирането на целия геном е напълно възможно и представлява значителен напредък.
	Но, както отбелязахме, някои, като Нанси Уекслър, виждат как публикуваният през 1980 година доклад за ОДФП отваря пред нас и други перспективи. Когато усилията за създаването на разбираема карта набират скорост, Дейвид Хаусман от Масачузетския технологичен институт, се насочва към цел, която е обявена от Дейвид Ботщейн за „невъзможна мисия“ на този стадий на играта: да открие местонахождението на гена на болестта на Хънтингтън. Той поверява тази отговорна задача в ръцете на Джим Гюзела, току-що защитил докторската си дисертация в лабораторията на Хаусман. Работата по картирането открива още един фронт.
	Първоначалният песимизъм на Ботщейн е породен от липсата на маркери: ОДФП изглеждат добре на хартия, но работата по тяхното набиране тепърва започва. И наистина, ще бъдат необходими многогодишни усилия от страна на Уайт, Донис-Келър и други, докато броят на известните маркери достигне неколкостотин. Работата, която Гюзела започва в зората на епохата на ОДФП, е създадена като че ли специално по негов вкус. През 1982 година той разполага всичко на всичко само с дванайсет маркера, пет, открити от самия него и седем — от други. Междувременно Уекслър се връща отново на брега на Маракайбо, за да се заеме с подробностите на своите генеалогични дървета: кой за кого е бил женен, какви деца е имал, кой на кого е братовчед. Местният обичай понякога създава пречки: някои имена са извънредно разпространени, а доста от хората са известни с повече от едно име. Дървото, което Уекслър успява да състави за едно семейство, съдържа 17 000 имена! Периодично тя и нейните колеги отделят по един ден за вземането на кръв; всички проби трябва да се изпращат до Бостън, иначе тропическите жеги около езерото Маракайбо ще ускорят разлагането на ДНК.
	Колкото до Гюзела, той не чака пробите от езерото Маракайбо. Спомням си срещата в лабораторията в Колд Спринг Харбър през октомври 1982 година, на която той представи първите получени факти. Опирайки се върху пробите, взети от малко, засегнато от болестта на Хънтингтън семейство от Айова, той тествал само пет от своите дванайсет ОДФП, за да провери дали някой от тях не е свързан с въпросното заболяване. Никой не беше свързан и нямаше как да не ми мине през ума, че, след като се бе заел да търси игла в купа сено, той не бе направил кой знае колко повече от това да вдигне няколко сламки. Единствено чрез внимателен анализ на цялата купа сено, тоест на целия геном в неговата цялостност, или ако има голям късмет, човек можеше да се надява да намери това, което търсеше Гюзела. И когато в заключение той заяви, че откриването на гена на болестта на Хънтингтън вече е само въпрос на време, аз си казах: „Да, на _много дълго_ време“.
	Но късметът обича смелите. След като се връща в лабораторията си, Гюзела се заема с други ОДФП маркери. За негово учудване дванайсетият, наречен _G8_, като че ли е свързан с болестта на Хънтингтън в семейството от Айова. Статистическата корелация обаче не е много силна. Затова той очаква с нетърпение проби от езерото Маракайбо и веднага след като ги получава, ги тества за _G8_. Сега вече възбудата е неудържима: болестта на Хънтингтън действително е свързана с _G8_. До лятото на 1983 година, колкото и невероятно да изглежда, Гюзела открива връзката, след като пробва само дванайсет ОДФП. Но това не е обикновен късмет: за първи път върху хромозомата е локализиран генът на дадена болест без помощта на връзката с пола и без никакви предварителни познания за биохимическата основа на болестта. Внезапно се разтварят нови научни перспективи: изглежда най-после щяхме да сме в състояние да анализираме из основи генетичните дефекти, които преследваха вида ни откакто съществуваше. ОДФП бе доказал ефективността си. А след като генът на болестта на Хънтингтън бе локализиран върху даващ възможности да бъде контролиран участък от човешкия геном, със сигурност бе въпрос единствено на време, преди мощните ни техники за генно клониране да доведат до изолирането на самия ген.


	Болестта на Хънтингтън нанася ужасния си удар в зряла възраст. Но генетичните болести, поразяващи в детството, са дори още по-ужасни, защото засягат създанията, които още не са имали възможност да живеят. Въз основа на поставената диагноза често сме в състояние да предвидим с мрачна сигурност как ще протече животът на детето. Такъв е случаят с мускулната дистрофия на Дюшен — прогресивно, увреждащо мускулите заболяване, свързано с пола: отговорната за неговото възникване мутация засяга ген, носен от _X_ хромозомата. Възможно е жената да носи мутацията на една от двете си _X_ хромозоми, но обикновено е защитена от наличието на нормален вариант на гена върху другата си _X_ хромозома. Твърде малко вероятно е да наследи две дефектни копия, защото носещите мутация представители на мъжкия пол почти никога не доживяват възраст, която да им позволи да станат бащи. Но ако хромозомата с мутиралия ген се предаде на син, момчето заболява от мускулната дистрофия на Дюшен, тъй като няма друга _X_ хромозома, която да му осигури нормално копие на гена. Около петата му година родителите ще забележат, че му е трудно да става от пода или да изкачва стълби. Към десетата си година вече ще се нуждае от инвалидна количка. И най-вероятно ще умре в края на юношеството или на двайсет и няколко години. Мускулната дистрофия на Дюшен не е рядкост; тя застига 1 на всеки 5 000 момчета.
	Търсенето на гените, причиняващи болести, се доминира в по-малка степен от големите изследователски институции и смелите предприемачи, отколкото от групи като фондация „Вродени заболявания“, организации, основавани от хора, изпитали лично ужаса, който може да причини едно или друго наследствено заболяване. Водени от хора, за които залогът е нещо безценно, тези групи са по-склонни да подкрепят рисковани или новаторски изследвания, неща, с които университетите или биотехнологичните компании се страхуват да се заемат.
	Американската асоциация за мускулна дистрофия и подобните на нея в Европа отдавна подкрепят лабораторните изследвания, насочени към разбирането на биологията в основата на мускулната дистрофия на Дюшен. В края на седемдесетте години цитогенетиците (които изследват хромозомите с микроскоп), подсказват първите генетични ключове. Сред съвсем малкия брой момичета, които развиват мускулната дистрофия на Дюшен, е открита анормалност в късата издатина на _X_ хромозомата, на мястото, наречено _Xp21_. Възможно ли е там да е местоположението на гена на мускулната дистрофия на Дюшен?
	Скоро след това Боб Уилямсън от Медицинското училище към болницата „Сейнт Мери“ в Лондон поставя началото на базиращи се върху ОДФП изследвания на гените за кистозната фиброза и мускулната дистрофия на Дюшен. Колежката му Кей Дейвис изнамира ОДФП върху _X_ хромозомата и ги тества за евентуална връзка с мускулната дистрофия на Дюшен. Усилията й се увенчават с успех и неоспоримият им аргумент е местоположението: те се намират в участъка на _Xp21_, както може да се очаква, като се имат предвид странните _X_ хромозоми на жените с мускулна дистрофия на Дюшен.
	Докато ловците на гени напредват, опитвайки се да изолират гените, причиняващи болестта на Хънтингтън и мускулната дистрофия на Дюшен, в офисите на клиничните генетици се извършва една по-тиха революция. От самото начало Нанси Уекслър и Дейвид Хаусман си дават сметка, че ОДФП, свързани с гена на дадена болест, могат да се използват не само за локализиране на самия ген, но и за диагностично тестване с цел да се определи кои членове от дадено семейство носят мутацията. С тях може да се тестват даже още неродените деца. Да си представим семейство, генетично обременено от мускулната дистрофия на Дюшен. Поне едно момче ще бъде диагностицирано като носител на мутацията, причиняваща заболяването. Неговата майка, носителката на мутиралия ген, има и едно нормално копие. Сестрите му може също да бъдат носителки и следователно, родените от тях синове са изложени на риск. Да предположим сега, че майката забременява отново и плодът е от мъжки пол; вероятността вторият син да бъде засегнат е 50%. Но, благодарение на ОДФП, лекарят ще може да й каже каква съдба очаква този плод, ако бъде износен и роден.
	Първо се анализира _X_ хромозомата на засегнатия син, за да се идентифицират конкретните ОДФП, свързани с гена на мускулната дистрофия на Дюшен в семейството. След това се взема ДНК от зародиша или проба от плацентата, или околоплодна течност, която съдържа клетки от зародиша. Ако ОДФП на зародиша съвпадат с ОДФП на засегнатото момче, тогава можем да бъдем почти сигурни, че и нероденото дете ще бъде засегнато. Защо само „почти“ сигурни? Както видяхме в Първа глава, при производството на яйцеклетките хромозомните двойки се подлагат на рекомбинация, разменяйки ДНК: двете копия на хромозома 1 правят размяна, както и двете копия на хромозома 2, двете копия на _X_ хромозомата и тъй нататък. Ако тази размяна стане на място в _X_ хромозомата, намиращо се между ОДФП маркерите и гена на мускулната дистрофия на Дюшен, ОДФП, които е установено, че се свързват с нормалния вариант, е възможно да се свържат с мутиралото (причиняващо мускулна дистрофия на Дюшен) копие. Опитът показва, че с първите ОДФП за мускулната дистрофия на Дюшен това става при около 5% от случаите, следователно базираното върху ОДФП диагностициране има само 95% вероятност да бъде точно. Тази степен на неточност е неизбежно последствие от рекомбинацията. Затова, макар подобно диагностициране да е огромен напредък, абсолютната сигурност зависи от идентифицирането на самия ген, а не просто на свързаните с него маркери.
	Ключът към изолирането на гена на мускулната дистрофия на Дюшен е момченцето Брук Брайър; от късия издатък на неговата _X_ хромозома липсва значителна част. Липсващият участък е толкова голям, че Брус страда освен от мускулната дистрофия на Дюшен, от още три вродени заболявания. През 1985 година Лу Кънкел от Харвардското медицинско училище решава да опита да използва ДНК на Брус, за да „излови“ нормалния ген от ДНК на незасегнато от болестите момче. Случаят на Брус е специален, защото болестта е причинена не от дефектно копие на гена, а от пълната му липса. Кънкел осъзнава, че в едно нормално момче би трябвало да присъства цялата ДНК на Брус и ключът е в последователностите, които липсват в Брус, а присъстват само в другото момче. С помощта на рекомбинантни методи, Кънкел изважда ДНК на Брус от нормална ДНК и запазва разликата — ДНК, където би трябвало да се намира генът на мускулната дистрофия на Дюшен. Макар изваждането да не се осъществява безупречно, той все пак успява да открие желаните части ДНК, използвайки генетични маркери, свързани с участъка _Xp21_.
	{img:tajnata_na_zhivota_114.jpg|#Брус Брайър, чиито липсващи участъци в X хромозомата доведоха до идентифицирането на гена на мускулната дистрофия на Дюшен. Той успява да води забележително нормален живот и става превъзходен органист, но умира на седемнайсет години вследствие на автомобилна катастрофа.}
	Тони Монако, специализант при Кънкел, се заема да определи кои от тези парчета _Xp21_ от ДНК може да са част от гена на мускулната дистрофия на Дюшен. Единственият начин да се направи това е като се сравнява всяка част ДНК с ДНК на няколко страдащи от мускулна дистрофия на Дюшен пациенти, които не са в роднински връзки. Монако успява при осмия опит: оказва се, че последователността, наречена _pERT87_, липсва при пет от неговите момчета с мускулна дистрофия на Дюшен. Монако започва да изолира други, близки до _pERT87_ последователности; оказва се, че те също липсват в ДНК на пациентите с мускулна дистрофия на Дюшен. До 1987 година групата на Кънкел изолира целия ген. Той получава напълно подходящо за случая име: дистрофин. Дори сега, след като целият геном е завършен, той си остава най-дългият ген в човешкия геном, най-вече заради множеството си големи интрони.
	Новите знания се прилагат незабавно за извършването на сигурно предродово диагностициране за мускулна дистрофия на Дюшен. Скоро учените откриват, че цяла поредица различни мутации са в състояние да увредят дистрофина и да причинят заболяване. Но остава неясно какво точно прави всъщност генът. Дали функцията му ще ни даде ключ към разработването на ефикасни терапии за мускулната дистрофия на Дюшен?
	Първата стъпка е локализирането на протеина, произвеждан от гена в мускулните клетки. Ерик Хофман в лабораторията на Лу Кънкел открива, че протеинът дистрофин обикновено се намира в мускулните клетки непосредствено под мембраната, ограждаща мускулните влакна. По-нататъшните изследвания разкриват изключително важната роля на дистрофина при свързването на белтъците, изграждащи вътрешната архитектура на клетката, с молекулите, изтъкаващи клетъчната мембрана и взаимодействащи с други протеини извън клетката. Свързването на вътрешните молекули с молекулите в мембраната по някакъв начин укрепва клетъчната мембрана, когато мускулите се свиват и отпускат. Без дистрофина мембраната се уврежда и мускулът умира клетка по клетка. Може би изглежда невероятно, че въпреки всичките си нови детайлни познания за дистрофина и неговите функции, все още няма лекарство за мускулната дистрофия на Дюшен. Това е главната причина за чувството на неудовлетвореност при съвременното състояние на изкуството на генетиката: тя направи възможно идентифицирането и разбирането на болестите, но в повечето случаи все още не позволява наследствената грешка да бъде поправена.
	Подходът на Кънкел е в духа на съвременния, базиращ се върху картирането подход за правене на дисекция на дадено заболяване. Макар сега този метод да е масова практика, когато Кънкел го прилага, той е толкова далеч от ортодоксалните изследователски разбирания, че Асоциацията по мускулна дистрофия поема голям риск, като подкрепя четиригодишните му усилия и е подобаващо възнаградена за това. Някога биохимическият анализ се използваше за анализиране симптомите на дадено заболяване с цел идентифициране гена на болестта; днес, следвайки метода на Кънкел, генът се картира и след това симптомите се интерпретират в светлината на функцията на гена.
	Един от най-силните доводи в полза на картиращия подход бе, че работата бе от полза дори преди окончателното идентифициране на гена. Търсенето на гените, отговорни за болестта на Хънтингтън и мускулната дистрофия на Дюшен снабди науката с генетични маркери, които можеха да се прилагат за диагностициране още преди откриването на самите гени. Същото беше положението и с едно от най-често срещаните генетични заболявания — кистозната фиброза. Търсенето на гена на кистозната фиброза се прочува особено поради две причини: то бележи първия случай, при който компания се включва в картирането на болестотворен човешки ген и първия случай на брутална конкуренция между учените, участващи в подобно начинание.
	При пациентите с кистозна фиброза в белите дробове се събира гъста слуз и затруднява дишането. Клетките, образуващи лигавицата на тръбите на белите дробове, не могат да изчистват слузта, в която бактериите се развиват прекрасно и предизвикват белодробни инфекции. Преди създаването на антибиотиците засегнатите от това заболяване рядко доживяваха над десетгодишна възраст; днес шансовете им да поживеят повече са значително по-добри. Кистозната фиброза е едно от най-разпространените наследствени заболявания, поразяващо 1 от 2 500 човека от северноевропейски произход. Наследяването й става по рецесивен модел: нужни са два мутирали варианта на гена. Но тъй като 1 на 25 човека от Северна Европа носят един мутирал вариант (макар самите те да са предпазени, тъй като имат и едно нормално копие), съществува сравнително голяма вероятност двама носители да създадат поколение и да предадат и двамата точно мутиралия вариант на едно или повече от децата си. Следователно един от приоритетите е да се създаде диагностичен тест веднага, щом подобна цел стане реалистична.


	Роден в Шанхай и следвал в Хонконг, Лап Чи Цуи пристига в Съединените щати като специализант през 1974 година. Цуи се специализира в областта на молекулярната генетика, като изследва вируси, преди да се премести в лабораторията на Мануел Бъкуолд в Торонто през 1981 година, за да работи върху кистозната фиброза. Този тих и любезен човек преследва със завиден плам целите си. Решил да открие гена чрез ОДФП анализа на взаимовръзките, той посвещава първите две години на откриване на семейства с кистозна фиброза, преди да се заеме с трудоемката задача да сравнява тяхната ДНК с всеки ОДФП, до който успее да се добере. Но късметът, който се усмихва на Джим Гюзела при търсенето на гена на болестта на Хънтингтън, не спохожда и Цуи: след едногодишни усилия той успява единствено да елиминира множество ОДФП. И е щастлив, когато „Съвместно сътрудничество“ му предлага да използва ОДФП маркерите на корпорацията.
	{img:tajnata_na_zhivota_115.jpg|#Търсачът на гени Лап Чи Цуи.}
	Торонтската група на Цуи не е единствената, тръгнала по следите на гена на кистозната фиброза; същото правят и Боб Уилямсън в Лондон, работил върху мускулната дистрофия на Дюшен, и Рей Уайт, по това време в Юта, привлечени от достъпа до богатата колекция от генеалогични дървета, събрана от църквата на мормоните. Тази документация, Досието на предците, позволява на днешните членове на църквата да направят нещо за душите на своите предци, живели извън лоното на църквата или починали преди нейното учредяване през 1830 година. Целта е събирането на семействата за вечни времена. Рядко нуждите на религията и генетиката са били така синхронни.
	В крайна сметка първият успех бележи групата в Торонто, когато през 1985 година открива връзка между един от ОДФП на „Съвместно сътрудничество“ и гена на кистозната фиброза. По това време местоположението на въпросния ОДФП е неизвестно, но виждайки в него потенциално златно яйце, „Съвместно сътрудничество“ се заема незабавно с неговото установяване. И скоро открива, че се намира на хромозома 7, но не информира веднага своя сътрудник Цуи за находката си. Нито пък споменава за локализирането върху хромозома в броя от 22 ноември на престижното си списание „Сайънс“. Очевидно опитва да запази монопола си върху информацията, но потайност и наука често не се спогаждат: скоро се разчува, че търсеното място е върху хромозома 7.
	Докато „Съвместно сътрудничество“ пази мълчание по въпроса, само дни делят Уилямсън и Уайт от тяхното откритие. И в двата им доклада, публикувани в „Нейчър“ — британският съперник на „Сайънс“ — се споменава, че ключовите ОДФП са в хромозома 7. Цуи е вбесен — на път е да се лиши от претенциите си за откриване на връзката благодарение на номерата на своите партньори — в науката няма награди за финиширалия втори — но Хелън Донис-Келър убеждава „Нейчър“ да приеме доклад от екипа Торонто — „Съвместно сътрудничество“, обявяващ местонахождението. И така трите доклада се появяват в броя на „Нейчър“ от 28 ноември заедно с обяснение на редактора как се е стигнало до това.
	Партньорството между Торонто и „Съвместно сътрудничество“ не издържа на сблъсъка на академичния и комерсиалния мироглед. „Съвместно сътрудничество“ открива, че научният свят започва да се опасява от сътрудничеството с корпорацията — положение, което се задълбочава в резултат на глупавото и не особено издържано твърдение, направено от главния изпълнителен директор на „Съвместно сътрудничество“ Ори Фридман, че „ние притежаваме хромозома 7“. За щастие краят на тази сапунена опера настъпва през декември 1985 година, когато всички изследователски групи се договарят да съберат на едно място своите ресурси, за да тестват 211 семейства за връзки с ОДФП на хромозома 7. Резултатите са забележителни. ОДФП са много близки до гена, в рамките на 1 000 000 базови двойки, което ги прави полезни при диагностицирането, една от главните цели при изследването на кистозната фиброза.
	Следващата стъпка обещава да е дори още по-трудна. По-добре е да знаеш, че Ню Йорк се намира някъде по средата между Вашингтон и Бостън, отколкото да си информиран единствено, че е разположен някъде в Съединените щати. Но ако трябва да тръгнеш пеш по пътя от Вашингтон за Бостън и да се взираш метър след метър за надписа „Добре дошли в Ню Йорк“, този ключ вероятно няма да ти се стори чак толкова полезен. Един милион базови двойки може и да са близо по стандартите на анализа на свързването, но е много дълъг път за клониращите гени, които анализират участъците базова двойка по базова двойка. За да измине разстоянието от двата ОДФП, най-близки до гена на кистозната фиброза, Цуи обединява усилията си с Франсис Колинс, който по това време е в Мичиганския университет и по-късно ще наследи от мен директорския пост на Проекта за изследване на човешкия геном.
	Колинс разработва „прескачащи“ техники за улесняване клонирането на даден ген между двойка известни ОДФП, но и той като Цуи не си прави илюзии за проблемите, които ги очакват. След двугодишна работа те успяват да локализират гена на кистозната фиброза в участъка ДНК край 280 000 базова двойка; в него откриват последователност от ген, за който се знае, че играе важна роля в човешките потни жлези, които са дисфункционални при пациентите с кистозна фиброза. По всичко личи, че пълният ген, причиняващ това заболяване, е на път да бъде открит.
	Единственият начин да се уверят, че са прави, е да секвенционират ДНК копия и да търсят причиняващите болестта мутации. Това е голямо предизвикателство през 1989 година, защото участъкът е дълъг 6 500 базови двойки, и трябва да се направи два пъти: веднъж с ДНК на пациент с кистозна фиброза и още веднъж — с ДНК на здрав индивид. Резултатът обаче е напълно ясен: в ДНК на заболелия липсва отрязък от три базови двойки, водещ до липсата на само една аминокиселина в протеина. Тази мутация е отговорна за около 70% от случаите на кистозна фиброза, но в гена на кистозната фиброза са открити още повече от хиляда други мутации, също причиняващи заболяването на човека. Тази множественост на вредни варианти затруднява извънредно много работата по диагностицирането въз основа на ДНК.


	Нека сега се върнем към Нанси Уекслър, Дейвид Хаусман, Джим Гюзела и техните колеги, които изоставихме през 1983 година в момента им на триумф, когато конкретен ОДФП, _G8_, се свързва с гена за болестта на Хънтингтън. И ако тогава изглеждаше, че бяха имали невероятен късмет при учудващо бързото локализиране на гена на болестта на Хънтингтън, боговете скоро решиха да възстановят равновесието. Откриването на гена бе отнело едва три години; изолирането му за подробен анализ щеше да отнеме десет години на международен екип от 150 учени. В този случай участъкът, в който бе локализиран генът, имаше дължина 4 000 000 базови двойки. Генетиците се стараеха да намалят потенциалните възможности, но генетичното картиране става толкова по-трудно, колкото повече се скъсява генетичното разстояние, и в крайна сметка тези усилия бяха възнаградени с доста двусмислени факти. Да си представим отново пътуването пеш от Вашингтон за Бостън, в търсене на Ню Йорк. Сега да си представим, че се озоваваме на едно кръстовище във Филаделфия и според поставения там пътен знак към Ню Йорк водят две посоки.
	Противоречивият анализ на свързването кара „ловците“ на гена на болестта на Хънтингтън да измислят алтернативна стратегия — да се фокусират върху почти еднаквия у всички пациенти с болест на Хънтингтън участък. Този подход в крайна сметка намалява участъка само до 500 000 базови двойки и настава време да се обърнат към техниките за генно клониране. Първите резултати са разочароващи: откриват три гена в дясната половина на участъка, но нито един от тях не проявява аномални признаци при пациентите с болест на Хънтингтън. Без да се отчайват, те изследват и лявата половина и откриват един-единствен ген с прозаичното име _IT15_. Най-сетне, след десет години и много непечеливши лотарийни билети, късметът започва да им се усмихва отново. Генът съдържа една кратка последователност, ЦАГ, повтаряща се многократно като късите свързани повторения (КСП), използвани при ДНК отпечатъците. Оказва се, че здравите хора имат по-малко от 35 повторения на ЦАГ, докато хората с повече от 40 развиват болест на Хънтингтън като възрастни; в редките случаи на повече от 60 повторения, преди двайсетата година се развива тежка форма на болест на Хънтингтън. ЦАГ е генетичният код за аминокиселината глутамин, така че всяко ЦАГ добавя допълнителен глутамин към белтъка. В случая със страдащите от болестта на Хънтингтън, кодираният от гена на тази болест протеин, трудният за произнасяне Хънтингтън, съдържа допълнителни глутамини. Тази разлика явно влияе върху поведението на белтъка в клетките на главния мозък, като вероятно кара молекулите да се слепват на топчици вътре в клетката и по някакъв начин причиняват смъртта й.
	Тези резултати бяха постигнати вследствие огромни усилия от страна на всички лаборатории от екипа на фондация „Вродени заболявания“ и, като признание, че това е действително плод на съвместно сътрудничество, единственото име, появило се като автор на статията, е Група за съвместно изследване на болестта на Хънтингтън. Вече бе установено, че същият странен тип мутация — повторения на последователността от трите базови двойки — е свързан и с други три болести, също от неврологичен тип. Вече са ни известни четиринайсет от тези „нарушения при тринуклеотидни повторения“, но все още не сме се доближили до обяснението защо главният мозък е толкова уязвим от този тип мутация.


	Може би е депресиращо да се знае, че макар откриването на гените на болестта на Хънтингтън, на мускулната дистрофия на Дюшен и на кистозната фиброза да отне доста време, според стандартите на генетиците тези болести са „прости“. Те се причиняват от мутации в един ген и не се влияят особено от околната среда. Ако някой има повече от 40 повторения в един от гените си за болестта на Хънтингтън или му липсват трите базови двойки и в двата гена за кистозна фиброза, той би развил тези болести, независимо къде живее или какво яде или пие. Съществуват голям брой болести с един ген, няколко хиляди според информацията, с която разполагаме засега, но голямата част са извънредно редки и се срещат само при няколко семейства.
	Много по-разпространени са „сложните“ или „полигенни“ болести, сред които са най-разпространените ни заболявания: астма, шизофрения, депресия, вродени сърдечни заболявания, високо кръвно налягане, диабет и рак. Те се причиняват от взаимодействието на няколко, може би — много гени, всеки един от които самостоятелно има съвсем слаб или дори незабележим ефект. И, типично за полигенните заболявания, има още едно усложнение: тези комплекти от взаимодействащи си гени са в състояние да създадат предразположение към определено заболяване, но дали в крайна сметка ще се прояви, зависи от околната среда. Да предположим, че някой има поредица генни варианти, които го предразполагат към алкохолизъм. Дали този човек ще се превърне в алкохолик, зависи от това дали съответният възбудител — в случая алкохолът, присъства в неговото обкръжение. Съдбата му може да бъде съвсем различна, в зависимост от това дали е израснал в Тексас или в Манхатън. Същият принцип важи и за астмата: при „добро“ лято, когато концентрацията на полен и спори е ниска, може да не се появят симптоми, макар човек генетично да е предразположен към заболяването.
	Сложната игра на гените и околната среда никъде не е така очевидна както при рака. Ракът е генетично заболяване, причинено от мутации в няколко гена. Всяка мутация променя още един елемент в поведението на клетката, докато тя придобие всички характеристики на напълно злокачествена клетка. Раковите мутации се пораждат по два начина. Някои видове рак са действително наследствени. Но, за огромно съжаление, болестта е толкова разпространена, че не е рядко в едно семейство да има два или дори три случая на заболяване от нея, без наличието на наследствен компонент. (Изучаващите „раковите семейства“ генетици прилагат изключително строги критерии, когато определят дали даден рак е наследен.) Много ракови мутации се пораждат по време на самия живот. ДНК може да се увреди в резултат на грешки, допуснати от ензимите при умножаването или възстановяването на генетичната молекула или вследствие на странични ефекти от нормалните химически реакции, извършвани в клетката. Много видове рак възникват благодарение на собствената ни глупост. Ултравиолетовите лъчи в слънчевата светлина са мощни мутагенни агенти, на които любителите на слънцето се излагат доброволно, а цигарите са извънредно ефикасен начин за доставяне на канцерогени право в белите дробове, където причиняват рак. Установено е, че други фактори от нашето обкръжение, например азбестът на работното място, също спомагат за появата на рак. Изводът от всичко това е, че ДНК може да се увреди и по естествен път, но от нас зависи да сведем до минимум тези увреждания, като правим информиран личен и обществен избор.


	През 1974 година Мери-Клер Кинг (както вече стана дума прочула се покрай хора, шимпанзета и _Las Abuelas_), се премества в лаборатория в Калифорнийския университет в Сан Франциско, изследващ рака на гърдата, решила да се посвети на търсенето на причиняващия го ген. По това време до изнамирането на подхода ОДФП остават още цели шест години, но Кинг знае, че ключът се намира в родословното дърво, затова се заема да събира такава информация. Тя търси семейства, чиито членове са развили рак на гърдата в ранна възраст и в които има също така случаи на рак на яйчниците, смятайки, че всичко това доказва вината на наследствения фактор в тези случаи. Единствените генетични маркери, до които има достъп тогава, са белтъчните маркери, и след няколко години тя публикува първия си доклад за рака на гърдата, описвайки неуспешните тестове за свързване с повърхностните клетъчни протеини. Той е последван от други доклади, свидетелстващи за също така отрицателни резултати. Според много от учените по това време ракът на гърдата се повлиява прекалено силно от факторите на околната среда, за да позволи генетичен анализ, и подобни търсения наподобяват прословутото дирене на игла в купа сено. Без да се обезсърчи, Кинг продължава да отсява информация и през 1988 година, след като е анализирала 1 579 семейства решава, че разполага с достатъчно доказателства за наличието на ген на рака на гърдата в тези рискови семейства.
	Светът на медицината е силно учуден, когато през 1990 година тя съобщава, че е открила ОДФП в хромозома 17, свързан с рака на гърдата при 23 от нейните семейства, включващи 146 случая на рак на гърдата в рамките на три поколения. Кинг проверява за фактори, които биха могли да объркат анализа, например дали тези жени са били изложени на по-продължително облъчване с рентгенови лъчи или имат по-различни истории на бременността, но не намира опровергаваща получените факти информация. Тя открива, че мутацията на един ген, намиращ се в отсечката _17q21_, излага жената на по-голям риск. Докладът й предизвиква надпревара за изолирането на самия ген, наречен „ген на рака на гърдата“ (_BRCA1_) и спорове за комерсиалното експлоатиране на гените.
	Изолирането на гена _BRCA1_ несъмнено би било голямо събитие. Дори да е от значение само за малка част от рисковите семейства (тоест отговорен само за малка част от случаите на рак на гърдата), потенциалните прозрения, до които може да доведат познанията за гена, са достатъчен повод за вълнение. Кинг започва съвместна работа с Франсис Колинс, който е с безупречна репутация в областта на търсенето на гени, но двойката има солидна конкуренция. Марк Сколник, генетикът на популацията на Юта, участвал в пробива на ОДФП свързването, създава компанията _Myriad Genetics_ с Уоли Гилбърт, чийто предприемачески дух оцелява след не особено приятните му преживявания на кормилото на _Biogen_. Бизнес планът на _Myriad Genetics_ е да използва силата на родословните дървета на мормонските семейства, за да картира и клонира гени и _BRCA1_ се появява съвсем скоро във фокуса на тяхното полезрение. През 1994 година консорциум генетици от _Myriad Genetics_, Университета на Юта, Националните здравни институции, университета „Макджил“ и _Eli Lilly_ обявяват пред света това, което доста сдържано наричат „солиден кандидат“ за гена _BRCA1_. Те действително са го открили. Всички участници кандидатстват за патент (въпреки че _Myriad Genetics_ първоначално се погрижва учените от Националните здравни институции да бъдат изключени). През 1997 година е одобрена молбата на _Myriad Genetics_.
	Докато _BRCA1_ се клонира, друг консорциум генетици, включително учени от _Myriad Genetics_ и Института за изследване на рака в Англия съобщава, че са локализирали втори ген на рака на гърдата, _BRCA2_, на човешка хромозома 13. Започва поредното надбягване и преди да измине година, английската група заявява, че е успяла да изолира _BRCA2_. Те разбират, че са хванали плячката си, щом определят около две трети от ДНК последователността на гена и показват, че тя е дефектна при шест различни семейства. За да не позволи да бъде надмината, _Myriad Genetics_ формира друг консорциум, този път включващ институти от Канада и Франция; скоро те публикуват цялата последователност на _BRCA2_, който се оказва доста голям ген. Разбира се, за патент кандидатстват както _Myriad Genetics_, така и Институтът за изследване на рака.
	Ясно е, че това ще бъдат важни в комерсиално отношение гени. Техните мутации имат извънредно сериозни последствия за жените. Рискът дадена жена да развие рак на гърдата около седемдесетата си година поради мутирало копие на _BRCA1_ или _BRCA2_, може да бъде 80%. Установява се също така, че същите мутации увеличават риска от появата на рак на яйчниците до 45%. Жените, в чиито семейства вече има установени подобни мутации, трябва да бъдат информирани колкото е възможно по-рано, ако носят дефектен вариант на някой ген. Това им дава възможност за избор, който, колкото и да е труден, би могъл да им спаси живота: двустранна мастектомия при изложените на най-голям риск жени намалява вероятността от развиване на рак с 90%. Същевременно генетичното тестване е в състояние да установи кои членове на семейството имат нормални гени; това им носи огромното облекчение да знаят, че не са изложени на по-голям от средностатистическия риск.
	По всичко изглежда, че целта е достойна за пазара: генетичен тест за едно извънредно сериозно заболяване, което би помогнало на жените да вземат информирани решения за своето здраве. Защо тогава _Myriad Genetics_ често се превръща в пример за всички нередности, които възникват, когато търговията се свърже с науката? _Myriad Genetics_ има вече девет патента в САЩ, покриващи _BRCA1_ и _BRCA2_, а през 2001 година получи един и в Европейската общност, един в Нова Зеландия, четири в Канада и два в Австралия. Всъщност сега компанията се радва на глобален монопол върху тези гени и световен контрол върху начина, по който се използват. Напълно в реда на нещата е _Myriad Genetics_ да печели от тестването за мутациите на _BRCA1_ и _BRCA2_ — компанията оказва ценна услуга и е инвестирала големи средства за разработката на теста. Но колко би било разумно да печели? Днес всеки тест струва повече от 2 700 $. Същевременно _Myriad Genetics_ ограничава опитите на академичните изследователи да използват последователности на гена _BRCA_ за изработването на алтернативни тестове. А информацията за мутациите на _BRCA_, до която се достига чрез секвенционирането на ДНК на пациенти, привлечени за академични изследователски проекти, се задържа дори от самите пациенти; в противен случай това би било окачествено като диагностично-клинична употреба и оценено като използване без разрешение на патентите на _Myriad Genetics_.
	В последно време _Myriad Genetics_ направи някои отстъпки. Постигнатата от правителството договорка сега позволява учените, правещи изследвания, финансирани от Националните здравни институции, да използват теста срещу двойно по-ниската цена от 1 400 $. Но критиците не виждат в това нищо повече от символичен жест и не пестят протестите си, особено в Канада и Европа. Европейският парламент прие резолюция, изразяваща „смут“ от действията на Европейския патентен офис и инструктираща персонала на Парламента да подготви предизвикателства за патентите на _Myriad Genetics_ и за двата гена. Френските партньори на _Myriad Genetics_ в секвенционирането на _BRCA2_ — Институт „Кюри“ и Институт „Гюстав-Руси“ — са особено вбесени от патента на _Myriad Genetics_ за _BRCA2_ и са подали съвместно оплакване до Европейския патентен офис. Във всеки случай монополът на _Myriad Genetics_ най-вероятно няма да се отрази добре на пациентите. Тестът на компанията не успява да идентифицира всички евентуално причиняващи рак промени, засягащи гена, и хората, получили негативен резултат за определени мутации, може въпреки това да попадат в рисковата категория. Когато ви тества, _Myriad Genetics_ ви дава да подпишете отказ от претенциите, че отрицателният резултат е гаранция за генетичното ви здраве. Разработването на по-изчерпателен тест е трудно поради технически причини, но повечето лаборатории по света, изследващи рака на гърдата, са готови да се заемат с тази задача веднага, ако не беше задушаващият всичко патент на _Myriad Genetics_.
	През последните дванайсетина години, анализът на свързването бе използван и върху няколко други важни ракови гени, включително свързаните с неврофиброматозата (елефантиаза, която не се признава от всички за форма на рак), рака на дебелото черво и рака на простатата. Но макар и ефикасен, подходът ген-по-ген е бавен и трудоемък и всяко изследване зависи от изнамирането на подходящи за анализ семейства. Именно тук Проектът за изследване на човешкия геном ще докаже огромната си полза. Протеиновите и ДНК микроредици, с които се запознахме в Осма глава, ще снабдят ловците на ракови гени с мощно оръжие от голям калибър. Когато се заинтересувах за първи път от изследвания на рака през шейсетте години, знаехме толкова малко за лежащата в основата му генетика и разчитахме на такива първобитни средства, че се обърнах към вирусите, които причиняват рак при животните. Надявах се, че чрез изучаването на тези вируси (тъй като имат много малко гени, с тях бяхме в състояние да се справим дори тогава) може да достигнем до някои прозрения и за рака при хората. Днес изследванията на рака вече не се ограничават само с вирусите; в нашите възможности е да картираме и клонираме десетките хиляди гени в човешките тумори. Несравнимо богатство от познания ни очаква благодарение на откриването във все по-големи подробности на всички миниатюрни биохимически девиации, допринасящи за превръщането на нормалната клетка в ракова.


	Повечето изследвания въз основа на анализа на свързването зависят от проследяването на определена генетична поредица в колкото се може повече поколения подред. Съществува обаче и друга стратегия, която се обръща към малки популации с голям процент случаи на дадено заболяване. Трудно би могла да се намери по-малка популация от тази в Тристан да Куня.
	Тристан да Куня е вулканичен остров, издигащ се стръмно и негостоприемно над водата; това малко късче земя с площ само от четирийсет квадратни мили, се намира в южната част на Атлантическия океан и е едно от най-изолираните кътчета на планетата. Първите постоянни заселници са членовете на един британски гарнизон, създаден там през 1816 година, с цел да не позволи на французите да използват острова като база за измъкването на Наполеон от заточението му на остров Света Елена, който се намира на 1 200 мили северно. Населението нараства доста спорадично — там няколко заселници, тук няколко оцелели корабокрушенци, и в крайна сметка, според неофициално преброяване, населението през 1993 година наброява едва 301 човека. През същата година екип от Университета на Торонто, отива на острова, за да проследи медицинските изследвания на островитяните, започнати през 1961 година, когато цялата популация на острова е евакуирана в Англия поради временната активност на спящия вулкан на Тристан да Куня. Най-изненадващото откритие е, че около половината евакуирани имат астма.
	Когато представителите на Торонтската Програма за генетиката на астмата изследват 282 от обитателите през 1993 година, се установява, че 161 (или 57%) проявяват едни или други симптоми на астма. Канадците изготвят генеалогични дървета на всички местни семейства; това не е особено трудно, защото всички островитяни са потомци на петнайсетината първи заселници и родословните им линии са тясно преплетени. Очевидно астмата се е появила на острова чрез две жени, заселили се там през 1827 година. Подобна популация е истински подарък за „ловците на гени“: островът е всъщност едно голямо семейство и следователно гените, причиняващи наблюдаваните заболявания, е най-вероятно да бъдат едни и същи в цялата популация — оптимален сценарий за анализа на свързването. При една по-голяма и смесена популация астмата на едни обикновено се причинява от един комплект гени, а на други — от друг комплект. Именно тази хетерогенност затруднява толкова идентифицирането на генетичните детерминанти.
	Екипът от Торонто събира кръвни проби и подготвя ДНК, но се нуждае от още средства, за да продължи изследването. Именно тогава получава вест от _Sequana_ — компания, създадена за изследване на гени на различни болести. _Sequana_ финансира изследването и това незабавно поражда обвинения, че експлоатира островитяните, които може би не оценяват напълно своята роля в бизнес стратегията на _Sequana_. Канадски активисти, нарекли се „Фондация за международен провинциален напредък“, обвиняват _Sequana_ в „извършването на биопиратски акт…, нарушавайки основните човешки права на хората, от които са взети пробите ДНК“. _Sequana_ отвръща — и с това предизвиква още обвинения в „биопиратство“ — че е открила два гена, предизвикващи податливост към астма, но отказва да разкрие публично кои са те преди молбата й за европейски патент да бъде регистрирана. Гените са локализирани в хромозома 11 и последвалите изследвания на хетерогенни островни популации потвърждават ролята, която хромозома 11 играе при астмата. Така става ясно, че генетичните фактори, лежащи в основата на високия процент случаи на астма на Тристан да Куня, не са характерни единствено за изолираните обитатели на островите в Южния Атлантик.
	{img:tajnata_na_zhivota_116.jpg|#Една от най-отдалечените населени точки на планетата: Тристан да Куня, видян от близък безлюден остров.}
	Бурята заради „биопиратството“ на _Sequana_ е нищо в сравнение с урагана, който се разразява над Кери Стефансън и неговата компания _deCODE Genetics_ няколко години по-късно. Давайки си сметка, че е досадно и неефикасно за всяко заболяване да се търсят микропопулации като тази на Тристан да Куня, Стефансън решава, че се нуждае от изолиран остров с много по-голямо население, сред чиито членове може да издирва едновременно гените на различни болести. По една случайност Кери Стефансън е роден на такъв остров.
	Исландия е приблизително с размерите на Кентъки, но населението й е петнайсет пъти по-малобройно — 272 512 човека. Островът е заселен през IX и X век от викингите, които водят с тях пленените по време на пътуването ирландки. Исландия предлага няколко предимства на заелия се с издирване на гени. Първо, популацията е изключително хомогенна, състои се предимно от потомци на първите заселници; имиграцията от времето на викингите до наши дни е съвсем слаба. Второ, съществува подробна генеалогична информация за доста поколения; много исландци могат да проследят корените си до пет века назад. Тази безценна информация се допълва от подробното документиране на ражданията от 1840 година насам от Университета на Исландия. Трето, здравеопазването на Исландия е национализирано през 1914 година, така че медицинската документация на нацията е подредена и леснодостъпна… поне по принцип.
	Харвардският невролог Стефансън се интересува от сложни в генетично отношение болести като множествена склероза и Алцхаймерова болест. Виждайки в своя народ почти съвършената популация за генетично проучване, той създава проект за свързване на родословната и медицинската документация с цел да се създаде база данни за търсене на гени. Въпреки достойната цел на проекта, местните закони за поверителността на информацията застават на пътя, докато парламентът на Исландия, основан през 930 година, през 1998 година приема закон за базата данни в здравния сектор. Законът оторизира „създаването и оперирането на централна база данни със здравна информация, без да се споменават конкретни имена, с цел увеличаване знанията, за да се подобрят здравето и здравното обслужване“.
	През 2000 година _deCODE Genetics_ получава дванайсетгодишен лиценз за изграждане и управляване на Исландската здравна база данни за собствена сметка, в замяна на ежегодната такса, плащана на правителството. Генеалогичният компонент на тази база данни съдържа информация в обществения сектор, но достъпът до медицинската информация е по-ограничен и се получава въз основа на „предполагаемо съгласие“ — информацията за здравето на хората се вкарва в база данни, ако те не поемат инициативата да изискат противното. Генотипният компонент е значително по-ограничен и разчита на заявеното съгласие — хората трябва да се съгласят активно да дадат тъканни проби за извличане на ДНК. Тук именно възникват споровете: _deCODE Genetics_ разполага със система за защита на тайната на донора, но според критиците тя е несъвършена. Тъй като ДНК на дадения човек трябва да се свърже с родословната и медицинската документация, пробите не се вземат анонимно; затова пък самоличността на източника се кодира. На теория всеки код може да се разкодира. И може да се разчуе, особено възможно при такова малобройно население, че дадено семейство носи „лоши“ гени и така да се създадат възможности за генна дискриминация. Проектът на _deCODE Genetics_ кристализира в най-големи детайли много от проблемите, свързани с генетичната тайна и досега дискутирани значително по-хипотетично. Въпреки споровете, повечето исландци са на страната на компанията, виждайки в това начин да се съчетае благородната мисия — борбата с вродените заболявания — с щастливата перспектива значителните парични постъпления да влеят „млада кръв“ в икономиката на страната. Във вълнението си много исландци инвестират значителни суми в компанията и разграбват акциите й на стойност 65 $, много преди _deCODE Genetics_ да бъде пусната официално от _NASDAQ_. Но икономическият упадък не се церемони с биотехнологиите по принцип и с _deCODE Genetics_ в частност. Не след дълго акциите струват около 2 $. На много исландци не им остава друго, освен да се разкайват за разгорещеното купуване на акции. Но въпреки всичко _deCODE Genetics_ несъмнено вкарва пари в Исландия чрез плодотворното си сътрудничество с „Хофман-Ларош“ и _Merck_. Но готовността на Исландия да даде заем-гаранция от 200 000 000 $ и фактът, че _deCODE Genetics_ е принудена да съкрати значителна част от работната си сила може би говорят нещо съвсем друго: не е изключено да се окаже, че _deCODE Genetics_ всъщност съвсем не е чак толкова голям икономически бум за страната, както се е надявала.
	Действителният тест за _deCODE Genetics_ обаче не са приумиците на фондовата борса, а научният потенциал. За жалост комерсиалният императив информацията да не се разкрива или да се разкрива със закъснение затруднява преценката. Както научаваме от публикациите в пресата, компанията в момента осъществява анализ на свързването за четирийсет и шест болести, в това число астма, депресия, рак, остеопороза и високо кръвно налягане. Открити са свързващи маркери за двайсет и три от тях и са изолирани гени, допринасящи за заболяването на периферните кръвоносни съдове, инсулта и шизофренията. Но тъй като малко подробности се публикуват в научните списания, много често е трудно да се отличи науката от преувеличената реклама. Въпреки всичко _deCODE_ доказва способността си да даде своя ценен принос: през юни 2002 година изследователите на _deCODE_ публикуват нова карта на човешкия геном със значително по-висока резолюция от старата карта на Центъра за изучаване на полиморфизма при човека. Освен това, дългоочакваната публикация на изследванията на компанията на шизофренията й предсказва продуктивно научно — и комерсиално — бъдеще.
	Независимо какво ще поднесат идните години на _deCODE_, очевидно общият й подход, обединяващ усилията на медицината, генеалогията и генетиката за по-пълно дефиниране на популацията, има голям потенциал. Това не е единствената компания, подлагаща популацията на цяла страна на обстойно генетично проучване. Населението на Финландия например, е 6 000 000 и 35 генетични заболявания се открояват като особено разпространени сред него, някои уникални, други просто се срещат по-често там, отколкото в другите европейски страни. Затова е естествено по-изостреното внимание на генетиците към финландците. Други държави също се устремяват да създават генетични бази данни. През април 2002 година във Великобритания стартира програмата „Биобанка“, правителството на Естония поддържа започналите подобни усилия в национален мащаб. Мащабни изследвания като тези на населението в крайна сметка ще ни помогнат да уловим и изплъзвалите ни се досега гени.


	Човешката генетика има дълга история, започнала с любопитството на нашите предци за начина, по който определени характеристики се предават от поколение на поколение. Но буквално през цялата история, научната основа на подобни търсения е, меко казано, слаба. Опитите на Чарлз Дейвънпорт да подкрепи своята евгенична програма, като открие генетичната основа на тъй нареченото от него „слабоумие“, в редки случаи могат да бъдат окачествени като научни. Можем да получим представа колко бавно се развива тази област, като си припомним колко дълго приетата цифра за основен генетичен параметър, определящ нашия вид, беше грешна. Едва през 1956 година, три години след откриването на двойната спирала, броят на човешките хромозоми бе определен правилно като 46, а не 48, както се приемаше от 1935 година. Но приливът на информация, рукнал през двайсетте години, когато започна свързването на ограничаващия дължината на фрагментите полиморфизъм, с фантастична бързина превърна някога безплодната земя в плодородна градина. След като завършихме секвенционирането на човешкия геном, най-вероятно скоро ще открием всички гени, лежащи в основата на важните генетични болести. И в такъв случай се налага въпросът: „А какво ще правим с тях?“


>	Дванайсета глава
>	Предизвикателство към болестите: Лечение и предотвратяване на генетичните заболявания

	{img:tajnata_na_zhivota_117.jpg|#Дейвид Ветър, чието вродено заболяване на имунната система го прави податлив на най-незначителната зараза, е отгледан в този стерилен свят и се превръща в оригиналното „момче от мехура“.}
	От момента на раждането си, Дейвид Ветър никога не е усетил директното докосване на друго човешко същество. Той страда от вродено заболяване, известно като тежък комбиниран синдром на имунен дефицит (ТКСИД). Неспособността на тялото му да произвежда Б и Т клетки, изключително важни елементи за имунната реакция към болестите, го прави податлив и на най-слабата инфекция.
	Родителите на Дейвид знаят още преди раждането му, че може да има ТКСИД: първородният им син е умрял от това. Семейство Ветър и лекарите са готови. И решават предварително, ако се окаже, че бебето наистина страда от ТКСИД, да бъде изолирано в стерилна обстановка, докато бъде открито лечение; те не се съмняват, че това ще стане скоро, като гледат бързия напредък на медицината. Дейвид се ражда с цезарово сечение през септември 1971 година и веднага е поставен в стерилен инкубатор. Контактът с него се осъществява единствено чрез гумените ръкавици, вградени в малката камера. Детето расте и го местят във все по-големи найлонови „мехури“, остава само една константа: гумените ръкавици. Те са единственият му начин да усети някого или нещо от външния свят.
	Очакваното лекарство така и не е открито. Дейвид остава в своя мехур, където привлича внимание в национален мащаб. НАСА опитва да му помогне, като му осигурява подвижна биологична изолационна система, в същността си нещо като скафандър, който му дава възможност да напуска понякога своя мехур. Но скафандърът е в действителност просто мехур от друг тип.
	Напредъкът в трансплантацията на костен мозък изглежда обещаващ и през октомври 1983 година, месец след дванайсетия му рожден ден, на Дейвид е трансплантиран костен мозък от по-голямата му сестра. За нещастие се оказва, че костният й мозък съдържа вирус и в резултат в беззащитния организъм на Дейвид се развива злокачествен лимфом. През февруари 1984 година той трябва да напусне своя мехур, за да влезе в интензивното отделение. Умира малко след това, но поне през последните си дни има най-после възможността да усети топлината на човешкото докосване.
	Можем да бъдем благодарни, че ТКСИД се среща рядко, но генетичните заболявания са изненадващо често явление сред децата. Около 2% от всички бебета се раждат с някаква сериозна генетична аномалия. Смята се, че гените са директно отговорни за една десета от постъпванията в детските болници и индиректно свързани с около половината. Случаят на Дейвид Ветър ни дава представа докъде достигат познанията ни за вродените заболявания: можем да разберем какво не е наред и можем да ги диагностицираме, но почти не сме в състояние да ги третираме, още по-малко — да ги излекуваме.
	Интересно е да се проследи представата за ТКСИД в популярната култура. През седемдесетте години заболяването вдъхновява достойния за телевизията предизвикващ сълзи филм „Момчето в найлоновия мехур“. През деветдесетте „момчето в мехура“ се превръща в забавна фигура в телевизионния сериал „Сейнфелд“. А през 2001 година „Дисни“ пуска безвкусен филм, представящ поредица от глупави приключения от живота на момче, затворено в мехур вследствие на неназовано, но нямащо как да бъде сбъркано заболяване.* Това продължително безсилие на науката пред лицето на една ужасна болест в известна степен сигурно е отговорно за тази широка гама от опити за представянето й, вариращи между сантиментализъм и фарс. Но същото безсилие прави болестта още по-трудна за понасяне от засегнатите и техните семейства. Особено при болестите, при които състоянието се влошава прогресивно и необратимо, диагнозата е равносилна на смъртна присъда. Когато няма лечение, някои биха предпочели да не узнаят очакващата ги ужасна съдба, особено ако вече са станали свидетели на пораженията й в обичани от тях хора. В предишната глава се запознахме с Нанси Уекслър; заради 50% вероятност да бъде застигната от болестта на Хънтингтън, покосила майка й и вуйчовците й, Уекслър работи дълго и усилено край езерото Маракайбо и генетичните лаборатории на Съединените щати, за да открие виновния ген. И въпреки че в резултат на героичните й усилия той бе наистина изолиран и идентифициран, лечение все още не е открито. Макар да направи толкова много за създаването на диагностичен тест, Уекслър заяви, че не желае да се тества, поне не и преди появата на лекарство, на което да може да се разчита. Тя предпочита да живее в огромна несигурност, отколкото да открие истината: вероятността да не е наследила гена е равна на вероятността да се превърне в умствена и физическа черупка на динамичната жена, която е сега.
	[* В крайна сметка се оказва, че обитателят на мехура е здрав. — Бел.авт.]
	Понякога е по-непоносимо да се грижиш за страдащ от подобно заболяване, отколкото да заболееш сам от него. Каръл Кар от Хамптън, Джорджия, става свидетелка как съпругът й Хойт е повален от болестта на Хънтингтън на трийсет и няколко години. Сестра му Рослин умира от нея, а брат му Джордж се самоубива малко след като е диагностициран. Каръл напуска работа и се превръща в болногледачка на Хойт през следващите двайсет години, докато той се разпада малко по малко. При диагностицирането на Хойт, двамата имат вече трима сина, и когато той умира през 1995 година, Каръл вече е болногледачка и на двамата по-големи сина, Ранди и Анди, и, както и съпруга си, трябва да ги храни и къпе, да им дава лекарството, да им помага да ходят в тоалетната. Скоро и Джеймс, най-малкият, също проявява симптомите. Отчаяна, Каръл неохотно дава Ранди и Анди в дома за хора в тяхното състояние и там ги застрелва и двамата на 8 юни 2002 година. „Ню Йорк Таймс“ публикува мнението на Джеймс, че болестта на Хънтингтън е убила братята му много преди неговата майка, с разбито от цялото това нещастие сърце, да натисне спусъка.


	Не всички генетични заболявания са трагедии на медицинската безпомощност. Може би най-добрият пример за противното е болестта, отговорна за странното предупреждение, изписано с дребен шрифт върху опаковката на някои хранителни продукти, особено безалкохолни напитки: „Съдържа фенилаланин“. Фенилаланинът е аминокиселина, разпространена съставка на белтъците, която не може да бъде обработвана от хората с вроденото заболяване, наречено „фенилкетонурия“ (ФКУ).
	Историята започва в Норвегия през 1934 година. Една млада майка е твърдо решена да разбере какво не е наред с двете й деца, на четири и на седем години, изглеждали напълно нормални при раждането. По-голямото все още не се е научило да не извършва винаги нуждите си в панталоните и е в състояние да изговаря само няколко думи, но не и да състави цяло изречение. Случаят привлича вниманието на Асбьорн Фьолинг, биохимик и лекар. След като провежда поредица от изследвания, той открива биохимична аномалия и я свързва със състоянието им: децата имат прекалено много фенилаланин в урината си. Но научава също така, че техният случай не е единствен: открива трийсет и четири други случая в двайсет и две семейства в Норвегия и си дава сметка, че се е натъкнал на генетично заболяване.
	Вече знаем, че ФКУ се причинява от мутация в гена за фенилаланин хидроксилаза, ензимът, който преобразува фенилаланина в друга аминокиселина — тирозин. Това рядко заболяване поразява около 1 на 10 000 човека в Северна Америка и се наследява по рецесивен модел: човек трябва да има две мутирали копия на гена, по едно от всеки родител, за да заболее от ФКУ. При засегнатите деца, които нямат функциониращ ензим, фенилаланинът се натрупва в кръвта, възпрепятства развитието на главния мозък и води до тежки умствени увреждания. Профилактиката е проста: децата с ФКУ, отгледани от раждането с бедна на фенилаланин храна (с минимално количество белтъци и без безалкохолни напитки с изкуствени подсладители, двата основни източника), израстват нормални. Само по себе си храненето е разделителната линия между нормалното мозъчно развитие и сериозната умствена инвалидност. Очевидно е много важно да се разбере ФКУ статуса на детето веднага след раждането му. Робърт Гътри изобретява прост диагностичен тест за нивото на фенилаланина в кръвта и неуморно пропагандира употребата му, докато се превръща в стандартна практика за новородени. От 1966 година от петата на всяко новородено се взема кръвна проба и се изследва за нивото на фенилаланин. Така, без да изследва нито една базова двойка от ДНК, тестът на Гътри проверява за вродено заболяване милиони бебета ежегодно. Преди въвеждането на тази програма за тестване, 1% от случаите на умствено изоставане в Съединените щати се дължеше на ФКУ, докато сега те са само няколко на година.


	През петдесетте години на XX век се развива цитогенетиката: изучаване на хромозомите под микроскоп. Използван в диагностиката, този метод скоро разкрива, че аномалиите в броя на хромозомите — обикновено един повече или по-малко — неизменно причиняват сериозна дисфункция. Проблемите произлизат от липсата на баланс в броя на гените — отклонение от нормата човек да притежава по две копия от всеки ген. Тези състояния не се предават в семействата като мускулната дистрофия на Дюшен или кистозната фиброза, но са пак _генетични_; те възникват спонтанно при инциденти в клетъчното делене, водещо до образуването на сперматозоиди и яйцеклетки.
	Най-добре познат е синдромът на Даун, наречен на името на Джон Лангдън Даун, който през 1866 година, като директор на дома за бавноразвиващи се пациенти, пръв описва характерните му клинични особености. Той забелязва, че 10% от обитателите в неговата институция си приличат: „Това бе така подчертано, че когато застанеха един до друг, трудно можеше да се повярва, че не са деца на едни родители.“ Но първите прозрения за биологичната основа на болестта идват едва деветдесет години по-късно, когато френският лекар Жером Льожьон открива, че децата със синдрома на Даун имат три копия на една хромозома — хромозома 21 — както се установява по-късно. Нормалното състояние, две копия от една хромозома, се нарича „дизомия“; така че синдромът на Даун е известен като „тризомия 21“.
	{img:tajnata_na_zhivota_118.jpg|#Кариотип — пълният комплект хромозоми — на мъж със синдрома на Даун. Обърнете внимание на допълнителното копие на хромозома 21.}
	Случаите на раждане на деца със синдрома на Даун нарастват успоредно с увеличаване възрастта на майката. Вероятността двайсетгодишната майка да роди бебе със синдром на Даун е 1:1 700; при жените на трийсет и пет тя скача на 1:400; а при четирийсет и пет — 1:30. Поради тази причина много по-възрастни бременни жени предпочитат на плода в утробата им да се направи пренатален скрининг, за да се определи дали няма трето копие на хромозома 21. Тестът е направен за първи път през 1968 година и днес се предлага рутинно на всички бременни жени над трийсет и петгодишна възраст.
	Тъй като развиващият се зародиш трябва да бъде достатъчно голям, за да издържи на извличането на тъканна проба, диагностицирането не може да се извърши в най-ранния етап на бременността. Обикновено то се прави между петнайсетата и осемнайсетата седмица на бременността чрез амниоцентеза, процедура, при която се изтегля околоплодна течност (където обикновено се съдържат клетки от плода). При алтернативния тест, който може да се извърши още през десетата седмица, се събират клетки от хорионните въси, частта от плацентата, която се залавя за маточната стена, но този метод е по-несигурен. Тъй като и двете процедури носят известен риск — амниоцентезата води при 1% от случаите до помятане, а вземането на проба от хорионните въси — в 2% от случаите — обикновено съветват по-младите жени да ги избягват: вероятността плодът да има генетичен дефект е по-малка от вероятността да бъде увреден от процедурата. Преди извлечените клетки от зародиша трябваше да се отглеждат в епруветки, преди да се пристъпи към анализ на хромозомите. Днес е възможно анализът да се извърши по-бързо, като се използва ин сито флуоресцентна хибридизация. При този метод, малка флуоресцентна молекула се закрепва за участък от ДНК последователността, специфична за хромозома 21, и се въвежда в пробата, където се свързва с хромозома 21 на зародиша. Ако в ядрото на някоя клетка се появят две светещи петънца, плодът е нормален; ако са три, плодът има синдром на Даун.
	{img:tajnata_na_zhivota_119.jpg|#Флуоресцентно оцветяване за откриване броя на хромозомите. Ядрото на клетката (тъмносиньо) се сондира за хромозома 10 (светлосиньо) и хромозома 21 (розово). Вляво е показан нормален кариотип с две копия от всяка хромозома; вдясно обаче виждаме Даун кариотип, с допълнително копие на хромозома 21.}
	Във Великобритания 30% от Дауновите бременности се установяват чрез рутинното тестване на 5% по-възрастни жени, ставащи майки. Този метод показва несъмнена ефективност, изчислена въз основа на установените случаи, разделени на изразходваните лири (Министерството на здравеопазването на Великобритания е принудено да прави подобни изчисления непрекъснато, откакто мисис Тачър атакува разходите за здравеопазването), но какво става с останалите 70% от случаите на синдром на Даун? Той се среща значително по-рядко при младите жени, но пък именно те представляват основният процент бъдещи майки. Тъй като статистиката показва, че рискът от стандартните тестове е по-голям от риска да се роди бебе със синдром на Даун, правят се опити да бъдат открити алтернативни, неагресивни индикатори. Оказва се, че откритите в майчината кръв вещества дават полезна информация. Ниското ниво на алфа-фетопротеин и високото на хорионен гонадотропин, са свързани в значителна степен със синдрома на Даун (макар в никакъв случай да не са непременно индикатори за тризомия). И сега се практикува следното: на младите жени се предлага да се направи тази кръвна проба и ако тя говори за възможност от синдром на Даун, ги съветват да се подложат на амниоцентеза или вземане на проба от хорионните въси, за да се направи окончателна диагноза.
	{img:tajnata_na_zhivota_120.jpg|#Дж. Д., на шест години, с баща си. Дж. Д. има синдром на Даун.}
	Все още обаче науката не е успяла да се пребори със следния много тъжен факт: съвременната жена, научила, че плодът в утробата й има синдром на Даун, може да избира между две неща: да стане майка на дете с това заболяване или да направи аборт. Вземането на подобно мъчително решение в никакъв случай не се улеснява от факта, че синдромът на Даун се проявява в различна степен. Всички засегнати от него хора имат специфичните характеристики на лицето, описани от доктор Даун — широко плоско лице, малък нос и тесни очни цепки* — но коефициентът им на интелигентност варира в широки граници, от 20 до 85 (тоест от сериозни умствени увреждания до долната граница на нормалното). Те са особено податливи към някои болести, включително сърдечни (които поразяват около 15% от родените със синдрома на Даун още през първата година от живота), стомашно-чревни аномалии, левкемия и, с увеличаването на възрастта, катаракти и Алцхаймер; но е напълно възможно човекът да има и сравнително малко здравословни проблеми. Благодарение на по-добрите грижи и познания относно риска за здравето, създаван от наличието на тази допълнителна хромозома, средната продължителност на живота им се увеличи значително: днес 50% от хората със синдрома на Даун навършват петдесет години. Въпреки че в типичния случай повечето от тях с времето постигат смятаната за депресираща от повечето хора „фамилиарност с болничните заведения“, те обикновено имат възможност да се насладят на живота и създават радост за не едно семейство. Това състояние е може би по-трудно за родителите, които трябва да свикнат да се грижат за човек със специални медицински нужди, както и с мисълта, че детето им, в много отношения, никога няма да порасне.
	[* Първоначално доктор Даун нарича заболяването „монголоидизъм“ въз основа на тези характеристики и озаглавява доклада си от 1866 година „Наблюдения върху етническата класификация на идиотизма“. Като привърженик на расистките еволюционни възгледи на своето време, той смята, че синдромът на Даун е еволюционна стъпка назад от възвишеното европеидно състояние към „низшето“ монголоидно. Трябва обаче да му се признае следното: според него тази „ретрогресия“, както я нарича, отхвърля твърденията на тези, които отказват да признаят, че представителите на европеидната и на неевропеидните раси, са представители на един и същ биологичен вид. — Бел.авт.]
	В повечето случаи жените, научили, че плодът в утробата им е със синдром на Даун, предпочитат да прекратят бременността си* В резултат в страните, където пренаталният скрининг е рутинна процедура, раждането на бебета със синдром на Даун намалява. Статистически обаче, това твърдение е по-сложно, отколкото изглежда: модата да се отлага майчинството, често поради професионални съображения, доведе до увеличаване броя на жените, изложени на по-голям риск от Даунова бременност. Затова във Великобритания ефикасността на програмата за тестване се определя спрямо _очаквания_ брой Даунови бебета, като се има предвид възрастта на майките, които ще раждат през съответната година. Ние сме свидетели на непрекъснато намаляваща пропорция на раждащи се бебета със синдром на Даун; през 1994 година например, програмите за пренатален скрининг намалиха случаите на раждане на бебета със синдром на Даун с около 40%.
	[* Във Великобритания 92% от зародишите, диагностицирани със синдром на Даун, се абортират. Обикновено само жените, които мислят да направят аборт като вариант, се подлагат на този пренатален тест (няма смисъл плодът да се излага на риска, свързан с тестването, ако майката възнамерява да доноси детето независимо от резултата), следователно тази цифра би трябвало да е доста висока. — Бел.авт.]
	Тризомия може да се появи и при други хромозоми, но в такъв случай аномалиите са толкова тежки, че се стига до спонтанно абортиране на плода във всички случаи, освен при тризомии на хромозоми 13 и 18. Но бебетата с тризомия 13 рядко живеят повече от няколко седмици след раждането, а децата с тризомия 18 обикновено умират преди да навършат една годинка. Хромозомните аномалии, в това число и тризомията, вероятно са доста разпространени. И докато много от тях са смъртоносни — смята се, че около 30% от зачеванията завършват със спонтанен аборт и при половината от тях се наблюдава някаква форма на хромозомно отклонение — други не се отразяват по никакъв или почти по никакъв начин. Възможно е промените да бъдат далеч не така драматични като загубата или добавката на цяла хромозома и да включват пренареждане на участъци в дадена хромозома или пренасяне на част от едната хромозома в другата. При загуба или добавка на генетичен материал, какъвто е случаят с появата на цяла допълнителна хромозома, се стига до вредно нарушаване на равновесието. За жалост, стандартният цитологичен анализ на хромозомите на зародиша, е в състояние да установи наличието само на значителен дисбаланс, но понякога и нарушеното в по-малка степен равновесие може да доведе до катастрофални последици.
	След като прави опит да забременее за първи път на трийсет и седемгодишна възраст, Катлин Маколиф научава с облекчение, че след направената й амниоцентеза е установено наличието на само две хромозоми 21. Тя обаче няма представа, че тестът може да разкрие и други хромозомни аномалии. Цитогенетикът установява инверсия на хромозома 2 на плода: все едно даденият участък е бил отделен, тръснат и вкаран отново, но обратно. Информацията не е придружена от полезен съвет: съществува вероятност инверсията да създаде проблем, например възникване на генетичен дисбаланс, но е възможно и да не се случи нищо особено. Единият начин да се разбере нещо повече е като се погледне втората хромозома на Маколиф и нейния съпруг. Ако някой от родителите притежава инверсията (тоест ако не става въпрос за спонтанна промяна в тяхното дете), може да се предположи, че тя не влияе, тъй като и двамата родители са нормални. Но нито Маколиф, нито нейният съпруг имат преобърната хромозома 2, което навежда на мисълта, че това е нещо ново, станало в сперматозоида или яйцеклетката. Какво ще причини на бебето тази инверсия? Внезапно Маколиф се оказва пред вземането на решение на живот и смърт. След непоносима агония тя решава, че несигурността е прекалено голяма и прекратява бременността. Въпреки изричната молба да не бъде информирана за резултатите от аутопсията — тя е достатъчно тъжна и разяждана от чувство за вина заради загубата на плода — в резултат на административна грешка докладът е изпратен на домашния й адрес и тя разбира, че плодът действително е бил сериозно увреден. Това обаче е слаба утеха и Маколиф все още пази ултразвуковата снимка на своето неродено бебе, скрита в едно чекмедже. За щастие, при следващите бременности не се наблюдават подобни усложнения и сега Маколиф е благословена с две малки деца в превъзходно здраве, както се изразява тя самата.
	Генетичните знания пораждат етични дилеми. Маколиф не е била предупредена, че амниоцентезата може да установи наличието и на други проблеми, а не само на тризомия 21; може би цитогенетикът е престъпил границите на професионалната етика, като не е докладвал само резултатите от поръчания тест. Разбира се, избор нямаше да има, ако беше използван метод, разкриващ _единствено_ броя на хромозома 21. Тъй като става все по-съвършен, генетичният скрининг се превръща в нещо като кутията на Пандора; неговите последствия надхвърлят значително първоначалната мотивация на теста и понякога се отразяват върху живота не само на тестваните хора. Това е особено очевидно при генетичното тестване на семейства, в които вече има засегнати от вродени заболявания като мускулната дистрофия на Дюшен, болестта на Хънтингтън или кистозната фиброза. В тези случаи диагностицирането се извършва не от цитогенетик, а от молекулярен биолог, който анализира конкретни отрязъци ДНК, а не части от хромозоми. ДНК се извлича от тъканната проба, взета от плода чрез амниоцентеза, или от дете или възрастен човек чрез вземане на кръв или клетки от лигавицата на устата с шпатулка. Днес тестът обикновено включва умножаване на критичния участък от пробата с ДНК — заподозрения ген — чрез полимеразна верижна реакция, последвана от секвенционен анализ, за да се определи дали носи въпросната мутация. И резултатите от теста за даден човек могат да ни дадат известна информация за генетичния статус на неговите роднини.
	Да вземем например тестването за болестта на Хънтингтън. Неотдавна мъж на двайсет и няколко години отива в клиника, за да бъде тестван за болестта на Хънтингтън. Дядо му по бащина линия е починал от тази болест, а баща му, на четирийсет и няколко години, подобно на Нанси Уекслър, решава да не се изследва, предпочитайки да живее с несигурността 50:50. Тъй като болестта на Хънтингтън поразява сравнително късно, напълно е възможно бащата да носи мутацията, макар симптомите все още да не са се появили. Младият мъж знае, че вероятността да носи мутацията — и следователно да бъде поразен от болестта в даден момент от живота си — е 1:4.* Но иска да бъде сигурен. Проблемът е следният: ако се окаже, че действително носи тази мутация, значи трябва да я е наследил от баща си и при баща му също в крайна сметка ще се прояви болестта на Хънтингтън. Желанието на сина да се информира е абсолютно несъвместимо с желанието на бащата да не научи истината. Възникват семейни препирни и в крайна сметка единствено намесата на майката спира сина от правенето на теста. Тя настоява, че желанието на младежа да знае определено бледнее пред правото на баща му да бъде предпазен от нещо, което може да се окаже опустошителна смъртна присъда. Този драматичен пример илюстрира разликата между генетичното диагностициране и другите видове диагностициране. Това, което мога да науча за моите гени, ще се отрази и върху биологичните ми роднини, независимо дали искат да имат подобна информация.
	[* Вероятността бащата да е наследил мутацията от своя баща, дядото на младежа, е 1:2, и ако я е наследил, тогава вероятността да я е предал на своя син е също 1:2. Вероятността за сина е продукт от тези независими събития, тоест 1:4 или 25%. — Бел.авт.]
	Понякога изводите може да не се отнасят за сегашното, а за бъдещите поколения. Чупливата _X_ хромозома е най-разпространената форма на наследено забавено умствено развитие. (Синдромът на Даун е по-често явление, но обикновено не е наследствен, защото се появява спонтанно.) Освен ниския коефициент на интелигентност, типичните симптоми включват впечатляващо издължено лице с непропорционални по размери уши и челюсти и хиперактивен, понякога придружен от раздразнителност темперамент. Подобно на мускулната дистрофия на Дюшен, болестта е свързана с пола (отговорният ген е в _X_ хромозомата), но, за разлика от мускулната дистрофия на Дюшен, засяга както мъже, така и жени. Наличието на едно нормално копие на гена очевидно не е достатъчно, за да се справи с въздействието на мутиралото; все пак симптомите при жените обикновено не са толкова силни и при тях честотата е 1:8 300, докато при мъжете е 1: 5 000. Чупливата _X_ хромозома се причинява от мутация, подобна на отговорната за болестта на Хънтингтън: една ДНК тройка, ЦГГ, се повтаря многократно. При нормалните индивиди повторенията са около 30, докато носителите на чупливата _X_ хромозома имат поне 50, а понякога до 90. Поради причини, които не са ни напълно ясни, броят на повторенията обикновено нараства с всяко следващо поколение; и когато тройките ЦГГ станат около 230, генът не е в състояние да произвежда повече съобщителна РНК и в резултат престава да функционира. Състоянието получава името си от характерна структурна слабост в _X_ хромозомата, причинена от всички тези повторения.
	С увеличаване броя на повторенията с всяко следващо поколение, състоянието става все по-тежко, а възрастта на появата намалява във всяко фамилно дърво. Последните наследници на семействата с чуплива _X_ хромозома имат най-голям брой повторения и обикновено са засегнати в по-ранен етап на живота си и по-тежко от тези, от които са наследили мутацията. Следователно, генетиците могат да идентифицират носителите на „премутация“ — прекалено малко повторения, за да причинят проблеми в момента, но достатъчно, за да доведат до чуплива _X_ хромозома в следващите поколения, като се има предвид тенденцията за нарастване на броя им. Все още не знаем точно какво прави произвежданият от засегнатия ген протеин, но по всичко изглежда, че свързва молекулите съобщителна РНК в свръзките — синапси — между нервните клетки.
	Подобно на изследванията на болестта на Хънтингтън, мускулната дистрофия на Дюшен и много други наследствени заболявания, изследванията на чупливата _X_ хромозома са катализирани от най-пряко засегнатите: семействата и любимите хора на страдащите. Асоциация „Чуплива _X_ хромозома“ с голям успех събира средства и убеждава Конгреса да подкрепя изследванията на чупливата _X_ хромозома. Макар някои учени да гледат цинично на подобни групи като на агенции, създаващи сред намиращите се в трудно положение хора усещането, че не са напълно безпомощни, опитът показва друго: посветилите се на своето дело, находчиви и преди всичко — мотивирани организации като Асоциация „Чуплива _X_ хромозома“, понякога действително държат ключа към справянето с подобни заболявания. Тези, които поемат най-голям риск, както финансов, така и научен, понякога, при късмет, биват и най-щедро възнаградени.


	Много от четящите тези редове жени може би си задават въпроса: „А защо по време на бременността ми не ме тестваха за кистозна фиброза, чуплива _X_ хромозома или мускулна дистрофия на Дюшен?“ Най-тъжното е, че някои от тях може дори да имат деца с някое от споменатите заболявания. На фона на генетичната революция, трансформирала медицинската технология, ставаме свидетели на депресиращ и безсмислен факт: липсата на съчетаване между научния прогрес и грижите за пациентите. Може би е по-точно да се каже, че никога не е обръщано нужното внимание на правилното им съчетаване. Много жени просто не са информирани за различните възможности и вече съвсем достъпните тестове се използват изключително малко.
	Като ръководител на Проекта за изследване на човешкия геном, аз се погрижих за финансирането на усилията, подпомагащи разбирането как знанието, което скоро щеше да се излее от секвенционните машини, ще се отрази, за добро или лошо, върху живота на безброй много хора. След като отделих първоначално 3% от общия бюджет (и по-късно — 5%) за тази цел, аз назначих Нанси Уекслър — специалист по болестта на Хънтингтън — да оглави експертната група, наречена „ЕЮСЕ“, натоварена да изследва етичния, юридическия и социалния ефект от нашите проучвания. Една от главните инициативи на ЕЮСЕ беше поредицата от пилотни изследвания на генетични тестове. По времето, когато всяко новородено се подлагаше на скрининг за ФКУ, беше необходимо да се запитаме дали медицината би могла отговорно да не предложи поне възможност за тест за кистозна фиброза, мускулна дистрофия на Дюшен, чуплива _X_ хромозома и всички други тежки човешки болести, които можеше да предскаже науката. Беше началото на деветдесетте години на XX век. Днес положението не е много по-напреднало от пилотния стадий: все още тук-там се провеждат изследвания в малък мащаб. Причините за тази парализа са различни, вариращи от материалната практичност до дълбоките философски несъгласия за същината на човешкия живот и достойнство. Накратко, те обхващат цялата гама от социални феномени — от жонглирането за набиране на средства до колективното изследване на душата — съпровождащи генетичната революция.
	Тестването за мускулна дистрофия на Дюшен и болест на Хънтингтън се прави обикновено в семействата, в които вече има един засегнат член. Съображенията за подобно ограничение са, че заболяванията са редки, а тестовете — скъпи. Тези изводи са спорни, но не са в сила в случая с кистозната фиброза, тестването за която обаче е също ограничено. Да си припомним, кистозната фиброза засяга 1 на 2 500 човека, което я прави едно от най-разпространените генетични заболявания, особено сред хората със северноевропейско потекло. Високият процент изглежда още по-забележителен, като се има предвид, че причиняващият го дефект, който се появява в ген в хромозома 7, следва рецесивен модел на наследяване; това означава, че за да развие кистозна фиброза, човек трябва да наследи две мутирали копия. Хората само с едно мутирало копие не са засегнати, но като носители, могат да предадат мутацията на своите деца. Епидемиологичните изследвания и изчисления показват, че 1 от всеки 25 американци с европейски произход, е носител на мутацията.
	Една от трудностите, свързани с тестването на кистозната фиброза, е техническо, и е свързано с варирането на лежащия в основата й дефект. Една специфична форма на мутацията е отговорна за около 70% от случаите: заличаване, наречено _∆-F508_, в резултат на което липсват три бази: ЦТТ.* Ако останалите 30% се дължаха само на няколко други мутации, тогава подлагането на населението като цяло на скрининг за кистозна фиброза не би било непрактично. Но повечето от другите мутации причинители са характерни само за една фамилна линия и досега са открити повече от хиляда различни мутации, причиняващи кистозна фиброза. Какво означава това за тестването на населението? Всеки тест може да проверява най-много за двайсет и пет различни мутации, но тези двайсет и пет най-разпространени форми ще бъдат отговорни само за 85% от случаите. В резултат ще пропускаме по една на всеки шест мутации… определено не особено надеждно диагностициране. Да предположим, че някоя двойка получава негативни резултати от скрининга за кистозно-фиброзни мутации според нашия изключително несъвършен тест. При това положение не бихме могли да ги уверим, че няма опасност да създадат дете с кистозна фиброза. „Защо тогава да си правим труда да извършваме изследвания за 300 $, след като дават толкова неубедителни резултати?“ — питат опонентите.
	[* Цифрата 70% се отнася за хората със северноевропейско потекло — популацията, сред която кистозната фиброза е най-разпространена. Делта-F508 е отговорен обаче само за около 35% от кистозно-фиброзните мутации сред населението с афроамерикански и еврейско-ешкеназки произход. Причинените от потеклото разлики като тази усложняват създаването на програми за тестване. — Бел.авт.]
	Но, въпреки техническите трудности, пренаталният скрининг за кистозна фиброза все пак е в състояние да идентифицира голяма част от засегнатите зародиши. Защо тогава не се прилага по-широко? Парадоксално, но членовете на организациите, свързани с кистозната фиброза, изиграха важна роля за ограничаване тестването за тази болест до вече засегнатите семейства. Те се опасяват, че по-широкото приложение ще отклони и без това ограничените средства от най-важната цел — откриване на лекарство. Притеснението е разбираемо, особено в този момент. Смята се, че трийсет хиляди американци имат кистозна фиброза. Напредъкът в третирането вече е увеличил значително средната продължителност на живота им и се предполага, че не след дълго ще бъде намерено лекарство. Но би било безотговорно да се твърди, че това ще стане всеки момент: бебетата, родени днес с кистозна фиброза, все още са изправени пред перспективата цял живот да се борят с омаломощаваща болест. Макар лечението на кистозна фиброза несъмнено да е главният приоритет, все пак бременната жена би трябвало да има възможност, при желание, да се тества. И тогава, вече информирана за състоянието на плода, тя ще има свободата да направи своя избор.
	Съпротивата срещу по-масовото тестване има и други, не толкова материални причини. Някои гледат на скрининга като на признание за поражение, на неправилното решение. Създават се групи специално с цел да помогнат на хората с дадено заболяване да чувстват, че принадлежат към някаква общност и обществото ги цени; но как може тази мисия да се съчетае с тестването, което насърчава абортирането на увредените зародиши?
	Сдруженията „Кистозна фиброза“ например се притесняват да не би страдащите от заболяването хора да бъдат белязани по такъв начин и се опасяват, че тестването прави именно това, макар и индиректно. В историята на генетичното тестване съществува нещастен прецедент, който преследва всички подобни групи. Много преди появата на ДНК скрининга, е разработено едно от първите диагностицирания за вродени болести, а именно — за установяване на сърповидно-клетъчната анемия, която в Съединените щати поразява предимно американците с африкански произход. Както видяхме в Трета глава, хората, наследили две мутирали „сърповидни“ копия на гена на хемоглобина, страдат от мъчителни, омаломощаващи симптоми, докато при носителите само на едно копие те почти не се проявяват.
	След разработването на лесни начини за кръвни изследвания през шейсетте години на XX век, из цялата страна набързо се създават програми за скрининг. Въпреки добрите намерения, те причиняват повече вреда, отколкото полза. Тестващите обикновено не обясняват както трябва на тестваните какви са целите или резултатите от изследването. Мнозина от диагностицираните като носители заключават погрешно, че са болни; на някои се отказват дори работа или здравни осигуровки въз основа на изследването; а изложените на риск от създаване на деца със сърповидно-клетъчна анемия двойки са съветвани доста грубо да помислят дали изобщо да стават родители. Тестовете — някои програми са задължителни — са всъщност насилствени и създават у някои впечатлението за възраждане на расистката евгеника, защото белязват хората, получили положителен резултат. Тъжната ирония във всичко е, че от чисто медицинска гледна точка, кампанията е замислена съвсем разумно: въпреки напредъка в лечението, сърповидно-клетъчната анемия си остава хронично, мъчително заболяване. Тестването е най-доброто лекарство за болест, която е много по-лесно да избегнеш, отколкото да се справиш с нея, но първите механизми, замислени с цел нейното изкореняване, се осъществяват толкова зле, че по-скоро разгневяват хората, на които би трябвало да помогнат.
	За щастие, през 1972 година новите насоки на правителството преработват програмата за скрининг на сърповидно-клетъчната анемия и й позволяват да докаже ефективността си, без да поражда притеснения като първоначалните усилия в тази област. По-трудно е да се възстанови доверието на групите, работещи в подкрепа на страдащите от различни генетични заболявания; опитът им от случилото се с болните от сърповидно-клетъчна анемия ги кара да се отнасят с недоверие към програмите за тестване, а страхът от белязване остава, понякога, уви, за сметка на подобряване на общественото здраве.


	В много отношения, въпреки несъмнената си полза, генетичното тестване предизвиква много спорове. Ранди Хейгърман, по това време в Детската болница в Денвър, решава да приложи ДНК тест за чуплива _X_ хромозома при децата, обучавани в специалните класове на Денвър. Логиката е проста: за децата, чиито способности да учат са намалени от това заболяване, ще бъде най-добре да се открие точната причина, за да може обучението им да се пригоди конкретно според техните специфични нужди. Оказва се, че от изследваните 439 деца, 5 са с чуплива _X_ хромозома. (По-обхватно изследване в училища в Холандия открива 11 неустановени преди това случаи на чуплива _X_ хромозома в група от 1 531 ученици.)
	Може би най-интересното в Денвърското изследване е реакцията на родителите и настойниците на предложението на Хейгърман. Повечето са съгласни, че диагностицирането ще бъде от полза, както заради потенциала обучението на детето им да се подобри, така и защото ще идентифицира наличието на тази болест в семейството. Една трета обаче се отказват от теста, изказвайки или убедеността си, че детето им няма чуплива _X_ хромозома, или опасението, че тестът може да стресира детето. Хейгърман получава критики за своите усилия; те обединяват тези, които виждат заплаха от тоталитарно генетично бъдеще във всеки опит за вземане на ДНК с цел справяне с някакъв социален проблем.
	А въпросът действително е колкото личен, толкова и социален. Високият процент премутации на чупливата _X_ хромозома — може би при 1 от всеки 200 _X_ хромозоми — вероятно е основателна причина за масов скрининг на населението. Смята се, че само един сериозен случай, като се включва невъзможността на засегнатия да работи и институционализирането му, ще струва в Съединените щати около 2 000 000 $. Непрестанно нарастващото предизвикателство за осигуряване на достъпни здравни грижи, е достатъчно убедителен аргумент в защита на осигуряването на възможност на всяка майка да бъде тествана. Тази логика не убягва и на по-малките страни, където възможностите за политически грешки са още по-малки. Едно пилотно изследване в Израел подлага на скрининг 14 334 жени; установява се, че 207 от тях имат премутация. Пренаталното диагностициране е достъпно по желание и така са идентифицирани пет зародиша с увеличен брой повторения ЦГГ. Определянето на съдбата на всяка една от тези бременности по право се полага на майката: едно свободно общество не би трябвало да изисква от нея да направи аборт или да износи до края плод с открито генетично заболяване. Но не всяка жена е готова да гледа дете инвалид, така както не всяка жена е готова да прекъсне бременността си, заради предвижданото качество на живот на носеното от нея дете. Независимо от личния избор обаче, остава фактът, че скринингът може само да намали случаите на подобни заболявания, а това несъмнено е за благото на цялото общество.


	Въпреки отчайващата неохота да се възползваме от предимствата, които ни предлага широкомащабният генетичен скрининг, кратката история на практиката не се състои само от пилотни изследвания в малък мащаб и осъдителни полемики. Има и щастливи и поучителни истории, разказващи за триумфа на програмите за тестване за генетични болести в изложените на по-голям риск популации.
	Хемоглобинопатиите са болести, причинени от неправилно функциониране в молекулата на хемоглобина, в това число различните таласемии и сърповидно-клетъчната анемия. Смята се, че са най-разпространеният клас вродени заболявания, като около 4,5% от населението носи мутация на някое от тях. Както видяхме, генът на сърповидно-клетъчната анемия има противомаларични свойства и затова създаването му се поощрява от естествения подбор в регионите, където маларията се среща често. В резултат, първоначално мутацията се среща често само в тези части на света. Същото адаптивно предимство е отговорно и за разпространението и на другите хемоглобинопатии. Медицината постепенно достига до извода, че дадени мутации са по-разпространени сред определени етнически групи, независимо къде живеят сега отделните индивиди.
	Сред популацията на кипърските гърци в Лондон, носителите на таласемията са цели 17%. В тежката си форма заболяването е най-вредната хемоглобинопатия и се изразява в безформени и, понякога, снабдени с ядра червени кръвни телца, които причиняват увеличаване на черния дроб и далака; то често завършва със смърт още преди достигането на зрелост. Системната програма за скрининг, стартирана през 1974 година от Бърнадет Модъл от Кралското медицинско училище, е посрещната ентусиазирано от кипърските гърци в Лондон, които си дават много добре сметка за сериозността на поразяващата отдавна общността им болест. Стартирането на подобна програма в Сардиния, пак през 1974 година, намалява забележимо случаите на таласемия от 1:250 до 1:4 000.
	Ешкеназките евреи са друга група, която си дава горчива равносметка какво може да причини смъртоносната мутация на една генетично изолирана популация. Ужасната болест на Тей-Сакс е сто пъти по-разпространена сред тази група, отколкото сред повечето нееврейски групи. Засегнатите от нея бебета се раждат видимо здрави, но развитието им постепенно се забавя и те започват да ослепяват. Около втората им година се появяват припадъците. Влошаването на състоянието им продължава, докато умрат, обикновено на около четиригодишна възраст, слепи и парализирани. За разлика от хемоглобинопатиите, чието относително по-широко разпространение сред дадени популации обикновено може да се обясни със съпътстващата адаптивна протекция срещу малария, си остава загадка защо болестта на Тей-Сакс се среща по-често сред ашкеназите. Може би причината е генетично стеснение: възможно е мутацията да е присъствала сред сравнително малката група, която се отделя, за да се превърне в ашкеназите по време на втората диаспора. Може би подобен феномен обяснява и защо мутацията е толкова разпространена сред френските канадци от Югозападен Квебек, както и сред кейджъните в Луизиана: случайното присъствие на нещастна мутация в малката популация на основателите на двете колонии. Според едно от алтернативните обяснения носителят на този рецесивен ген (на едно копие от мутацията на болестта на Тей-Сакс) има по-голяма резистентност срещу туберкулозата и това може би е било предимство за европейските евреи, които са обитавали в повечето случаи гъсто населените градски центрове.
	Причината за болестта на Тей-Сакс е открита през 1968 година; тогава е установено, че червените кръвни телца на пациентите са претоварени с ганглиозида _GM2_. Този химикал е важен компонент на клетъчната мембрана и при нормалните индивиди излишъците от него се разлагат до други съединения от един ключов ензим, който липсва при страдащите от болестта на Тей-Сакс. През 1985 година Рейчъл Майеровиц и нейните колеги от Националните здравни институции изолират гена, кодиращ въпросния ензим, и показват, че той действително е мутирал при пациентите с болестта на Тей-Сакс.
	Сега вече се разполага с база за сигурен пренатален тест и добре дефинирана целева популация; това са като че ли създадени по поръчка условия за успешна програма за скрининг. Но пренаталният скрининг всъщност предлага само един лек при положителна диагноза: аборт, който, поне сред ортодоксалните ашкенази, е забранен. За щастие е възможно също така да се тестват потенциалните родители и така, морално приемливото решение за вярващите хора е програмата, насочена към двойките. Рави Йозеф Екщайн вижда как четири от десетте му деца умират от болестта на Тей-Сакс. През 1985 година той създава Дор Йешорим, „поколение на праведните“, програма за осъществяване на тестване за болестта на Тей-Сакс сред местната ортодоксална еврейска общност. Младите хора са насърчавани да се възползват от възможността за безплатно тестване, която се дава в гимназията и университета. Необичаен аспект на тази програма е изключителната поверителност: дори тестваните не са информирани дали са носители; вместо това всеки получава кодов номер. По-късно, когато двама млади решат да се оженят, всеки от тях се обажда в Дор Йешорим и си дава номера. Състоянието им се разкрива само ако и двамата са носители, заедно с предложението за помощ от психиатър. Целта на това разкриване само когато е наистина необходимо, е да се избегне белязването на носителите и същевременно да се направи всичко възможно за предотвратяване на заплахата от създаване на деца с болестта на Тей-Сакс.
	До този момент програмата Дор Йешорим е тествала над седемдесет хиляди човека и идентифицирала повече от сто рискови двойки. Тя намалява значително случаите на болестта на Тей-Сакс и очевидно се радва на успех, но някои от членовете на еврейската общност виждат недостатъци в нея. Според едни тя принуждава всички млади хора да се тестват и ги сплашва със сериозната си препоръка носителите сред тях да преразгледат решението си да се оженят. Опоненти кръщават програмата на рави Екщайн „евгеника“ (дума, която резонира особено болезнено именно сред еврейската общност), но подобна демагогия не променя главния факт на въпроса: програмата очевидно се радва на силна подкрепа сред общността, която обслужва, общност, която е наясно с ужасите на болестта на Тей-Сакс. Дор Йешорим демонстрира практически, че програмата за скрининг може да бъде едновременно ефективна и съобразена с дадената култура, и да върши работа дори в ситуация, при която обществените нрави и религиозни принципи на пръв поглед са несъвместими с генетичното тестване по принцип.


	Пренаталният скрининг предлага избор само между две възможности за жената, носеща плод с установено генетично заболяване: да прекрати или да износи докрай бременността. Фактът, че амниоцентезата не може да се направи преди зародишът да навърши поне петнадесетата седмица, прави избора на аборт още по-травмиращ. На този стадий абортът не отстранява безформена топка от клетки, а миниатюрно същество, достатъчно реално, за да е създало вече връзка с родителите благодарение на силата на ултразвуковия образ. Повечето родители, поне тези, които не са против всички аборти по принцип, биха предпочели да бъдат изправени пред този невероятно труден избор, поставен от генетичното тестване, поне в един по-ранен стадий на бременността. Точно такава е и идеята при създаването на предимплантационното диагностициране.
	Робърт Уинстън от болницата „Хамърсмит“ в Лондон е водещ гинеколог микрохирург, специалист в процедури като коригиране на дефекти на фалопиевите тръби, които пречат на жената да зачене. Той се превръща също така в един от водещите английски телевизионни популяризатори на научните и биомедицинските изследвания и дори намира време, като лорд Уинстън от „Хамърсмит“, за парламента, за да съветва правителството по тези въпроси. Като съчетава две съвременни технологии — оплождането ин витро и ДНК диагностицирането на базата на полимеразната верижна реакция — Уинстън става пионер в метод за проверка на генетичния статус на ембриона, преди да бъде имплантиран в матката на жената и да започне да се развива. След оплождането ин витро, няколкото оплодени яйцеклетки се отглеждат в лабораторията, докато се разделят три-четири пъти, за да произведат топчица от осем или шестнайсет клетки. Тогава от всяка от тях се отделят внимателно една-две клетки, за да бъде извлечена ДНК, после, с помощта на полимеразната верижна реакция се умножават съответните последователности, за да се определи във всеки случай наличието или липсата на мутация. Този метод на свръхранно диагностициране е възможен единствено благодарение на способността на полимеразната верижна реакция да умножава дори най-малки количества ДНК. След това родителите могат да имплантират само ембрионите с отрицателен тест за генетични болести.
	{img:tajnata_na_zhivota_121.jpg|#Ембрион от осем клетки.}
	Първите предимплантационни тестове се правят през 1989 година за определяне пола на зародиша, важна информация, когато рискът е свързан с болест, засягаща представителите само на единия пол, като мускулната дистрофия на Дюшен. Майката носител може да избере само женските ембриони, защото те няма да бъдат засегнати, макар и да е възможно да бъдат носители. Именно колегата на Уинстън, Алън Хендисайд, и други впоследствие разширяват предимплантационното диагностициране, така че да идентифицира конкретни мутации: през 1992 година те прилагат за първи път техниката за тестване за кистозна фиброза, която не е свързана с пола.
	Както видяхме, макар да е свързана с пола, чупливата _X_ хромозома засяга както мъжете, така и жените. Следователно тази болест е естествена мишена за предимплантационното диагностициране, но въпреки това беше нужна намесата на родители, запознати с трудностите около отглеждането на дете с чуплива _X_ хромозома, за да мобилизират лекарите да го правят. Деби Стивънсън, телевизионен репортер на Си Ен Би Си, има син Тейлър, чиято чуплива _X_ хромозома бе диагностициран едва след раждането на втория син, Джеймс. Макар Джеймс, за щастие, да изтегля печелившата карта от вероятността 50:50 да наследи болестта, семейство Стивънсън няма желание да повери и третото си дете на съдбата. Те решават да се обърнат към предимплантационното диагностициране: „Някои смятат, че е неетично да се избират здрави ембриони — споделя Деби Стивънсън, — но аз мисля, че е за предпочитане пред ужасния избор дали да прекъснеш бременността си или да я изкараш докрай, след като разбереш, че бебето ти страда от сериозна болест.“ През 2000 година, след отчайващите едногодишни издирвания на лаборатория, готова да извърши процедурата, най-младият член на семейство Стивънсън е заченат и, само дни по-късно, тестван за чуплива _X_ хромозома. Също като Джеймс, Саманта не е засегната от въпросното заболяване.
	{img:tajnata_na_zhivota_122.jpg|#Семейството на Деби Стивънсън. Най-голямото момче Тейлър има чуплива X хромозома. Предимплантационното диагностициране подсигури Саманта, бебето, да бъде без чуплива X хромозома.}
	В нашата култура човешката репродуктивна биология изглежда е неизчерпаем източник на противоречия, и процедурата, свързана с манипулирането на човешки ембриони с каквато и да било цел, няма как да не се превърне в гръмоотвод. Предимплантационното диагностициране не прави изключение. Но, дори без да говорим за етичните съображения, процедурата има два големи недостатъка: изисква огромно отдаване от страна на предприелата го двойка и, като всички форми оплождане ин витро, е много скъпа. Но методът е толкова мощен по принцип и толкова по-малко травмиращ от аборта, че можем само да се надяваме след време да станем свидетели на използването на още по-добри техники и наред с това намалена цена — обичайният модел на развитие на всяка нова технология. Предимплантационното диагностициране има потенциал да се превърне в изключително важно оръжие в борбата ни с генетичните заболявания.


	Всички обсъждани досега болести са „прости“ в генетично отношение: причиняват се от мутации в един ген и околната среда не влияе върху това дали даден индивид ще получи или няма да получи въпросния ген. Положението е доста по-сложно при болести като рак; както видяхме, той може да се причини от комбинация от наследствени фактори и влиянието на обкръжението. Но дори при рака, съществуват индивидуални гени, оказващи много силно въздействие независимо от средата. Макар _BRCA1_, един от гените, свързани с рака на гърдата, да е отговорен само за около 5% от всички случаи, вероятността жените с мутация в гена да се разболеят до шейсетата си година е 90%.
	В началото на деветдесетте години Франсис Колинс, по това време в Мичиганския университет, обединява силите си с Мери-Клер Кинг от Калифорнийския университет в Бъркли в лова на _BRCA1_. Те избират стандартния подход: събират семейства, подготвят ДНК проби и тестват маркерите, с надеждата да попаднат на гена. В едно семейство с повече от петдесет члена има много случаи на рак на гърдата — ясен пример за наследено предразположение към заболяването. През септември 1992 година член на това семейство — ще я нарека „Ан“, разкрива пред една от сътрудничките на Колинс, Барбара Уебър, че за следващата седмица е уговорила билатерална мастектомия, макар засега да няма признаци за рак на гърдата. Ан решава, че не е в състояние да понася повече несигурността, надвисналата над бъдещето й въпросителна, и решава да предприеме тази драстична стъпка. Уебър обаче заключава от ДНК анализа, че Ан не е изложена на особена опасност: рискът да заболее от рак на гърдата при нея не е по-голям, отколкото при жена без подобна семейна история. Но заключението е направено в контекста на изследователски проект, а много преди това е прието правилото предварително получената информация да не се използва за клинично диагностициране.
	Уебър и Колинс обаче решават, че дилемата на Ан надделява над правилото: те я информират, че рискът й е малък и тя се отказва с огромно облекчение от операцията. Но след като споделят своите открития с един член на семейството, учените се чувстват задължени да предложат същото и на другите членове, които ги помолят; и така Уебър и Колинс създават извънредна програма за генетични препоръки при рак на гърдата. Една от членовете на семейството, която също се оказва, че не е изложена по-висок от средностатистическия риск, се е подложила на профилактична билатерална мастектомия преди пет години. Тя приема философски информацията: операцията все пак й донася пет години спокойствие. Но ако тестът за мутацията се бе оказал позитивен, радикалната стъпка може би щеше да й е осигурила нещо повече от спокойствие. От години профилактичната мастектомия се препоръчва от лекарите, макар да бе неосъществимо оперативната намеса да отстрани цялата тъкан на гърдите и да нямаше солидни доказателства, че тази мярка е спасила нечий живот. Днес обаче съществуват доказателства, че тази крайна мярка действително намалява смъртността сред изложените на по-висок риск жени; в една група от 639 жени само 2 (вместо 20–40 от очакваните в резултат на статистическите данни) умират от рак на гърдата. По подобен начин, отстраняването на яйчниците преди четирийсетгодишна възраст намалява риска от рак на яйчниците и на гърдата. Генетичният анализ може да даде на жените властта да вземат решения буквално на живот и смърт.
	Но все още доста ограниченият ни поглед към бъдещите промени, до които ще доведе анализът на ДНК, позволява да смятаме, че ще се увеличат възможностите ни да се справяме с рака на гърдата и с не толкова крайни мерки, както разкрива друго изследване от Мичиган. На една от братовчедките на Ан казали, че най-вероятно носи мутацията _BRCA1_, унищожаваща семейството им. Тъй като не си е правила мамограма от години, дължащо се на страха пренебрежение, често срещано в рисковите семейства, тя изпада в паника. Уебър назначава мамография за същия ден и е открит миниатюрен зараждащ се тумор. Отделен е с лекота, но със сигурност щеше да бъде пропуснат при един рутинен преглед. Самонаблюдението с опипване на млечните жлези и редовните мамографии несъмнено са спасили не един живот, но кампанията за универсализиране на тези процедури води до един непредвиден ефект — създаване на фалшиво усещане за сигурност в някои случаи. Скринингът за генетичен риск ни позволява да откриваме хората, чиито прегледи чрез някакви образи трябва да бъдат особено обстойни. По-големият риск изисква по-голяма бдителност. И в крайна сметка, колкото по-малка бъде купата сено, толкова повече игли ще бъдат намерени.


	Нанси Уекслър, като член на семейство с много случаи на болестта на Хънтингтън, и Ан, като член на семейство с много случаи на рак на гърдата, са част от ново поколение, което може да добие представа за очакващата го генетична съдба чрез тестовете за генетичен скрининг, с които разполагаме отскоро. И колкото повече научаваме за генетичната основа на относително разпространени заболявания, от диабет до сърдечни болести, толкова по-мощна ще става кристалната топка и ще разкрива генетичното бъдеще за все повече хора.
	През последното десетилетие малко болести изпълниха с ужас толкова много сърца, колкото болестта на Алцхаймер, която всяка следваща година поразява все по-голям брой хора, причинявайки физическа и умствена немощ; тя е застигнала вече повече от 4 000 000 американци. Роднините и приятелите на страдащите в началото може да забележат някои незначителни пропуски в паметта, например трудно припомняне на скорошни събития или намиране на нужната дума, и обикновено ги приписват на напредващата възраст. След това е възможно в засегнатия да се проявят чести промени в настроението, което също не е необичайно сред възрастните хора. Но с напредването на болестта симптомите стават по-изразени и вече не могат да се сбъркат; загубата на паметта скоро става неестествено силна, до такава степен, че познатите предизвикателства на работното място или дори простите домакински задължения се превръщат в непреодолими бариери. Говорът се затруднява все повече; изреченията остават недовършени, защото жертвата губи нишката на мисълта си. А осъзнаването на този факт може да причини депресия, която на свой ред задълбочава ефекта от другите, все по-стресиращи промени на личността. Пациентите в напреднал стадий на болестта на Алцхаймер не знаят кои са или къде се намират, не могат да разпознаят даже най-близките си хора. С неумолимата ерозия на тяхната памет и личност, постепенно се разрушава самата им същина като индивиди.
	В типичния случай тази болест се появява около шейсетата година, но една по-рядка форма, обхващаща около 5% от всички случаи, поразява хора на четирийсет-четирийсет и няколко години. Тази ранно появяваща се форма подлага семействата на същия ад, както и болестта на Хънтингтън, като поразява жертвите си в разцвета на живота им и постепенно и неумолимо ги разрушава. Едно семейство, от което бяха поразени много членове в продължение на няколко поколения, описва това страдание като поразяване от своя собствен „биологичен Холокост“. Следвайки довода, представен за първи път от Мери-Клер Кинг при изследванията й на рака на гърдата, че е по-вероятно по-ранните прояви на дадено заболяване да имат генетична основа, повечето първоначални изследвания на болестта на Алцхаймер се насочват именно към по-рано проявяващата се форма. До 1995 година са открити три гена, свързани по някакъв начин с отлагането на протеина амилоид; неговото натрупване в главния мозък на пациентите е забелязано още през 1906 година и е включено към първото описание на болестта, направено от доктор Алойс Алцхаймер. Следователно ранните случаи на заболяване от това страдание са с ясен наследствен характер. А какво тогава е положението с по-късните прояви на болестта?
	Алън Роузис от Университета на Дюк предпочита да не се съобрази с мнението на мнозинството и се заема с много по-познатата късна форма, която само в редки случаи се среща многократно в дадено семейство. Роналд Рейгън например, който обяви, че е засегнат от това заболяване през 1994 година, две години по-късно загубва брат си Нийл пак в резултат на късната му форма. Майка им също умира от него.
	Въоръжен с опита си като невролог и основно запознат с мускулни заболявания като мускулната дистрофия на Дюшен, Роузис започва своето изследване през 1984 година. А твърдението му от 1990 година, че болестта на Алцхаймер изглежда е свързана с един ген от хромозома 19, е посрещнато със скептицизъм. Той обаче успява да докаже на всички, че грешат. Две години по-късно Роузис идентифицира въпросния ген. Оказва се, че кодира аполипопротеин _E_ (_APOE_), свързан с преработката на холестерола. Генът се среща в три форми (алели): _APOEε2_, _APOEε3_ и _APOEε4_, като проблемният се оказва _APOEε4_ — само едно негово копие увеличава четирикратно риска на неговия носител да развие болестта на Алцхаймер. А човекът с две копия е десетократно по-заплашен от болестта отколкото човека без алел _APOEε4_. Роузис открива, че 55% от хората с две копия _APOEε4_ се разболяват до осемдесетата си година. Възможно ли е откриването на тази връзка да стане основа за генетичен тест? Вероятно не. _APOEε4_ е действително свързан с тази болест, но е доста разпространен и не е достатъчно добър неин предизвестител, за да се използва за изследване: макар да са изложени на по-висок риск, мнозина с две копия на алел _APOEε4_ никога не стават жертва на болестта на Алцхаймер. Но тестът за _APOEε4_ се използва в клиничната практика за по-сигурното диагностициране на болестта на Алцхаймер. И може би, щом разберем причината, генетичният анализ ще бъде по-рафиниран. Най-новите изследвания, свързани с предизвикване на симптоми на болестта на Алцхаймер при мишки навеждат на мисълта, че _APOE_ е свързан с метаболизма на протеина, който причинява смъртта на нервните клетки при страдащите от тази болест хора.


	А лечението? При повечето вродени заболявания се сблъскваме със същото съкрушително безсилие, което вече бе споменато във връзка с болестта на Хънтингтън: знаем достатъчно, за да ги диагностицираме, евентуално — и да ги избягваме, но не и да ги лекуваме. За щастие, има няколко случая, при които генетичното разбиране ни позволи да изминем и останалата част от пътя и да създадем ефикасни терапии. За нещастие, малко от тях са толкова прости и ефективни, както терапията на ФКУ, при която нормалният живот се постига благодарение на няколко хранителни ограничения.
	Често генетичните болести водят до унищожаването, клетка по клетка, на едни или други тъкани: мускулите при мускулната дистрофия на Дюшен, нервните клетки при болестите на Хънтингтън и на Алцхаймер. Не съществува бърз начин за справяне с това безмилостно разрушение. Но макар още да сме в самото начало, смятам, че е напълно реалистично в крайна сметка да бъдем в състояние да лекуваме подобни болести, използвайки стволовите клетки. Повечето клетки в тялото са способни да възпроизвеждат само самите себе си — клетките на черния дроб например, произвеждат само чернодробни клетки — но стволовите клетки могат да генерират различни специализирани клетъчни типове. В най-простия случай, току-що оплодената яйцеклетка, стволовата клетка с максимален потенциал, в крайна сметка ще доведе до създаването на всичките познати 216 вида човешки клетки. Затова стволовите клетки се получават по-лесно от зародишите; могат да се открият и в зрели организми, но при тях обикновено липсва характерната за ембрионните клетки способност да се превръщат във всякакъв тип клетки. Тепърва започваме да се учим как да стимулираме стволовите клетки да произвеждат конкретен вид клетки и се надявам един ден да сме в състояние да заместим изгубените мозъчни клетки при хората, поразени от болестите на Хънтингтън и Алцхаймер с нови, здрави клетки. Но трябва да изминем дълъг път, преди да проумеем молекулярните причини, поради които дадена клетка се развива в една, а не в някоя друга посока. Ще бъдат нужни десетина години за справянето с този фундаментален проблем на биологията на развитието, преди да сме в състояние да изследваме както трябва терапевтичната стойност на стволовите клетки. Мисля, че би било истинска трагедия за науката и за хората, които биха имали полза от изобретената въз основа на стволовите клетки терапия, ако изследванията бъдат възпрепятствани поради религиозни причини. Проучванията показват недвусмислено, че повечето американци са за изследванията с помощта на стволови клетки от ембриони, но политиците продължават да угаждат на противопоставящото се религиозно малцинство. Резултатът е ограничаващото законодателство в Съединените щати, което застава на пътя на усилията за разработването на тази потенциално безценна технология.
	Засега лечението на генетични заболявания не се простира до заместването на клетките чрез терапията със стволови клетки, но би могло да включва заместването на липсващ протеин. Болестта на Гоше, която поразява 1 на 40 000 човека, е резултат на мутация в гена за глюкоцереброзидазата — ензимът, подпомагащ разграждането на мастна молекула, която иначе се акумулира с вредни последствия в клетките на тялото. Болестта може да бъде опустошителна, с поредица от симптоми, в това число болки в костите и анемия. Първите опити за директно доставяне на липсващия ензим се правят още през 1974 година. Резултатите са обещаващи, но снабдяването с него е извънредно трудно: ензимът заместител трябва да се извлича от човешка плацента и за да се посрещнат нуждите само на един човек за една година са нужни двайсет хиляди плаценти. Големият пробив е осъществен в началото на деветдесетте години, когато изследователите синтезират модифицирана форма на ензима, която се усвоява по-ефикасно от нуждаещите се от него клетки. През 1994 година биотехнологичната компания _Genzyme_ започва да произвежда модифицираната форма чрез рекомбинантни методи. Лечението на болестта на Гоше не се справя с генетичния корен, а по-скоро с ефекта от мутацията: то осигурява на пациента жизненоважния ензим, който не му осигурява мутиралият ген.
	Оправянето на генетични аномалии по този биохимически начин очевидно е постижимо и ефективно. Но въпреки забележителната ефективност на рекомбинантните методи, лечението е скъпо — 175 000 $ годишно — а необходимостта от непрестанни вливания е бреме за пациентите. Затова е напълно естествена мечтата на генетиците да открият практичен начин за справяне с причината за проблема, вместо да компенсират последствията от него. Идеалното лечение за вродените заболявания би било осъществяването на генетична промяна, на коригиране на причиняващите проблеми гени. А ползата от такава генна терапия би траяла през целия живот на пациента; веднъж оправен, проблемът ще бъде решен завинаги. Съществуват, поне по принцип, два подхода: соматична генна терапия, при която променяме гените в клетките на тялото на пациента; или генна терапия на яйцеклетката или сперматозоида, при която се променят гените в сперматозоидите или яйцеклетките на пациента, за да се предотврати предаването на вредната мутация на следващото поколение.
	Тези решения за справяне с генетичните дефекти може да са очевидни, но идеята за генната терапия не бе посрещната особено топло както от масовата публика, така и от професионалистите. Подобна реакция не е изненадваща: може да се очаква, че култура, която се притеснява от генни модификации в царевицата, ще бъде против генно модифицираните хора, колкото и голяма да е потенциалната полза. А най-бурните протести са срещу генната терапия с линии микроорганизми поради риска да се причинят генетични вреди при манипулирането на ДНК. При соматичната генна терапия вредата ще има ограничен ефект; при генната терапия с линии микроорганизми съществува вероятност по случайност да се създадат увредени хора. Но дори нейните поддръжници, сред които се смятам и аз, никога не биха предложили да се пристъпи към тази процедура, преди да разполагаме с достатъчно добри техники, за да сме уверени, че няма да причиним неволно вреда. Много учени обаче са убедени, че никога не трябва да се захващаме с генна терапия с линии микроорганизми. Независимо дали се основават върху етиката или неоснователни страхове от неизвестното, подобни аргументи според мен не са необорими. Генната терапия с линии микроорганизми е всъщност оправяне на това, което случайността е объркала. Но засега споровете са академични: генната терапия с линии микроорганизми е все още много над техническите ни възможности. Докато това стане, трябва да съсредоточим усилията си върху превръщането на соматичната генна терапия в мощно средство.


	Първата явно успешна генна терапия е осъществена от Френч Андерсън, Майкъл Блийз и Кен Кълвър от Националните здравни институции през 1990 година. Те избират една много рядка болест, наречена „аденозин деаминазен дефицит“ (АДА), при която липсата на един ензим изважда от строя имунната система и оставя потърпевшия беззащитен като Дейвид Ветър, момчето в найлоновия мехур. В експеримента участват две момиченца: четиригодишната Ашанти Десилва и деветгодишната Синди Кътшал.
	{img:tajnata_na_zhivota_123.jpg|#Синди Кътшал, пациентката пионер в генната терапия. След посещението си в Колд Спринг Харбър, тя ми изпрати рисунка, където ме изобразява в действие.}
	Как се вкарва нов ген в пациент? По това време най-логичното средство изглеждат ретровирусите. По принцип вирусите са ефикасни генетични вектори; те се препитават, като инжектират ДНК в други клетки. Ретровирусите са специална група, която има като генетичен материал РНК вместо ДНК. Но докато повечето вируси заразяват дадена клетка, възпроизвеждат се и след това я убиват, когато „дъщерните“ вируси излизат да инфектират други клетки, ретровирусите в типичния случай са по-мили, поне към клетката-приемник: новите вирусови копия се пръскат, без да я унищожат. Това не означава непременно, че ретровирусът се понася по-лесно от организма-приемник; понякога става точно обратното, както знаем от горчивия си опит с _HIV_, може би най-добре познатия ретровирус. То обаче означава, че вирусните гени, както и допълнителните гени, които вирусът може би ще се наложи да пренесе, ще се превърнат в постоянна част от генома на неунищожената клетка. Генното инженерство е създало възможно най-безопасни ретровируси за генната терапия; лишени от всички вирусни гени, които не са необходими за навлизането в генома на клетката-приемник — а те имат невероятни средства за осъществяването на тази задача — ретровирусите се превърнаха в идеалния генен вектор.
	Остава обаче проблемът как да насочим ретровирусите само към засегнатите от мутацията клетки, които се нуждаят от гена-заместител. Днес това е най-голямото предизвикателство пред генната терапия: как да се насочи добрият ген в мускулните клетки, за да бъде излекувана мускулната дистрофия на Дюшен, в белодробните клетки, за да се справим с кистозната фиброза, или в мозъчните клетки за пациентите с болестта на Хънтингтън? Затова изборът на озадачаващата болест АДА за първата генна терапия бе много разумен: целевите клетки в този случай са леснодостъпни — циркулиращите из кръвта клетки на имунната система. Екипът на Андерсън успява да извлече милиони имунни клетки от кръвта на момиченцата и да ги отгледа при лабораторни условия, където да бъдат заразени с ретровирус, носещ функционално копие на гена. Веднъж щом естествената ДНК на клетката инкорпорира вирусовия геном, носещ гена-заместител, клетките са готови да бъдат вкарани отново в кръвта на пациентките.
	През септември 1990 година Ашанти Десилва е подложена първа на процедурата; терапията на Синди Кътшал се осъществява четири месеца по-късно. На всеки няколко месеца на момиченцата се вливат генетично преобразени имунни клетки. Същевременно продължава негенетичната ензимозаместваща терапия — начинът, по който се третират пациентите с болестта на Гоше, но в по-ниски дози. Тази предпазна мярка се изисква от Подкомитета за генна терапия на човека към Националните здравни институции; той настоява, съвсем основателно, че е опасно момичетата да бъдат оставени единствено на все още новата, непроверена терапия, без подсигурителна мрежа. Но експериментът, макар да не се контролира съвършено, изглежда има успех: състоянието на имунната система и на двете деца се подобрява и те вече са в състояние да се справят с по-незначителните инфекции. Аз мога да потвърдя лично, че Синди Кътшал изглеждаше съвсем здраво единайсетгодишно момиченце, когато през 1992 година посети със семейството си Колд Спринг Харбър. Единайсет години по-късно обаче, резултатите не са напълно убедителни. Имунната система на Десилва се приближава до нормалното функциониране, но само около 1/4 от нейните Т-клетки са резултат от генната терапия. Кръвта на Кътшал съдържа дори още по-малка пропорция Т-клетки от генната терапия, макар имунната й система да работи добре. Трудно може да се каже обаче до каква степен по-доброто състояние на момичетата се дължи на генната терапия и доколко — на непрестанното добавяне на ензими заместители. Резултатите са прекалено неопределени, за да се приемат безрезервно като ясно доказателство за успеха на генната терапия.
	Случаят на Кътшал/Десилва не е единственият, в който Националните здравни институции се налагат в света на генната терапия. Подкомитетът за генна терапия на човека към Националните здравни институции е създаден през 1980 година в отговор на първия опит за генна терапия. Той се проваля и предизвиква такива спорове, че правителството за малко не решава да задуши новородената инициатива в люлката. Човекът в центъра на бурята, Мартин Клайн, е умен, амбициозен лекар, посветил се на облекчаване страданията на своите пациенти. Специалният му интерес е бета-таласемията, хемоглобинопатията, описана от Бърнадет Модъл въз основа наблюденията на общността на кипърските гърци в Лондон. След успешни опити с животни, Клайн, който работи в Калифорнийския университет в Лос Анджелис, кандидатства за разрешение да изпробва генната терапия върху хора, като използва нерекомбинантна ДНК. Докато молбата все още се разглежда, усърдният Клайн урежда да лекува две жени извън Съединените щати — едната в Израел, а другата в Италия, но използва рекомбинантни гени, чиято употреба е все още забранена според директивите на Националните здравни институции. При връщането си в Лос Анджелис той открива, че молбата му е отхвърлена; според приемната комисия трябва да бъдат представени още факти от опити с животни, преди да бъде разрешено да се изпробва и върху хора. Оказва се, че Клайн е нарушил буквално всички правила: не само си е позволил да лекува хора без разрешение, ами е използвал и недвусмислено забранен метод. Клайн трябва да понесе последствията: изгубва финансирането от държавата и е принуден да си подаде оставката като декан на своя факултет. Генната терапия изгубва първия лекар, който я прилага.


	Епизодът с Клайн съвсем не е последният, в който опиталите да приложат генната терапия учени си навличат неприятности със закона. Трагичното е, че едва след смъртта на един пациент при подобни опити до съзнанието успява да достигне отрезвяващото послание: генната терапия, този сложен коктейл от вируси, фактори на растежа и пациенти, е опасна. Но съдържанието на посланието е дори още по-всеобхватно: тъй като в уравнението на генната терапия има толкова много неизвестни, стриктният контрол над всички процедури, свързани с хора, е абсолютно необходим. Джес Гелсингер умря, защото не знаем достатъчно, за да предвидим с пълна увереност индивидуалната реакция на генната терапия и защото учените направиха непростими опити да съкратят пътя.
	През 1999 година живеещият в Аризона Гелсингер научава за опита, провеждан от Джеймс Уилсън, директор на Института за генна терапия на човека към Пенсилванския университет. Гелсингер страда от дефицит на орнитин транскарбамилаза (ОТК), наследствено нарушаване на способността на черния дроб да преработва уреята, естествен продукт от белтъчния метаболизъм. Оставено без лечение, заболяването може да бъде смъртоносно и макар, подобно на ФКУ, да е възможно да се регулира с лекарства и подходяща диета, ОТК прави своите жертви особено уязвими от други заболявания. Случаят на осемнайсетгодишния Гелсингер е от сравнително по-леките, но досегът му до смъртта от детството, в резултат от неговото състояние, му дава смелост да се включи в експеримента като доброволец с надеждата да спомогне за откриването на лек за себе си и за другите като него. Пенсилванската терапия използва един аденовирус (член на групата, причиняваща обикновената настинка) като вектор на коригирания ген. Но няколко часа след като вирусите, носещи нормален вариант на ОТК гена, са инжектирани в черния му дроб, Гелсингер вдига висока температура. Последва яростна инфекция, съпроводена от кръвни съсиреци и чернодробен кръвоизлив. Три дена след инжектирането Джес Гелсингер е мъртъв.
	Смъртта на юношата е шок не само за неговото семейство, а и за изследователската общност. Детайлното разследване разкрива сериозни процедурни пропуски. Може би най-фрапиращ е следният факт: макар двама пациенти да проявяват признаци на чернодробно натравяне в по-ранен етап на същото изследване, това не се докладва на отговарящите за регулацията власти и не се разкрива пред доброволците. Ако беше предупреден, Джес Гелсгингер може би щеше да размисли повторно, преди да кандидатства като доброволец, и днес щеше да бъде още жив. Трагедията нанася сериозен удар върху прогреса на генната терапия. За известно време Администрацията по храните и лекарствата на САЩ спира всички подобни опити в университетските и другите програми в страната. Бил Фрист от Тенеси, единственият лекар в Сената, организира разследване с цел да се докладват процедурите при опитите с хора; президентът Клинтън призовава стандартното „информирано съгласие“ да бъде усъвършенствано, така че участниците в експериментите да бъдат напълно запознати с потенциалния риск. Ако от смъртта на Джес Гелсингер произлезе нещо добро, то е затягането на държавния контрол върху опитите с хора.
	Общността, занимаваща се с генна терапия, все още се олюляваше от причинената от смъртта на младежа ударна вълна, когато от Франция дойде окуражаваща новина, свързана с тежкия комбиниран синдром на имунен дефицит (ТКСИД), имунната недостатъчност, обрекла Дейвид Ветър на живот в найлонов мехур. Макар трансплантацията на костен мозък да има успех — първият страдащ от въпросното заболяване, на когото е присаден костен мозък през 1968 година, е здрав и до днес — успехът е само в около 40% от случаите, и дори тогава може да завърши трагично, какъвто бе случаят с Дейвид Ветър. През 2000 година екип под ръководството на Ален Фишер в болницата „Некер“ в Париж осъществява генна терапия на две бебета, които, подобно на Дейвид, се намират в пълна изолация от своето раждане. Както при третирането на аденозин деаминазния дефицит (АДА), се използва ретровирус, който да пренесе нужния ген в извлечените от бебетата клетки, след което клетките се връщат обратно. Забележителното нововъведение обаче е, че френската група взема клетките за модифициране от костния мозък на децата. Ако се увенчае с успех, използването на имунните стволови клетки от костния мозък вместо обикновените Т-клетки, които се намират в кръвта, обещава да осигури самовъзпроизвеждащо се генно решение. Когато се възпроизвеждат, стволовите клетки увеличават не само своя брой, но и броя на специализираните соматични клетки, в които се обособяват по естествен начин. Следователно всички Т-клетки, произведени от модифицирани стволови клетки, също ще носят вкарания ген и по този начин ще направят ненужни многократните вливания на модифицирани клетки.
	{img:tajnata_na_zhivota_124.jpg|#Когато всички новини са хубави: Ален Фишер и Марина Кавазана-Калво обявяват триумфа си в областта на генната терапия през април 2000 година.}
	И точно това и става: десет месеца по-късно и в двамата малки пациенти са намерени Т-клетки, съдържащи работещо копие на липсващия ген, и имунните им системи действат така добре, както при всяко нормално дете. Оттогава методът на Фишер се прилага и при други деца с ТКСИД. След продължителен и не особено обнадеждаващ старт, генната терапия най-после бележи неоспорим успех. Но празненството не трае дълго. През октомври 2002 година лекарите установяват, че единият от двамата първи пациенти страда от левкемия, рак на костния мозък, при който някои видове клетки се произвеждат в прекалено големи количества. Макар да не бе установено със сигурност дали виновна за това е генната процедура, косвените улики са доста убедителни. Както изглежда, генната терапия успя да излекува ТКСИД на бебето, но страничният ефект от нея се изрази във вид на левкемия.
	Страничните ефекти винаги са преследвали медицината. Лекарствата могат да засегнат не само конкретната си цел, а хирургическите процедури — да предизвикат усложнения. Макар в много отношения да се отклонява от традиционната, и генната медицина, както вече знаем, е подчинена на същия закон на неумишлените последствия. Лечението на Фишер на ТКСИД вероятно неволно е създало нови проблеми в процеса на справяне с първоначалните. По принцип лечението, изискващо вкарването на вирусна ДНК в клетъчната ДНК на пациента, е рисковано, защото чуждата ДНК може по някаква случайност да наруши функционирането на жизненоважен ген. Тъй като обикновено клетката, в която се случи нещо подобно, умира, тези събития не се отразяват на целия организъм. Възможно е обаче елиминирането на разрушения ген да не убие клетката, а да отключи възможността й да се дели неконтролируемо: вкарването на вируса може да причини рак. Както изглежда именно това се е случило с болното от ТКСИД бебе.
	Може би трябва да се извърви още доста дълъг път, преди генната терапия да бъде в състояние да върши чудесата, предвиждани в зората на генната революция. Смъртта на Джес Гелсингер причини сериозни затруднения. Левкемията, страничен ефект от лечението на ТКСИД обаче ще навреди още повече. Както изглежда, вината в случая с Гелсингер е предимно в непростимо лошото ръководство на опитите — проблем, който се надяваме да се оправи чрез по-строгото законодателство. Засега обаче няма решение на проблема със страничния ефект. Вероятно ще трябва да разчитаме на депресиращите данни, отнасящи се за този случай: генната терапия поне е излекувала заболяване, ТКСИД, по-лошо от това, което е причинила. Добрата новина е, че въпросното момченце очевидно реагира добре на химиотерапията, използвана за лечение на левкемията. Но покрай инцидентите с Гелсингер и левкемията изкристализираха доста въпроси, които тепърва очакват своето решение, ако искаме соматичната генна терапия да навлезе стабилно в медицината. И тъй като не съм толкова наивен, съм наясно, че бъдещите опити най-вероятно ще разкрият още трудности. Ще мине време, преди да можем да твърдим извън всякакво съмнение, че сме неутрализирали всички въображаеми опасности. Въпреки това вярвам, че потенциалът на тази технология да ни освободи от проклятието на генетичните болести е прекалено голям, за да се отказваме от нея.


	Вашата ДНК може да разкаже много неща. Както видяхме, ако в семейството ви има заболели от болестта на Хънтингтън, вашата ДНК буквално е в състояние да разкрие бъдещето ви; ако притежавате конкретен вариант на даден ген (или комбинация от гени), ДНК може да ви осведоми твърде бързо за относителния риск да станете жертва на най-разпространените убийци като сърдечните заболявания. Вариантът ви на гена за аполиппротеин _E_ вече може да се използва като средство за предсказване на Алцхаймерова болест. Но трябва ли да се притеснявате дали тази дълбоко лична информация няма да се използва срещу вас? За много американци най-голямата тревога е, че един ден генният им профил може да стане причина да им бъде отказано здравно застраховане.
	През 2000 година „Американ Джърнъл ъв Хюмън Дженетикс“ публикува резултатите от следното проучване: на здравни осигурители се задава въпросът дали биха променили таблиците си за здравно осигуряване съобразно генната информация, ако стане достъпна за тях. Биха ли изисквали по-големи вноски от клиент в съвършено здраве, но носител на мутация, която го предразполага към едно или друго заболяване? Около две трети от запитаните признават, че биха постъпили точно така. Останалата трета най-вероятно просто е излъгала. Застрахователните компании не са място за проява на филантропия, а за бизнес, и трябва да се съобразяват с интересите на своите акционери. Няма причина да се предполага, че оставени да постъпват както им се иска, те не биха направили това, което са правили винаги: да увеличат максимално застрахователните вноски на рисковите категории и да избягват изобщо клиентите, за които има най-голяма вероятност да получат застраховката. Същият репортаж описва случай, при който една застрахователна компания увеличава вноските на свой клиент, защото подозира, че е носител на генетично заболяване, само защото той си прави диагностичен тест за болестта на Хънтингтън.
	Неизбежно ли е, в резултат на опознаването ни на молекулярно ниво, изтеглилите непечеливш билет в генетичната лотария да трябва да плащат по един или друг начин? Освен това подобна злоупотреба няма да се ограничи единствено със застрахователите. Ако ДНК профилът ми показва, че има вероятност да получа инфаркт или инсулт, да стана алкохолик или да получа клинична депресия, потенциалният ми работодател може да реши, че е прекалено рисковано да ме наеме.
	Подобни въпроси навеждат на мисълта, че _Brave New World_ може да се превърне в действителност много преди настъпването на XXV век, както е във въображението на Хъксли. ДНК е сериозен факт от живота на XXI век, дух, който няма как да бъде върнат обратно в бутилката. Решението какво да правим с него обаче, зависи от нас, защото живеем в демократично общество. За нещастие, в такива общества законите обикновено се създават или променят доста след възникването на нуждата от това: в повечето случаи светофар се слага на опасно кръстовище едва след поредица от злополуки. Може би ще бъдат нужни няколко истории на ужаса, където е допусната огромна несправедливост, за хора, превърнати в жертви на своя геном, за да бъде мотивирано приемането на подходящи закони. Как би трябвало да изглеждат те? Запазването на генетичната тайна трябва да бъде мерило, но не непременно крайната цел. Налага се да бъде постигнат баланс с другите обществени приоритети, сред които не на последно място борбата с болестите, чийто напредък ще зависи във все по-голяма степен от предоставянето на изследователите в тази област на достъп до цялата генетична информация, която може да бъде събрана от населението. Законодателството не би трябвало да съкруши амбицията ни да изследваме пълния потенциал на ДНК за облекчаване на човешкото страдание, нито е в състояние да ни даде някаква информация за нас самите и нашия произход, или да идентифицира извършителите на престъпление, но трябва да осигури най-малкото нито един гражданин да не бъде лишен от граждански или човешки права заради написаното в гените му.
	Междувременно е утешително да се знае, че въпреки огромната генетична информация, с която се разполага вече, и независимо от отговорите, дадени на статистиците, застрахователните компании като цяло не показват особен стремеж да се съобразяват с генетичните фактори при определянето на застрахователните вноски. Светлата кожа, която съм наследил, ме издава като по-податлив на рака, но засега все още не са ми искали по-високи застрахователни вноски заради нея. Отново мотивацията е бизнесът, а не благотворителността. По традиция застрахователите определят големината на вноските, използвайки статистически таблици, преценяващи здравето и продължителността на живота предимно по начина ни на живот. Подозирам, че дори генетичната информация да бе достъпна за всички, за застрахователите определени фактори от начина на живот, като дали човекът пуши, дали работи в каменовъглена мина или в цветарски магазин и тъй нататък, ще си останат значително по-показателни за риска за здравето на отделния индивид от объркващото количество сравнително тънки разлики, определени от генетичните вариации между хората. Неоспоримо е, че тези, чиято ДНК разкрива неизбежна болест, се нуждаят от специална законова защита, но предразположението към сърдечни заболявания и рак със сигурност ще се окаже толкова разпространено и сложно, че ще бъде непрактична основа за дискриминиране на хората с цел намаляване на разходите. Базата на застрахователното дело е, че броят на щастливците, които си правят вноските до края, ще бъде достатъчно голям, за да покрие разходите за малцината нещастни люде, които ще получат цялата сума, преди да са я изплатили; малко вероятно е тази база да бъде разрушена от натрупването на генетична информация.


	Но дори личните ни права да бъдат подсигурени срещу онова, което е в състояние да разкрие нашата ДНК, покоят ни не може да бъде възстановен така лесно; както Нанси Уекслър знае много добре, генетичното знание може да бъде доста страховита перспектива. И аз съм съгласен с нея: няма смисъл да се осведомим за нещо, ако не сме в състояние да го поправим или подобрим. Алцхаймер е голяма грижа за хората на моя възраст, но при липсата на доказани възможности за лечение, нямам желание да бъда тестван за наличие на алел _APOEDε4_. Крейг Вентър несъмнено има едно копие от него. Разбрахме го, защото той настоя да разкрие, че секвенционираният от _Celera_ геном е неговият. И този алел, поради ролята си в преработката на холестерола, е свързан не само с по-високия риск от Алцхаймерова болест, но и с редица сърдечни заболявания. (_APOEε4_ не е актив в никое отношение.) Оказал се така осведомен за състоянието на своите гени, Вентър се старае мъдро да наблегне върху профилактиката: взема лекарства, наречени „статини“, които понижават нивото на холестерола и биха могли да забавят или да предотвратят появата на болестта на Алцхаймер. Макар да не съм осведомен за състоянието на моите _APOE_ алели, аз също приемам статини, защото смятам, че превантивното вземане на някакви лекарства няма да ми навреди. Ако статините са толкова ефективни, колкото твърдят някои, очакват ни още доста години на противоречия, предизвикани от Вентър (и, надявам се, и от Уотсън).
	Генетичните знания ще продължават да ни се струват плашещи, докато се намираме в сегашния преходен етап и сме в състояние да диагностицираме, но не и да лекуваме. Подобно нещо обаче, не се случва за първи път в човешката история. В началото на двайсети век например диагностицирането на диабет при малкото дете е било равносилно на смъртна присъда. Днес, благодарение на инсулиновата терапия, тези деца имат възможност да доживеят до старини. Учените продължават да полагат усилия в тази област с надеждата, че не след дълго и съдбата на диагностицираните с болест на Хънтингтън ще бъде трансформирана по същия начин — от смъртна присъда до лекарска рецепта.
	Вече сме в състояние да се справяме значително по-добре с изтеглянето на губещ билет в генетичната лотария, отколкото дори само преди двайсет години. Доказателство за този прогрес е непрекъснато нарастващата средна продължителност на живота на хората със синдрома на Даун или с кистозна фиброза. Но засега най-мощното ни оръжие е диагностицирането. Изборът дали да бъде тестван е най-добре да бъде оставен на всеки един и на родителите, тоест на хората, които ще трябва да понесат тежестта на генетичната информация. Колкото до пренаталното диагностициране, изборът трябва да принадлежи на бъдещата майка. Това не означава, че другите не би трябвало да участват, но в крайна сметка изборът е право на жената, защото тя не само ще износи и роди бебето, ами и, както все още се очаква от жената и в съвременното общество, тя ще понесе основната тежест при отглеждането му. Независимо от спецификата на вземане на решение обаче, едно нещо ми е абсолютно ясно: генетичните болести са причинили неописуемо страдание на безчет семейства като на това на Каръл Кар, съсипано от болестта на Хънтингтън. Тестването дава възможност да намали нещастието, като го предотврати. Непростимо е, след като много тестове вече са разработени, тези, които може би биха ги използвали, да не бъдат осведомени за тяхното съществуване или тестовете да не бъдат достъпни по целия свят за всички.


>	Тринайсета глава
>	Кои сме ние: Природа или възпитание

	{img:tajnata_na_zhivota_125.jpg|#Еднояйчни близнаци, присъствали на ежегодния конгрес, проведен в Туинсбърг, Охайо.}
	Докато растях, си задавах тайно въпроси за ирландската си линия от страна на майка ми. Амбицията ми беше да бъда най-умното дете в класа, но същевременно ирландците бяха мишена на всички вицове. Нещо повече, казаха ми, че някога, когато се обявявало вакантно място, съобщението завършвало с думите: „Няма смисъл да кандидатстват ирландци.“ Все още не бях в състояние да преценя, че подобна дискриминация може да няма нищо общо с почтена преценка на ирландските качества. Знаех само, че въпреки големия си брой ирландски гени, не можех да бъда обвинен в мудност на ума. Затова реших, че ирландският интелект и недостатъците му, трябва да са се формирали от характерната за Ирландия среда, а не се дължат на гените, тоест, вината не бе в природата, а във възпитанието. Сега, тъй като вече съм запознат с ирландската история, виждам, че младежкото ми заключение не е било чак толкова далече от истината. Ирландците изобщо не са глупави, но англичаните са се постарали да ги накарат да изглеждат такива.
	Завладяването на Ирландия от Оливър Кромуел определено е един от най-бруталните епизоди в историята. Кулминацията е прогонването на местното ирландско население в най-слабо развитите и негостоприемни западни райони на страната като Конот, докато плячката от богатите източни области се разделя между поддръжниците на англичаните, които започват да поангличават победената провинция. В синхрон с вярването на протестантите, че католическата ерес е сигурен път към погубването на душата, Кромуел обявява през 1654 година, че ирландците имат избор: „Да отидат в ада или в Конот.“ По онова време изглежда не е било ясно кое от двете е по-лошо. Тъй като виждат в католицизма корените на „ирландския проблем“, англичаните предприемат драконовски мерки да се справят с религията, като се надяват, че заедно с това ще се справят и с ирландската култура и национална идентичност. Последвалият период от ирландската история носи всички характеристики на жестокия апартейд, получил печална слава покрай станалото в Южна Африка, като главната разлика е базата за дискриминацията: религия вместо цвят на кожата.
	В наказателното право, прието с цел „Предотвратяване на по-нататъшното разрастване на католицизма“, образованието е особено силно засегнато. Един закон, приет през 1709 година, включва следните мерки:
C>
	Този от папската религия, който публично преподава или учи младежта в който и да било частен дом, или като помощник на протестантски учител, подлежи на наказание.
	За разкриването, довело до задържането и осъждането на папски архиепископ, епископ, викарий, йезуит, монах или друг човек, изпълняващ чужда църковна длъжност, се дава награда от 50 лири стерлинги, и 20 лири стерлинги за всеки обикновен духовник или нерегистриран бял духовник, и 10 лири стерлинги за всеки папски учител или помощник-учител; същата сума да се взема от разкритите папски жители на графството.
C$
	Англичаните се надяват, че като посещават спонсорираните от протестантите училища, ирландските младежи ще се откажат от католицизма. Но надеждите им остават напразни: потисничеството и наградите не са достатъчни да накарат ирландците да се откажат от своята религия. Резултатът е спонтанното възникване на нелегално образователно движение: тайни училища на открито, с непрекъснато променящо се местоположение, ръководени от пътуващи католически учители. Често условията са отвратителни, както отбелязва един посетител през 1776 година: „Спокойно могат да бъдат наречени «училищни канавки», тъй като съм виждал не една яма, пълна с учени.“ Въпреки това през 1826 година, от общо 550 000 младежи на училищна възраст, около 403 000 се обучават в подобни нелегални училища. Превърналите се в романтичен символ на ирландската съпротива училища вдъхновяват поета Джон О’Хейгън да напише:
P>
	Все така коленичили край прикриващия ги жив плет,
	или изтегнати върху планинската папрат,
	учителят и неговите ученици се срещат тайно, за да учат.
P$
	Но, макар да не успяват да наложат желаното от тях религиозно възпитание и въпреки героичните усилия на учителите от нелегалните училища, англичаните влошават качеството на образованието за поколения ирландци. Полученият в резултат на това архетип на „глупавия“ ирландец би било по-правилно да бъде определен като „несведущ“ ирландец — пряко следствие от антикатолическата политика на Кромуел и застаналите начело на управлението след него.
	И в такъв смисъл момчешкото ми заключение не беше лишено от основание: тъй нареченото „проклятие“ на ирландците беше действително резултат от възпитанието, от развитието в среда, предлагаща по-малки възможности за развитие, а не на природата — ирландските гени. Днес, разбира се, никой, дори най-тесногръдите англичани не могат да твърдят с основание, че ирландците са по-глупави от другите хора. Съвременната образователна система на Ирландия компенсира успешно пораженията, нанесени от епохата на нелегалните училища: ирландското население е сред най-добре образованите на планетата. Младежките ми размисли по темата, въпреки абсурдната ми неинформираност, ме научиха на нещо безценно: за опасността да решим, че гените са отговорни за различията между отделните индивиди или групи. Можем да допуснем огромна грешка, ако не сме убедени, че факторите на средата не са изиграли по-решаващата роля.
	Тенденцията да се предпочитат обясненията, основани върху „възпитанието“, пред базиращите се върху „природата“ изигра полезната социална функция за справяне с трупани в продължение на поколения предразсъдъци. За нещастие започнахме да прекаляваме в култивирането и на доброто. Върлуващата в момента епидемия за политическа коректност доведе дотам, че дори възможността някаква разлика да има генетични причини се превръща в неудобен проблем: ставаме свидетели на непочтена в основата си съпротива срещу признаването на ролята, която нашите гени почти със сигурност играят за отличаването на един индивид от друг.


	Науката и политиката са до известна степен неразделни. Връзката е очевидна в страни като Съединените щати, където значителна част от бюджета за научни изследвания зависи от приоритетите на избраното по демократичен път правителство. Но политиката се намесва в стремежа към знание и по по-неуловими начини. Такъв е случаят с възраждането на евгениката, реакция от страна на някои генетици на преобладаващите обществени тревоги на епохата. Тъй като научната му основа е тънка до скъсване, движението прогресира предимно като псевдонаучни предразсъдъци на хора като Медисън Грант и Хари Лафлин.
	Съвременната генетика взе присърце уроците от опита с евгениката. Обикновено учените се стараят да избягват въпроси с предимно политическа проблематика и дори тези, чиято връзка с политиката не е толкова ясна. Видяхме например как една толкова явна човешка характеристика като цвета на кожата, се пренебрегва от генетиците. И не можем да ги виним: след като има толкова много интересни въпроси, чиито отговори чакат да бъдат намерени, защо да се захващат точно с тези, които могат да ги направят печално популярни сред пресата или, още по-лошо, да им спечелят похвала от страна на привържениците на тезата за върховенството на бялата раса? Но неприязънта към противоречията има дори още по-практични — и по-коварни — политически измерения. Учените, като повечето представители на академичните среди, до голяма степен са либерално ориентирани и гласуват за демократите. Макар никой да не е в състояние да определи до каква степен това е принципно и до каква — прагматично, обикновено се смята, че демократичното управление е неизменно по-великодушно настроено към изследванията от републиканското. И така, след като се подписват за либералния аспект на политическия спектър и се озовават в климат, който не търпи неподкрепящите идеологията истини, повечето учени избягват грижливо изследванията, които биха могли да открият подобни истини. Вярното им придържане към преобладаващата либерална линия, която се стреми да уважава и да дава благословията си на различията, като същевременно бяга от признаването на биохимичната им основа, според мен се отразява зле на науката, на демократичното общество и в крайна сметка — на доброто на човечеството като цяло.
	Знанието, дори това, което може да ни смути, със сигурност е за предпочитане пред незнанието, колкото и блажено да ни се струва, поне в краткосрочна перспектива. Прекалено често обаче политическите притеснения са в полза на невежеството и привидната безопасност: по-добре да не научим нищо за генетиката в основата на цвета на кожата, иначе противниците на смесването на расите ще намерят начин да използват това знание за недостойни цели, такъв е неизреченият страх. Но същото генетично познание може да бъде извънредно полезно за хора като мен, чиято светла кожа е по-заплашена от рак на кожата в един по-слънчев климат от този, който се наблюдава в Ирландия, откъдето са дошли предците на майка ми. По същия начин изследванията на генетиката на различията в умствените способности на хората може да породят неудобни въпроси, но това познание би било невероятно полезно за работещите в областта на образованието, защото ще им позволи да разработят образователни програми, съобразени със силните страни на интелекта на съответния индивид. Тенденцията е да се фокусираме върху възможно най-лошия сценарий и да се пазим от откриването на потенциално спорни факти. Струва ми се, че е време вместо това да се съсредоточим върху ползата.
	Няма основателно съображение съвременната генетика да избягва определени въпроси, само защото са представлявали интерес за дискредитираното евгенистко движение. Съществената разлика е следната: Дейвънпорт и другите като него просто не са разполагали с научни инструменти, с които да открият генетичната основа на която и да е от изучаваните от тях поведенчески характеристики. По това време науката не е била екипирана, за да разкрие материалните реалности, които биха потвърдили или отхвърлили техните предположения. В резултат всичко, което те „виждат“, е било всъщност това, което им се е искало да видят, практика, която не заслужава името „наука“, и често стигат до заключения в разрез с истината, например, че „слабоумието“ се предава като автозомален рецесив. Каквито и да бъдат изводите на съвременната генетика, те просто нямат нищо общо с този начин на мислене. Ако открием определена мутация в гена, свързан с болестта на Хънтингтън, можем да бъдем сигурни, че притежателят му ще се разболее от нея. Човешката генетика премина от предположения към факти. Разликите в ДНК последователностите са недвусмислени; те не дават възможност за различни интерпретации.
	Иронично е, че тези, които се тревожат най-много от евентуалните разкрития на генетиката, играят водеща роля в политизирането на основните й прозрения. Да вземем откритието, свързано с историята на човешкия вид; то навежда на мисълта, че между групите, разграничавани традиционно като „раси“, не съществуват особени генетични различия: беше предложено нашето общество да престане да признава категорията „раса“ в какъвто и да било контекст и да я елиминира например от медицинската документация. Според тази теория качеството на грижите в болничното заведение е възможно да варира в зависимост на етническата самоличност, обявена върху приемния лист. Расизмът присъства във всяка професия, в това число и в медицината. Не е ясно обаче, до каква степен ще ви защити етническата анонимност върху приемния лист веднъж щом се озовете лице в лице с предубедения лекар. По-опасно е да се задържа информация, която би могла да бъде от значение за диагностицирането. Факт е, че някои заболявания се срещат по-често в определени етнически групи в сравнение с човечеството като цяло: американските индианци от племето пима имат особено предразположение към диабет II тип; вероятността да се разболеят от сърповидно-клетъчна анемия е много по-голяма за афроамериканците, отколкото за американците от ирландски произход; кистозната фиброза засяга най-вече хората със северноевропейски корени; болестта на Тей-Сакс е най-разпространена сред евреите ашкенази. Това не е фашизъм, расизъм или нежелано вмешателство на Големия брат. Това просто означава информацията, с която разполагаме, да се използва по възможно най-добрия начин.


	Генетиката изигра централна роля в забележителен за толкова млада наука брой грозни политически епизоди. Както видяхме, евгениката е отчасти дете на генетиката. Псевдонауката, известна като „лисенковска“, процъфтяла в Съветския съюз в средата на XX век, е спусната върху генетиката от високо: Сталин има да каже доста неща по въпроса. Това е най-грубата намеса на политиката в науката от времето на Инквизицията насам.
	В края на двайсетте години на XX век Съветският съюз все още не е стъпил на крака. Сталин е спечелил битката за властта след смъртта на Ленин и консолидира управлението. Колективизацията на селското стопанство е започнала. А в затънтена селскостопанска изследователска станция в далечен Азербайджан един необразован, но амбициозен селянин е тръгнал по пътя на славата. Твърде невероятно изглежда роденият в Украйна през 1898 година Трофим Лисенко да оглави селскостопанската революция на Сталин. Почти неграмотен, той работи като технически служител в Ганджа в Централната опитна станция за растениевъдство „Орджоникидзе“, когато през 1927 година е катапултиран от неизвестността от гостуващ кореспондент на „Правда“; може би, търсейки нещо „по-така“ за броя на вестника, той е вдъхновен от вида на Лисенко: „босоногият професор“, решаващ селскостопански проблеми, за да могат местните „тюркски селяни да преживяват зимата, без да треперят при мисълта за утрешния ден“. Статията описва Лисенко като разрешаващ проблемите учен, а не като надут академик: „Той не изучаваше косматите крака на [плодовите] мушици, а се устреми право към корена на нещата.“
	Образът на босоногия професор е неустоим за съветските апаратчици. Той е типичен син на земята, истинският цвят на съветския човек, на селската класа; селскостопанската му интуиция със сигурност струва повече от цялото книжно познание на некадърните интелектуалци. За да не ги разочарова, Лисенко бърза да извлече полза от новата си известност, като предлага зимната пшеница да бъде „вернализирана“. Зимната пшеница обикновено се сее през есента, изкарва зимата като филиз, част от нея загива, но останалото съзрява през пролетта. Лисенко предлага чрез „вернализацията“ да се избегнат зимните загуби. Според него пшеничните зърна могат да бъдат „заблудени“ да покълнат, просто като бъдат изстудени и полети и това ще доведе до по-високи добиви. Решителната експериментална демонстрация е осъществена от бащата на Лисенко на собствената му нива. И действително, добивите са около три пъти по-високи, отколкото при традиционното засаждане на зимната пшеница в региона.
	Вернализацията всъщност не е рожба на Лисенко; не е известно точно откъде е научил за тази процедура, но тя се практикува поне от втората половина на XIX век, за нея се споменава например в селскостопанската литература на Охайо през петдесетте години на XIX век. Но тук липсата на образование на Лисенко (и следователно, неосведомеността за вече извършеното другаде) се оказва полезна за него, когато предявява претенции за оригиналност на идеята. Същото обаче не може да се твърди за всеки един от следващите му опити да прилага метода; резултатите варират в широки граници в зависимост от местните условия… нещо, което фермерите от Охайо са знаели, за разлика от босоногия професор.
	{img:tajnata_na_zhivota_126.jpg|#Трофим Лисенко измерва пшеницата в рядък пристъп на емпиризъм в един кооператив недалече от Одеса, Украйна.}
	След няколко години, преследван от провали, Лисенко престава да проповядва вернализацията на зимната пшеница и вместо това се насочва към вернализацията на пролетната пшеница, фабула, достойна за най-острите съветски сатири, като се има предвид, че посевът е наречен на сезона, през който се сее обикновено. По-късно политиката му за увеличаване на добивите от пшеницата прави обратен завой, защото той призовава зърното да се затопля (вместо да се изстудява) преди сеитба. Вернализацията на пшеницата е само едно от многото „вездесъщи средства“, които опитва да внедри Лисенко, но илюстрира добре генералната му стратегия. Главните й характеристики са абсолютното неуважение към специализираното познание и отказ за провеждане на сериозни, последователни изследвания и опити. Като цяло всяка от интуитивно понравилите се на Лисенко идеи е достатъчно добра, за да бъде приложена. Използваният от него научен метод почти изглежда вдъхновен от теологичния начин на разсъждение, доста странно явление за една безбожна комунистическа страна: „За да постигнеш определен резултат, трябва да искаш да постигнеш точно този резултат; ако искаш да постигнеш даден резултат, ще го постигнеш.“
	Значително по-голяма проницателност Лисенко проявява при манипулирането на медиите. Първият му допир със славата чрез „Правда“ го научава, че контролираната от държавата преса е далече по-добро средство за самореклама от прашните страници на академичните и професионалните списания. През 1929 година „Правда“ отбелязва на два пъти успехите на босоногия професор във вернализацията, като всеки път осведомява с най-големи подробности за приноса и на Лисенко-старши.
	В този момент Съветският съюз се нуждае от някой като Лисенко. „Селскостопанската реорганизация“, както Сталин предпочита да нарича колективизацията на селското стопанство, се оказва истинска катастрофа. Дори официално представяните данни, известни с щедрото си използване на розова боя, рисуват доста мрачна картина на продуктивността на селското стопанство през този период. Интуитивните бързодействащи лекарствени средства на Лисенко го превръщат във велика фигура на своето време, макар в крайна сметка да причиняват повече вреда, отколкото полза. Той въплъщава един от най-важните болшевишки идеали, _действеността_. Без да се набърква в губещи време големи теории и чудновати академични притеснения, Лисенко — босоногият професор-практик — е материализация на действието и разрешаването на практически проблеми.
	Лисенко бързо се научава как да действа в съветската система. Лекциите му се отличават с пълна липса на претенции за научна обоснованост, поне която ние сме в състояние да доловим; вместо това те са изпълнени с идеологически брътвежи, подправени с целия марксистко-ленински жаргон за момента. Нищо чудно, че Сталин е негов голям привърженик и дава личен пример, като става (на един Конгрес на кооперативните бригадири ударници) на крака с викове: „Браво, другарю Лисенко!“ В отговор Лисенко хитро споделя последната си голяма идея — вариант пшеница. Генералисимусът приема щастливо тази чест и, за късмет на „изобретателя“, така и не открива, че това се оказва поредният провал: макар да дава по-големи добиви, тя трябва да се сади толкова нарядко, че в крайна сметка се оказва по-голям проблем от предимството, давано от множеството класове на корен.
	Тъй като включва целия Съветски съюз в своя експеримент всеки път, когато въвежда поредната безнадеждно непрактична идея, Лисенко в крайна сметка е отговорен за глада на милиони хора. Но документацията на Съветския съюз от въпросната епоха, в това число и документацията, водена от самия Лисенко, служи единствено на тези, които я пишат, и вероятно никога няма да узнаем точния брой на хората, пожертвани на олтара на кариерата на Лисенко. Достатъчно е да кажем, че при смъртта на Сталин през 1953 година, според по-обективните аналитици месото и зеленчуците са също такъв лукс, както и по времето на най-тъмните феодални дни от царуването на цар Николай II. Пагубното влияние на Лисенко обаче не се ограничава единствено до земеделието.
	Но не само съветското селско стопанство има свои, „домашни“ принципи; съветската наука също се нуждае от собствено кредо. За Лисенко и неговите последователи е мъчителна мисълта, че новият съветски човек може да върви така мекушаво по стъпките на „буржоазните“ западни учени. И необузданите теории на Лисенко за селскостопанско развитие го довеждат до идеята, че всеки посев може да бъде трансформиран, стига да бъде поставен при необходимите условия: зимната пшеница може да се _превърне_ в пролетна благодарение на най-проста манипулация на обкръжението. При това резултатите няма да бъдат само за един сезон — според Лисенко, така придобитите нови характеристики ще се предадат на следващото поколение. В крайна сметка Лисенко се превръща в абсолютен ламаркист*. Обзет от необичаен пристъп на ентусиазъм, той дори поръчва да се направят експерименти, за да „докаже грешката“ на менделизма, основата на генетиката в декадентската западна традиция. Поради математическата си некомпетентност Лисенко е убеден, че резултатите опровергават съотношенията на Мендел, дори след като повторно направеният анализ от един изтъкнат съветски математик показва, че в действителност получените пропорции потвърждават съвсем точно предвижданията на Мендел. Очевидно Лисенко е нямал нищо против от време на време да извърши някакъв експеримент, но не и да приеме резултат, противоречащ дори на най-чудноватата му хипотеза.
	[* През 1801 година Жан-Батист Ламарк публикува за първи път своята теория за наследяването на придобити характеристики и погрешно излага идеята, че придобитите през живота на отделния индивид особености могат да се предадат на неговите наследници. Макар идеята да е погрешна, Ламарк поне, за разлика от Лисенко, опитва да се опре върху наблюденията. — Бел.авт.]
	В края на трийсетте години се провежда поредица от дебати между Лисенко, опиращ се върху това, което може да бъде описано като „собственото му закоравяло войнстващо невежество“, и общността на съветските генетици — изтъкната група според стандартите на съвременната международна наука. Х. Дж. Мълър, един от студентите на Т. Х. Морган (и мой професор в университета в Индиана), заминава за Русия, за да участва в големия социален експеримент на комунизма, но вместо това се озовава въвлечен в странните, силно манипулирани обществени дискусии за наследствеността а ла Ламарк. В епохата на Сталиновата чистка политическите истини имат много по-голяма тежест от научните. До каква степен Лисенко е допринесъл директно за „репресията“, предпочитаният съветски евфемизъм за Сталиновите чистки, на изказалите се срещу него генетици, вероятно никога няма да се разбере, но, независимо кой е давал заповедите, фактът е следният: повечето опоненти на Лисенко-Ламаркистките идеи изчезват в края на трийсетте години. Някои генетици героично отстояват идеите си. Мълър е принуден да избяга, за да се спаси. Доайенът на съветската генетика (и пламенен съветски патриот) Николай Вавилов, е арестуван през 1940 година и умира в затвора от недохранване.
	През 1948 година с декрет се постановява краят на дебатите: Менделизмът е окончателно отхвърлен, лисенковизмът е приет, абсурден и трагически завършек, особено като се има предвид, че само четири години преди това Ейвъри осъществява епохалния си експеримент, показващ, че ДНК е трансформиращият (Менделов) фактор. Реакцията на последователите на Лисенко към откриването на двойната спирала е типично реакционна: „Тя е свързана с дублирането, но не с деленото на едно нещо на противоположности, тоест, свързана е с повторението, с увеличаването, но не с развитието.“ Нямам представа какво означава това, но изглежда е в съответствие (по своето безсмислие) с другите писания на Лисенко за наследствеността:
C>
	Според нашите разбирания целият организъм се състои само от обикновеното тяло, познато на всички. В организма няма специално вещество освен обикновеното тяло. Но всяка малка частица, образно казано, всяка гранулка, всяка капчица от дадено живо тяло, неизбежно притежава качеството наследственост, тоест, изискването за подходящи условия за живот, растеж и развитие.
C$
	Дарвин е следващата мишена на Лисенко. Излезлият от контрол „учен от народа“ отрича кардиналното правило на дарвинизма — борбата за оцеляване между индивидите в отделните видове за достъп до ограничените ресурси, и постановява, вероятно както би трябвало да го направи един истински комунист, че индивидите не се конкурират, а си сътрудничат. Той не спира дотук, а комбинира своите анти-менделовски и анти-дарвиновски възгледи в странна обединена теория за произхода на видовете: като се има предвид, че организмите се моделират от околната среда, би трябвало да е възможно, при подходящо създадена среда, всеки вид да бъде трансформиран в който и да е друг вид. Ето любимият му пример: започни да храниш коприварчето с гъсеници и ще произведеш кукувица. Пламенните последователи на Лисенко от цялата страна скоро започват да изпращат писмени отчети за собствените си успехи в тази област: за вируси, превърнати в бактерии, за заек, превърнат в кокошка. Съветската биология също претърпява трансформация: превръща се от наука във виц.
	След като отхвърля и Дарвин, Лисенко скоро се озовава в толкова странно положение, че поставя в затруднение дори изумителните си умения за политическо оцеляване. През последните години от управлението на Сталин сме свидетели на „Великия план на Сталин за преобразуване на природата“. Той включва отчасти засаждането на много дървета, за да защитят степите от неприятните източни ветрове и така да променят климата като цяло. Идеята не е лоша по принцип, но, както може да се очаква, Лисенко има своя представа за най-добрия начин за отглеждане на дървета: той настоява да се засаждат на туфи и отделните фиданки няма да се конкурират помежду си за слънчевата светлина и хранителните съставки, а ще си сътрудничат за доброто на общността. В края на четирийсетте години армии от селяни обхождат степите, садейки дъбове на туфи в съгласие с метода на Лисенко. През 1956 година само 4% от засадените дъбове се развиват добре, а едва 15% изобщо са оцелели. Министерството на селското стопанство оттегля подкрепата си на протокола по засаждането на Лисенко, но едва след прахосването на повече от един милиард рубли*.
	[* Трудно е да се намери съвременният доларов еквивалент на тази сума. Официалните курсове за размяна на валутата от тази епоха отразяват по-скоро желанията на комунистите, отколкото финансовата реалност. За да се добие известна представа за сумата ще отбележа, че през 1956 година една шеста от съветската работна сила получава годишна заплата от около 3 000 рубли. — Бел.авт.]
	Въпреки изумителния неуспех, авторитетът на Лисенко е толкова голям, а редиците на съветската биология са заети до такава степен с негови протежета, че Кремъл му обръща гръб окончателно едва през 1964 година. Босоногият професор съумява да убеди наследника на Сталин, че е способен да създаде селскостопанското съветско чудо. Когато Хрушчов е свален безцеремонно от властта начело на Централния комитет на КПСС (и заместен от Брежнев), според слуховете една от най-важните причини за намесата е всеобщото обезсърчаване, защото Хрушчов продължава да разчита на другаря Лисенко. Самият Лисенко умира през 1976 година. Семейството му отправя молба той да бъде погребан в най-престижното национално руско гробище край Новодевическия манастир. Молбата не е удовлетворена.


	И за момент не бих искал да намекна с разказа за Лисенко, че съдбата на съветската наука през този период може да се сравни дори донякъде със състоянието на съвременните изследвания дори в най-силно повлияни от политическата власт университети на Запад. Целта на този екстремен пример бе да демонстрирам, че идеологията, от какъвто и да е вид, и науката са, в най-добрия случай, неподходящи партньори в леглото. Възможно е науката да разкрие неприятни истини, важното е, че те все пак са _истини_. Всеки опит, добронамерен или злонамерен, да се прикрие истината или да се възпрепятства нейното разкриване, е разрушителен. Прекалено често в нашето свободно общество учените, насочили вниманието си към въпроси с политически разклонения, са били принудени да плащат несправедлива цена. Когато през 1975 година Е. О. Уилсън от Харвард публикува „Социобиология“ — монументален анализ на еволюционните фактори в основата на поведението на животните, като се започне от мравките, негов специален интерес, до хората — той среща силен отпор както в професионалната литература, така и в популярните медии. Публикуваната през 1984 година анти-Уилсънова книга казва всичко пределно ясно: „Не в нашите гени.“ Уилсън е атакуван дори физически, когато протестиращите срещу неговия генетичен детерминизъм, който долавят в трудовете му, хвърлят отгоре му кана с вода по време на един митинг. По подобен начин Робърт Пломин, към чиято работа върху генетиката на човешкия разум ще се обърнем сега, напусна Пенсилвания и се пресели в Англия заради враждебността на Американската академия.
	Страстите неизбежно пламват, когато науката заплаши да разбърка или да преначертае по нов начин нашите представи за човешкото общество и за нас самите — нашата идентичност като вид и нашата идентичност като индивиди. Може ли да има по-радикален въпрос от: „Дали това, което съм, се дължи в по-голяма степен от последователността от А-та, Т-та, Г-та и Ц-та, наследени от моите родители, или на опита ми от мига, в който сперматозоидът на баща ми се е слял с яйцеклетката на майка ми преди всички тези години?“ Франсис Галтън, бащата на евгениката, формулира пръв въпроса: „Природа или възпитание?“ И изводите се разпространяват върху не толкова философски, а по-практически области. Всички студенти по математика ли се раждат еднакви, например? Ако отговорът е „не“, би било чиста загуба на пари и време да се правят опити да се наблъскат диференциални уравнения в главите на хора като мен, които просто не са в състояние да поемат подобна информация. В общество, изградено върху егалитаристки идеал, мисълта, че всички хора _не_ се раждат еднакви, е анатема за мнозина. И не само залогът е много висок, а и възникват доста трудни за разрешаване въпроси. Индивидът е продукт както на гените, така и на средата; как можем да отделим двата фактора, за да определим какъв е приносът на всеки един от тях? Ако действахме с лабораторни плъхове, можехме да проведем поредица от лесни опити, свързани с размножаване и отглеждане при конкретни еднакви условия. Но, за щастие, хората не са плъхове и информацията се получава по-трудно. Тази комбинация от важността на дебата и почти пълната невъзможност да бъде задоволително разрешен, го превръща в постоянен и разгорещен спор. Но едно свободно общество не би трябвало да се отдръпва от честните и почтено зададени въпроси. А изключително важно е откритите от нас истини да се използват само по етичен начин.


	Поради липсата на факти, на които може да се разчита, дебатът природа или възпитание остава обект на променливите ветрове на социалните промени. В началото на двайсети век, по време на апогея на евгенистичното движение, кралят е природата. Но когато заблудите на евгениката се изясняват и достигат своята кулминация при ужасното й приложение от нацистите и други, възпитанието започва да печели съревнованието. През 1924 година Джон Уотсън (нямам роднинска връзка с него), американският баща на влиятелна школа по психология, наречена „бихейвиоризъм“, обобщава по следния начин своята перспектива в полза на възпитанието:
C>
	Дайте ми десет здрави, добре оформени бебета и конкретизирания от мен свят за тяхното отглеждане, и ви гарантирам, че, вземайки наслуки което и да е от тях, за да го обуча, ще го превърна в какъвто тип специалист искам: лекар, адвокат, художник, търговец и дори просяк и крадец, независимо от неговите таланти, наклонности, тенденции, способности, призвание и расата на неговите предци.
C$
	Представата за детето като _табула раза_ — бяла плоча, върху която опитът и образованието могат да напишат всякакво бъдеще — приляга много добре на либералните идеи, родени през шейсетте години на XX век. Гените (и произтичащият от тях детерминизъм) се изключват почти напълно. Пренебрегвайки наследствеността, психиатрите проповядват, че менталните болести се причиняват от различните видове стрес от обкръжението — твърдение, което създава безкрайно чувство за вина и параноя сред родителите на засегнатите. „В какво сгрешихме?“ — питат те. _Табула раза_ остава предпочитаната парадигма за политически окопаните защитници на някои все по-неиздържани възгледи за човешкото развитие. За някои от необновяващите се привърженици на твърдата линия в женското движение например, мисълта за биологични — генетични — разлики в познавателните способности между половете, направо не може да бъде изречена: мъжете и жените са еднакво способни да се научат да вършат която и да е работа, точка. Фактът, че мъжете са по-многобройни в дадена сфера, а жените — в друга, се обяснява от тези теоретици напълно като резултат от дивергентно действащ обществен натиск: на мъжката плоча се изписва една съдба, на женската — друга; всичко започва от завиването на момиченцето с розово одеялце, а на момченцето — със синьо.
	Днес сме свидетели на отдръпване от крайната позиция в полза на възпитанието, въплъщавана от другия Уотсън. И не е случайно, че отдръпването от бихейвиоризма съвпада с първите погледи, които успяваме да хвърлим върху генетиката в основата на поведението. Както видяхме в Единайсета глава, години наред човешката генетика изостава значително след тази на плодовите мушици и други създания поради липсата на генетични маркери и невъзможността да се правят експерименти с размножаването на хората. Но след въвеждането през 1980 година на основаващите се върху ДНК генетични маркери, анализът на човешките характеристики чрез картирането на свързаните по някакъв начин гени започна да напредва бурно. Естествено усилията са съсредоточени предимно върху най-належащите човешки нужди, зависещи от генетиката: диагностицирането и лечението на наследствените заболявания. Все пак известни усилия се прилагат и за разрешаването на несвързани с медицината въпроси. Робърт Пломин използва този подход, за да проследява гените, влияещи върху коефициента на интелигентност, като се възползва от ежегодното събиране в Айова на свръхумни ученици от цялата страна. Тези изумителни деца със среден коефициент на интелигентност 160, са очевидно най-доброто място за стартиране на търсенето на гени, които биха могли да се отразяват върху коефициента на интелигентност. Пломин сравнява тяхната ДНК с пробите на ДНК от „нормални“ техни връстници със средностатистически коефициент на интелигентност като моя и вашия*, и действително открива известна връзка между един генетичен маркер на хромозома 6 и главозамайващия коефициент на интелигентност. Това вече е основателна причина да се предположи, че един или няколко гени в този участък може би по някакъв начин допринасят за коефициента на интелигентност. Разбира се, всеки механизъм, управляващ толкова сложна характеристика, включва много гени.
	[* Моят заслужава уважение, но определено не е звезден — 122. Открих го, когато хвърлих крадешком поглед върху някакъв списък на бюрото на учителя, когато бях на единайсет години. — Бел.авт.]
	В Единайсета глава описахме затрудненията при проследяването на полигенни характеристики като сърдечни болести, резултат от множество гени, всеки със свое слабо въздействие и повлияващ се от средата. Поведенческите характеристики обикновено спадат към тази категория. Доколкото знаем засега, наличието на подходящия вариант на хромозома 6 не е гаранция само по себе си за гениалност: несъмнено е необходимо наличието и на определени варианти в гените, които все още не са открити. Дори солидната генетична база обаче може да не ви отведе там, ако бъдете отгледани в среда, в която учението и мисленето не се ценят повече от парите. Но откриването и признаването на молекулярната основа на интелигентността е пробив, който може да поощри само генетичната революция.


	Преди да разполагаме с ДНК маркери, основата на генетиката на поведението е изследването на близнаците. Близнаците биват два вида: двузиготни (ДЗ), тоест двата индивида се развиват от две отделни яйцеклетки, всяка оплодена от отделен сперматозоид; и монозиготни (МЗ), когато и двата индивида произхождат от една оплодена яйцеклетка, която в ранния период на развитие, обикновено в осем- или шестнайсетклетъчния стадий, се разделя на две отделни топчици от клетки. ДЗ или двуяйчните близнаци не си приличат повече генетично от които и да било братя и сестри, но МЗ или еднояйчните близнаци са еднакви в генетично отношение. Изненадващото е, че тази фундаментална разлика между двата вида близнаци е разбрана съвсем скоро. Когато през 1876 година за първи път изказва предположението, че близнаците биха могли да бъдат от полза при определяне относителния дял на наследствеността и възпитанието, Франсис Галтън не е запознат с разликата (чиято основа е осъзната само две години преди това) и предполага невярно, че е възможно близнаците с различен пол да произлизат от една оплодена яйцеклетка. От по-нататъшните му публикации обаче става ясно, че той също е променил мнението си по въпроса.
	МЗ близнаци се раждат средно от около 4 на всеки 1 000 бременности и, както изглежда, това е резултат от случайност. Раждането на ДЗ близнаци, от друга страна, може да се предава в рода и варира при различните популации: една група в Нигерия държи първенството по раждането на ДЗ близнаци — ДЗ близнаци се раждат при 40 от всеки 1 000 бременности, докато съотношението в Япония е само 3:1 000.
	Основата при изучаването на близнаците е, че и двамата близнаци, ако са еднополови, независимо дали са ДЗ или МЗ, се отглеждат по един и същ начин (тоест получават еднакви грижи и възпитание). Да предположим, че ни интересуват прости, поддаващи се на измерване характеристики, като височината. Ако Д31 и Д32 се отглеждат при еднакво хранене, любов и тъй нататък, разликата във височината помежду им ще се припише на някакъв комбиниран ефект от генетични различия и евентуално промъкналите се незабелязано тънки разлики в отглеждането (например Д31 винаги си изпива прясното мляко, а Д32 — никога). Но ако следваме една и съща програма с М31 и М32, фактът, че тези близнаци са идентични в генетично отношение, елиминира фактора на генетичните вариации; разликата във височината трябва да се дължи _единствено_ на тези тънки разлики в обкръжението. Ако всичко е еднакво, МЗ близнаците по-често са с еднаква височина от ДЗ близнаците и степента на вярност на това предположение показва до каква степен генетичните фактори се отразяват върху височината. По същия начин по-голямата степен на еднаквост на коефициента на интелигентност при МЗ, отколкото при ДЗ близнаците отразява влиянието на генетичните вариации върху коефициента на интелигентност.
	Този тип анализ е приложим също така и за наследяването на вродените заболявания. Казваме, че близнаците са „съзвучни“, когато имат едно и също заболяване. Увеличаването на съзвучността, когато преместим поглед от ДЗ към МЗ близнаците би подкрепило предположението за силната генетична основа на въпросната болест: така например ДЗ близнаците са 25% съзвучни за диабет II тип (ако единият близнак е заболял от него, вероятността и другият да се разболее е 1:4), докато съзвучието при МЗ близнаците е 95% (ако единият близнак е болен от него, тогава в 19 от 20 случая другият също се разболява). Заключението: диабет II тип има силен генетичен компонент. Но дори в този случай средата очевидно казва своята дума, в противен случай съзвучието при МЗ близнаците щеше да бъде 100%.
	Този тип изследвания се критикуват отдавна заради методологията: обикновено родителите се отнасят по по-еднакъв начин към МЗ, отколкото към ДЗ близнаците. Понякога родителите превръщат идентичността им в истински фетиш: често МЗ близнаците дори са обличани еднакво, навик, който някои запазват до зрелостта си. Този критицизъм е основателен, ако по-подчертаната прилика на МЗ близнаците (в сравнение с ДЗ близнаците) се интерпретира като доказателство за влияние на гените, когато би могло да бъде просто отражение на по-еднаквото отглеждане и възпитание на МЗ близнаците. Ето и още едно несъвършенство: как можем да разберем дали дадена двойка еднополови близнаци са МЗ или ДЗ? „Не е трудно — ще отвърнете вие. — Просто ги погледнете.“ Невярно. В малък, но значителен процент от случаите, родителите вземат погрешно своите ДЗ близнаци за МЗ (и в резултат често ги подлагат на свръхеднакво възпитание и отглеждане — еднакви розови роклички с дантели и за двете момиченца например); и обратно — малка част от родителите погрешно вземат своите МЗ близнаци за ДЗ (и обличат едното момиченце в розова рокличка с дантели, а другото — в яркосиня). За щастие, ДНК отпечатъците спасиха изследванията въз основа на близнаците от тази комедия от грешки. Тестът може да определи със сигурност дали двойката действително е такава, за каквато я мислят — ДЗ или МЗ. В такъв случай групите с объркана идентичност служат като съвършен експериментален контрол в анализа: така например, разликата във височината на двойка ДЗ близнаци не може да се отдаде на разликата в отглеждането, ако родителите са ги отглеждали като МЗ.
	Може би никоя форма на изследване на близнаци не притежава такава популярност, както анализът на разделени при раждането МЗ близнаци. В такива случаи средата, при която са отгледани, често е изключително различна и тогава подчертаната еднаквост се приписва на това, което е еднакво в близнаците: гените. Могат да се видят репортажи за разделени при раждането еднояйчни близнаци, които, както се оказва, имат дивани, тапицирани в червено кадифе и кучета на име Ърнест. Колкото и поразителни да са тези прилики, не е изключено те да бъдат плод и на случайността. Почти сигурно е, че не съществува ген, кодиращ предпочитанието към тапицерията от червено кадифе или на определени кучешки имена. Ако съставите списък от хиляда атрибута — модел и вид на лека кола, любимо телевизионно предаване и тъй нататък — при всеки двама човека ще откривате някои, които се припокриват, но в пресата за тях именно се пише, обикновено в рубриката „Невероятно, но факт“. И двамата с моя съавтор например, имаме „Волво“ комби и обичаме да пийнем по един-два коктейла, но със сигурност не сме роднини.
	Историята на изследванията на близнаците определено е доста неравномерна. Лошата репутация се дължи отчасти на споровете около сър Сирил Бърт, изтъкнатия английски психолог, направил много за въвеждане използването на близнаците за изследване генетиката на коефициента на интелигентност. След смъртта му през 1971 година направеният детайлен оглед на неговата работа навежда на мисълта, че част от нея е подправена; според някои сър Сирил нямал нищо против да измисли някой и друг близнак, ако бройката не е достатъчно голяма. Истината на обвиненията все още се оспорва, но едно не може да се отрече: този епизод хвърля сянка на подозрение не само върху изследванията на близнаци, но и на всички опити да се разбере генетичната основа на интелигентността. Съчетанието от случая Бърт и прекалено силната политическа чувствителност към темата задуши изследванията, като пресече притока на финансиране. А щом няма пари, няма и изследвания. Том Бушар от Университета на Минесота — изтъкнат учен, чието мащабно изследване от 1990 година на отгледани отделно близнаци среща такива трудности при финансирането — е принуден да отиде да проси от една дясна организация, поддържаща поведенческата генетика като част от съмнителната си политика. Едно от първите светила на основания през 1937 година „Пайъниър фънд“ е Хари Лафлин, пилешкият генетик, когото срещнахме в Първа глава и който насочва вниманието си към хората и влиза в авангардните редици на американския научен расизъм. Уставът на фондацията е „подобряване на расовото състояние, особено на народа на Съединените щати“. Добронамерените изследователи като Бушар очевидно трябва да избират между търсенето на подобни опетнени спонсори или оставянето на целия им труд да загине и това е убедително обвинение срещу държавните агенции, финансиращи научните изследвания. Парите на данъкоплатците се разпределят по-скоро въз основа на политически, отколкото на научни заслуги.
	Минесотското изследване на близнаците на Бушар разкрива, че цяла армия личностни характеристики, измервани с помощта на стандартизирани психологически тестове, се повлияват в голяма степен от гените. Всъщност, повече от 50% от разнообразието, наблюдавано при редица характеристики, например тенденцията към религиозност, се причиняват в типичния случай от съответните варианти на гените. Бушар стига до заключението, че възпитанието влияе изненадващо малко върху оформянето на личността: „Въз основа на многобройните изследвания на личността и темперамента, на професионалните и удовлетворяваните през свободното време интереси и социалното поведение стигаме до извода, че отгледаните отделно МЗ близнаци са също толкова еднакви, както и отгледаните заедно МЗ близнаци.“ С други думи, когато става дума за измеримите компоненти на личността, природата явно надделява над възпитанието. Подобна липса на влияние на възпитанието върху личността поразява дори самия Бушар. Отглеждането влияе съвсем слабо, но фактите все пак свидетелстват за значителното влияние на средата: отгледаните отделно МЗ близнаци си приличат толкова, колкото и отгледаните заедно, но все пак и в двата случая съществуват разлики между членовете на всяка една двойка. Възможно ли е някакъв аспект да отличава средата от отглеждането? Едно от предположенията е, че може би разнообразието при вътреутробното развитие също е от значение; дори дребните разлики в този ранен етап от развитието, когато се оформя главният мозък, може би оказва силно влияние върху това, в което се превръща човек. Дори МЗ близнаците може да се окажат в съвсем различна маточна среда в резултат на капризите на имплантирането — настаняването на зародиша в стената на матката — и състоянието на плацентата. Популярното схващане, че всички МЗ близнаци имат обща плацента (и, следователно, живеят в подобна маточна среда), е погрешно: 25% от МЗ двойките имат отделни плаценти. Изследванията показват, че такива двойки се различават повече една от друга от МЗ близнаците с обща плацента. Една от главните насоки на всички изследвания на близнаци е генетиката на интелигентността. До каква степен състоянието на ума ни се определя от нашите гени? Всекидневният опит показва, че и тук вариациите са значителни. Докато преподавах в Харвард, се запознах отблизо със следния познат модел: във всяка популация има неколцина, които действително не са особено умни, неколцина, които са смущаващо умни и огромно мнозинство, намиращо се някъде по средата. Фактът, че събитията се развиваха в Харвард, където популацията е селекционирана предварително в полза на интелигентността, не променя това положение: същите пропорции са в сила, независимо от групата. Тази крива на разпределението може да обрисува буквално всяка варираща характеристика на хората: повечето са със среден ръст, но малка част са супервисоки и друга малка част — суперниски. Но когато се използва за описване на вариантите в интелигентността, въпросната крива придобива едно допълнително свойство: способността да предизвиква буря от възражения. Причината е, че в страната на еднаквите възможности, където всеки е свободен да напредне дотам, докъдето го отведе умът, интелигентността е характеристика, дълбоко свързана със социоикономически фактори: въз основа на нея може да се предскаже как ще се справи човек в живота. И така, в този случай в дебата „природата или възпитанието“ се намесват благородните аспирации на нашето общество, основаващо се на заслугите. Но, като се има предвид колко тясно и сложно са преплетени тези два фактора, как бихме могли да преценим достоверно ролята на всеки един от тях? Умните родители не само предават умни гени, а и обикновено отглеждат децата си така, че да стимулират интелектуалния им растеж, и това смесва ефекта на гените и средата. Ето защо внимателно провежданите изследвания на близнаци са толкова безценни: те ни позволяват да анализираме съставните елементи на интелигентността.
	Изследването на Бушар, както и по-рано проведените установяват, че 70% от вариантите в коефициента на интелигентност се дължат на съответните генни вариации: силен довод за първенството на природата над възпитанието. Но нима това означава, че интелектуалната ни съдба действително се предопределя в по-голяма степен от нашите гени, че възпитанието (и дори свободната ни воля) не влияят особено върху това, което сме? Както и за всяко друго нещо, чудесно е да бъдеш благословен с благосклонни гени, но възпитанието може да направи много за класата на всеки един, поне в широката средна част на кривата на интелекта, където вариациите в обществените условия са основно обусловени.
	Да вземем случая с групата бураку в Япония. Това са наследниците на японците, които, според феодалния обичай, някога са били обречени да извършват „нечистата“ работа на обществото, като убиването на животни. Въпреки модернизирането на японското общество, бураку остават бедни и изолирани от останалите аутсайдери, и средният им коефициент на интелигентност е с 10–15 точки по-нисък от този на японската нация като цяло. Те по-низши ли са в генетично отношение или коефициентът им на интелигентност просто отразява по-ниския им статус в Япония? Изглежда е второто: при имигриралите в Съединените щати бураку, където те не могат да бъдат различени от останалите японци, се наблюдава постепенно покачване на коефициента на интелигентност и петнайсетте точки разлика, характерна за останалите представители на тази група, живеещи все още в родината си, изчезва. Очевидно образованието също оказва своята роля.
	През 1994 година Чарлз Мъри и Ричард Хърнстейн публикуват „Кривата“, където твърдят, че въпреки неоспоримото влияние на образованието, разминаването в средните величини на коефициента на интелигентност при различните раси може би все пак се дължи на гените. Това твърдение предизвиква бурни спорове. Мъри и Хърнстейн са наясно, че комбинираните наблюдения на генетичната основа на коефициента на интелигентност и на разликите на средния коефициент на интелигентност между отделните групи не водят директно към заключението, че гените са отговорни за различията между групите. Представете си, че посявате семена на конкретен вид растение, при което височината варира генетично. Посейте част от семената във висококачествена почва, а друга — в бедна почва: и на двете места ще видим вариране на височината; едни от растенията са по-високи от другите в резултат на генетичните вариации, както може да се очаква. Но също така виждаме, че средната височина на растенията върху бедната почва е по-малка от средната височина на растенията в богатата почва. Средата, под формата на качество на почвата, се е отразила на растенията. Генетичното наследство е определящият фактор, обуславящ разликите във височината между растенията на единия вид почва, тъй като всички останали фактори са еднакви, но няма нищо общо с разликите във височината между растенията, засадени на двете почви.
	Отнася ли се същият довод за американците с африкански произход, които изостават зад другите в коефициента си на интелигентност? Тъй като бедността е по-голяма сред афроамериканците и голяма част от хората са принудени да разчитат единствено на относително „бедната образователна почва“ на кварталните училища, средата несъмнено допринася за недостатъчно доброто им представяне на тестовете за определяне коефициента на интелигентност. Според Мъри и Хърнстейн обаче, несъответствието е толкова голямо, че не може да се обясни единствено със средата. По същия начин единствено свързаните със средата фактори не обясняват защо средният коефициент на интелигентност на азиатците е по-висок, отколкото на другите расови групи. Признавам, че идеята за поддаващи се на измерване вариации в средната интелигентност на отделните етнически групи, не ми допада особено. Но макар „Кривата“ да остава спорна, не трябва да позволяваме на политическите притеснения да ни възпрепятстват да се вгледаме открито в тях.
	Може би не съществува по-убедително доказателство за ролята на средата за човешката интелигентност от ефекта на Флин, световния феномен на общата тенденция за увеличаване на коефициента на интелигентност, наречен на името на новозеландския психолог, който го е описал. От началото на XX век в Съединените щати, Великобритания и други индустриализирани страни, където се разполага с надеждна информация по въпроса, коефициентът на интелигентност се увеличава с 9–20 точки с всяко следващо поколение. С познанието си за еволюционните процеси, можем да бъдем сигурни в едно: това не е резултат от генетични промени на глобалното население. Не, тези промени се дължат на по-добрите стандарти както в областта на образованието, така и на здравето и храненето. Несъмнено своята роля имат и други, все още неустановени фактори, но ефектът на Флин доказва убедително, че дори характеристика, чието разнообразие се определя в по-голяма степен от разликите в гените, в крайна сметка може да се манипулира в значителна степен. Ние не сме марионетки, чиито конци се дърпат единствено от гените.


	Откритието, че в поведението ни присъства солиден генетичен компонент, не трябва да ни изненадва; много по-изненадващо би било обратното. Ние сме продукт на еволюцията: естественият подбор несъмнено е въздействал силно върху нашите предци, отдавайки предпочитанията си на необходимите за нашето оцеляване характеристики. Човешката длан с противопоставянето на палеца на останалите пръсти, е продукт на естествения подбор. Някога обаче, трябва да са съществували различни форми длани, но естественият подбор е предпочел съществуващия днес вариант, като е стимулирал разпространението на лежащите в основата му гени; така еволюцията е подсигурила всеки представител на нашия вид да бъде надарен с това изключително важно предимство.
	Поведението също е било изключително важно за оцеляването на човека и, следователно, се управлява строго от естествения подбор. Предполага се, че ентусиазмът, който предизвикват в нас сладките и мазните храни, се е развил по този начин. За нашите предци задоволяването на хранителните нужди е бил вечно висящ над главите им проблем; оттам идва предразположението да се възползваме изцяло от високоенергийните храни, които тогава са били истинско богатство. Естественият подбор е предпочитал вариантите, осигуряващи предпочитането на сладки храни, защото притежаващите го хора имали по-голям шанс за оцеляване. Днес същите тези гени са изпитание за всеки, който се старае да запази оптималното си телесно тегло в тези части на света, където храната е в изобилие: адаптивната в нашите предци характеристика сега е вредна.
	Нашият вид е поразително социален; следователно е логично естественият подбор да е оказвал предпочитание на генетичните адаптации, улесняващи взаимодействието между хората. Мимиките са еволюирали като средство за сигнализиране на вътрешното състояние на даден индивид пред другите членове на групата; предполага се също така, че селекцията се е спряла на психологическите адаптации, позволяващи на човека да отгатне намеренията на другите. Обществените групи стават жертва на паразитизма; винаги има хора, които търсят начин да се възползват от членството си в дадената група, без да допринасят за общото благо. Умението да се разпознават подобни „пиявици“ е жизненоважно за успеха на сътрудничеството. И макар вече да не се събираме на групички около огъня, за да изпечем общата вечеря, може би дължим дарбата си да усещаме настроението и мотивациите на другите на ранния етап в нашето развитие като социален вид.
	От публикуването през 1975 година на „Социобиология“ на Е. О. Уилсън, еволюционният подход при проумяването на човешкото поведение също еволюира и води до зараждането на модерната дисциплина еволюционна психология. Изследванията в тази област са насочени към откриването на общи знаменатели на нашето поведение — човешката природа, притежаваните от всички ни характеристики, независимо дали живеем в Нова Гвинея или в Париж — и стремежът всяка характеристика да бъде разбрана във връзка с някогашно адаптивно предимство, което ни е предадено. Някои от тези връзки са лесни и не подлежат на оспорване: например рефлексът на новородените да стискат достатъчно силно, за да са в състояние да увиснат само на ръце и крака, вероятно идва от времето, когато от умението на бебето да се държи за косматата си майка е зависело неговото оцеляване.
	{img:tajnata_na_zhivota_127.jpg|#Викторианска илюстрация на бебе, правещо това, което му се отдава естествено.}
	Еволюционната психология обаче не ограничава интереса си само до подобни светски особености. Дали сравнително слабото представяне на жените в света на математиката в световен мащаб е универсален културен факт или постепенно еволюцията е оформила женския и мъжкия мозък за различни цели? Можем ли да разберем само в духа на дарвиновото учение тенденцията на по-възрастните мъже да се женят за по-млади жени? Тъй като е по-вероятно младежът под двайсетгодишна възраст да създаде повече деца от трийсет и петгодишния човек, възможно ли е тези мъже да се поддават на властта на повика на еволюцията, който ги подтиква да увеличат максимално броя на децата си? А дали по-младите жени се стремят към богати по-възрастни мъже, защото естественият подбор в миналото е действал в полза на подобно предпочитание: силния мъжкар с много ресурси? Засега отговорите на тези въпроси почиват предимно на предположения. Уверен съм обаче, че успоредно с откриването на повече гени, лежащи в основата на поведението, еволюционната психология ще се премести от сегашното си положение в краищата на антропологията към самото й сърце.
	{img:tajnata_na_zhivota_128.jpg|#Културното чудо, което представлява Homo sapiens. Две контрастиращи представи за шик: петдесетте години на XX век в Париж и жител на Папуа и Нова Гвинея. Еволюционната психология търси общите знаменатели, лежащи в основата на наблюдаваната значителна дивергенция.}


	Засега властта на гените да засягат поведението е по-очевидна при други видове, чиято природа сме в състояние да манипулираме с помощта на генетични трикове. Един от най-старите и ефикасни трикове е изкуственият подбор, който фермерите използват отдавна, за да подобряват млеконадоя на кравите или качеството на вълната на овцете. Но употребата му не се ограничава до постигането на ценни селскостопански качества като тези. Кучето произлиза от вълка, вероятно от тези екземпляри, които са се навъртали покрай хората да търсят остатъци от храна. Смята се, че за първи път са получили прозвището „най-добрият приятел на човека“ преди около 10 000 години, което съвпада със зараждането на земеделието. Създаденото за краткото време оттогава анатомично и поведенческо разнообразие сред кучетата действително заслужава внимание. Кучешките изложби са доказателство за силата на гените, като всяка порода е всъщност генетичен изолат — замръзнал кадър във впечатляващия филм на генетичното разнообразие на кучетата. Разбира се, най-поразителни и забавни са морфологичните разлики: пухкавата топка, наречена „пекинез“; огромния космат английски мастиф, който понякога тежи повече от 130 кг; издължения дакел; булдога със сплесната муцуна. Но според мен най-впечатляващи са различията в поведението им.
	Разбира се, не всички кучета от дадена порода се държат еднакво (или изглеждат еднакво), но в типичния случай представителите на една и съща порода имат повече общи характеристики от екземплярите от други породи. Лабрадорът е любящ и отстъпчив; хрътката е нервак; колито подбира всичко, което му се изпречи на пътя, ако няма възможност да го направи със стадо овце; питбулът, както ни припомнят от време на време новините, е кучешкото въплъщение на агресията. Вгледайте се в стойката на пойнтера и ще се убедите, че това не е „глупав кучешки номер“, на който учат всеки домашен любимец, а „вградена“ част от генетиката на съответната порода. Въпреки разнообразието, всички съвременни кучета са членове на един вид, което означава, че по принцип дори най-неподходящата на външен вид двойка може да създаде поколение.
	Базата на поведението в повечето случаи е полигенична, тоест, влияе се от много гени, но някои от извършените прости манипулации на мишки разкриха, че дори само един ген може да въздейства значително върху поведението. През 1999 година неврологът от Принстън Джо Циен използва сложни техники за рекомбиниране на ДНК, за да създаде „умна мишка“ с допълнителни копия на ген, произвеждащ белтък, който действа като рецептор на химически сигнали в нервната система. Трансгенният гризач на Циен се справя по-добре от нормалната мишка с поредица от тестове за определяне възможностите за учене и запаметяване; така например тя се оправя по-успешно в лабиринти и запомня информацията. Циен нарича породата „Дуги“ на преждевременно развития лекар от телевизионното предаване „Дуги Хаузър“. През 2002 година Катрин Дълък от Харвард открива, че като отстрани даден ген от мишка, може да повлияе върху обработката на химическата информация, съдържаща се във феромоните — миризмите, които мишката използва при своето общуване. Типично за мъжките мишки е, че атакуват другите мъжки мишки и опитват да се чифтосат с женските, но обработените от Дълък мишки не могат да правят разлика между мъжки и женски екземпляри и опитват да се чифтосат с всеки представител на своя вид, когото срещнат. Грижата за малките също се повлиява от полово специфичната манипулация на един ген. Женските се грижат инстинктивно за своите новородени, но Дженифър Браун и Майк Гринбърг от Харвардското медицинско училище намират начин да пресекат това вродено чувство, като блокират действието на гена, наречен _fos-B_. Иначе напълно нормалната, но променена по този начин мишка, просто не обръща внимание на своите малки.
	{img:tajnata_na_zhivota_129.jpg|#Ето какво отражение може да даде само един ген. Горе е показана нормална майка — мишка, която е извънредно внимателна към своите малки. Майката на долната снимка, при която липсва функциониращ fos-B ген, пренебрегва новородените си.}
	Гризачите ни позволиха да хвърлим поглед дори върху механичната основа на това, което наричаме „любов“ (при гризачите то е получило не така романтичното название „образуване на двойки“).
	Полевките са разпространени в цяла Северна Америка. Макар да си приличат доста, различните породи имат извънредно различен подход към живота. Полевката е моногамна, което означава, че двойките се свързват за цял живот, но близката й роднина, обитаваща планинските райони, действа безразборно в това отношение: мъжкият се чифтосва и продължава нататък и женската обикновено ражда всеки път от различен мъжкар. Какви разлики биха могли да лежат в основата на тези толкова различни сексуални стратегии? Хормоните дават първата половина на отговора. При всички бозайници окситоцинът присъства в много аспекти на майчинството: стимулира контракциите при раждането и производството на мляко за новороденото; също така играе роля за създаването на любяща връзка между майката и нейното малко. Възможно ли е същият хормон да поражда и друг тип връзка, например между двойката полевки? Действително го прави, заедно с друг хормон, типичен за бозайниците, вазопресин, известен най-вече във връзка с контрола, който оказва върху производството на урина. Но защо тогава планинският му братовчед, който също произвежда и двата хормона, реагира така различно? Оказва се, че ключът е в хормоналните рецептори — молекулите, които се свързват с циркулиращите хормони и предизвикват реакцията на клетката към сигнала на хормона.
	{img:tajnata_na_zhivota_130.jpg|#Неотдавна образуваната двойка полевки размишлява над ДНК последователността на гена, който ги прави толкова милички.}
	Том Инзъл, психиатър в Университета „Емъри“, се фокусира върху рецептора на вазопресина и открива разлика между различните видове полевки, не в самия рецепторен ген, а в съседен участък на ДНК, който определя кога и къде се включва генът. В резултат разпределението на рецепторите на вазопресина в главния мозък е доста различно при двата споменати вида полевки. Но дали само тази разлика в регулацията на гена обяснява защо единият вид е така любящ, а другият — въплъщение на Дон Жуан, ако се изразим според човешките разбирания? Очевидно да. Инзъл и колегата му Лари Йънг вкарват гена на вазопресина на полевката, заедно със съседния му регулаторен участък, в обикновена лабораторна мишка (която обикновено е безразборна в сексуалния си живот, като планинския братовчед на полевката). Макар трансгенните мишки да не се превръщат веднага в романтични влюбени, Инзъл и Йънг наблюдават подчертана промяна в поведението им. Вместо по типичния миши начин да офейка най-безцеремонно веднага след чифтосването, трансгенният мъжкар проявява грижовно внимание към женската; накратко, добавянето на гена, макар да не гарантира вечна любов, все пак облагородява мишока.
	Не трябва да забравяме, че функциите на човешкия мозък са на милиони мили от мишия мозък. Нито един гризач — обитател на полските или на планинските райони — все още не е създал произведение на изкуството. Същевременно нека не забравяме най-отрезвяващия урок от Проекта за изучаване на човешкия геном: нашият и мишият геном са изумително подобни. Основният генетичен софтуер, управляващ хората и мишките, не се е променил особено през последните 75 000 000 години от еволюцията, откакто родословните ни дървета са се разделили.


	Неспособни да активират или да подсилят конкретни гени, както правят мишите генетици, човешките генетици трябва да разчитат на тъй наречените „природни“ или „естествени“ експерименти — спонтанни генетични промени, засягащи мозъчните функции. Много от най-добре описаните генетични болести засягат умствените способности. Синдромът на Даун, причинен от наличието на допълнително копие на хромозома 21, води до намаляване на коефициента на интелигентност и — в много случаи — до обезоръжаващо слънчев характер. Хората със синдром на Уилямс, причинен от загубата на малка част от хромозома 7, също имат нисък коефициент на интелигентност, но често са свръхестествено надарени музиканти.
	Това обаче са примерите, когато менталните аспекти на дадено заболяване са вторичен продукт на дисфункция на цяла система. Затова ни дават сравнително малко информация за поведенческата генетика. То напомня донякъде откритието, че компютърът ти не работи при прекъсване на захранването. Сега вече ще знаеш, че той се нуждае от електричество, но не си научил почти нищо за спецификата на компютърната функция. За да разберем генетиката на поведението, трябва да насочим поглед към болестите, които засягат директно ума.
	Сред менталните болести, привлекли вниманието на учените, занимаващи се с картирането на гените, две от най-ужасните са двуполюсната (или маниакалнодепресивна) болест (ДПБ) и шизофренията. И двете имат силни генетични компоненти (съзвучността при еднояйчните близнаци е 80% за ДПБ и почти 50% за шизофренията), и двете вземат тежък данък от умственото здраве по цял свят. Един на всеки сто човека е шизофреник; приблизително същата е цифрата за ДПБ.
	Както видяхме, картирането на полигенните признаци е трудно, защото всеки отделен ген има слабо влияние, а признакът като цяло често се влияе силно от средата, какъвто е случаят и с двете болести. Всички тези трудности създадоха лош навик сред изследователите: те проявяват тенденция към публикуване само на положителните резултати и пропускат да отбележат елиминираните възможности. Проблемът се допълва от противоположното явление: разбираемият, но в крайна сметка пречещ на продуктивността импулс да се публикува всичко, проявяващо някаква корелация с проблема, който, след безброй други генетични маркери, се оказва задънена улица. В идеалния случай, забелязването на някаква връзка би трябвало да бъде само началото на по-задълбочения анализ, за да се отделят значимите резултати от статистическите съвпадения — все пак, ако опитаме достатъчно маркери, нормално е да очакваме от време на време да виждаме, дори при липса на генетична връзка, корелация, дължаща се единствено на случайността. Прекалено често натискът да се получат някакви резултати води до преждевременно обявяване, което после трябва да бъде оттеглено, защото други групи не успяват да възпроизведат изследването.
	Съществуват и други пречки в търсенето на гени, когато става дума за умствени заболявания. Диагнозата, въпреки опитите на медицинските учебници да я стандартизират, често е по-скоро изкуство, отколкото наука. Случаите може и да се идентифицират въз основа на двусмислени симптоми и част от представителите на дадено родословно дърво да бъде неправилно диагностицирана; тези фалшиви положителни резултати причиняват истински опустошения при картиращия анализ. Друго усложнение е, че болестите се дефинират и диагностицират въз основа на симптомите, но често редица генетични причини водят до подобни симптоми. Така гените, лежащи в основата на шизофренията, може да бъдат различни при различните случаи. Дори привидно ясните разлики между синдромите могат да се окажат смесени, когато бъдат разгледани под микроскопа на генетиката. От 1957 година знаем, че ДПБ и еднополярната болест (състояние, характеризиращо се само с депресия) са генетично различни заболявания, но съществува объркващо генетично припокриване при двете: еднополюсната депресия е много по-разпространена сред роднините на пациенти с ДПБ, отколкото сред населението като цяло.
	Отчасти и поради тези причини, генетичните виновници за менталните болести засега се установяват особено трудно. Наскоро завършено изследване чрез анализ на генните карти разкрива, че цели дванайсет хромозоми, или половината от общия брой, съдържат гени, допринасящи за шизофренията. Подобен е случаят с ДПБ, в която са замесени гени от десет хромозоми. Според едно интересно откритие излиза, че има известно припокриване между генните участъци, идентифицирани при различните изследвания на двете болести. В такъв случай може би съществуват гени, отговорни за цялостната организация и строеж на главния мозък. И не е изключено именно неправилното функциониране на тези гени да е причина за епизодите, свързани с делюзии или халюцинации, характерни както за ДПБ, така и за шизофренията. Историята на изследванията в тази област е пълна с големи и в крайна сметка — неоправдали се надежди. Едно изследване установява наличие на силна взаимовръзка в родословното дърво, следващото обаче не успява да обобщи и потвърди тези резултати като характерни и за други популации. Такъв е случаят и през 1987 година, с получилото голяма популярност изследване на амишите: установената обещаваща връзка с хромозома 11 не се потвърждава при следващите изследвания. Станфордските генетици Нийл Риш и Дейвид Ботщейн обобщават умело тези разочарования:
C>
	В никоя друга област [картирането на болестотворните гени] не е толкова трудно и обезкуражаващо, както в областта на психиатричната генетика. Маниакалната депресия (двуполюсна болест) е типично доказателство за това твърдение. Може да се каже, че историята на изследванията в търсене на генетичната връзка на въпросното заболяване, се конкурира единствено със самата болест. Еуфорията от откриването на определена връзка много бързо се полива със студен душ заради липсата на репликация [при други популации] и това се превърна в задължителна схема, правеща особено бурно съществуването на много психиатрични генетици и на заинтересуваните от резултатите им наблюдатели.
C$
	Без да отричам тези затруднения, аз съм окрилен от надеждата, че тъй като сме тръгнали по правилния път — на генетичния анализ, скоро ще се откопчим от лапите на дразнещата игра на „тука има, тука няма“. Ключът е в две нововъведения. Първо, свързаният с гена-кандидат подход при търсене на гените. Вече разполагаме с пълната последователност на човешкия геном и зачатъчно разбиране за функционирането на много гени и можем да стесним обхвата на търсенията си както никога досега и да се съсредоточим върху гените, чиито функции са свързани с въпросното заболяване. В случая с ДПБ например, болест, очевидно свързана с грешка в механизма, чрез който главният мозък регулира концентрацията на определени химически невротрансмитери като серотонин и допамин, бихме могли да насочим вниманието си към произвеждащите невротрансмитерите гени или техните рецептори. След като изберем нашия ген-кандидат, ние просто сравняваме неговата последователност при засегнати и незасегнати от болестта хора, за да определим дали даден вариант може да има връзка с нея. През 2002 година екипът на Ерик Ландър от Института „Уайтхед“ в Масачузетския технологичен институт изследва седемдесет и шест гени-кандидати за ДПБ. Само един, генът, кодиращ специфичния за главния мозък фактор на растежа на нервите, неврохимикал, тестван като възможно лечение за болестта на Лу Гериг (вижте Пета глава), се оказва свързан с ДПБ. Но дори само един, наистина свързан със заболяването ген, може да бъде безкрайно ценен. Въпросният ген се намира на хромозома 11, очевидно доказващ правотата на изследването на амишите, което петнайсет години преди това посочва същия участък на хромозомата във връзка с ДПБ.
	Технологичните усъвършенствания лежат в основата на другата причина за моя оптимизъм, свързан с улавянето на „гените-бегълци“. За да доловим недоловимия ефект от даден ген, ние се нуждаем от свръхчувствителен статистически анализ, за който пък е необходима огромна база данни. Едва бързото секвенциониране с голям обем и технологиите за генетично отпечатване ни дадоха възможност да събираме подходяща информация за огромен брой маркери от огромен брой хора. Не е изненадващо, че подобен генетичен анализ с индустриални размери е неосъществим за повечето академични лаборатории, затова биотехнологичните компании, финансирани от фармацевтичната индустрия, играят все по-голяма роля в тази област. През 2002 година две такива компании, _Genset_ във Франция и _deCODE_ в Исландия, идентифицираха отделни гени, свързани с шизофренията. Тези открития са голяма стъпка напред: сега, когато вече имаме работа със самите гени, а не просто с картирането на даден ефект върху определен участък на хромозомата, можем да изучаваме функцията на гена, за да научим нещо повече за биохимическата база на болестта. Интересното е, че и двата гена са свързани с регулирането на функциите на един и същ невротрансмитер — глутамат.
	Уверен съм, че благодарение на новите подходи — гените-кандидати и свръхмощното генно картиране — скоро ще разкрием основните гени-причинители на ДПБ и шизофренията. Надявам се това да доведе до по-успешното им лечение и до по-добро разбиране на начина, по който гените управляват действието на главния ни мозък.
	За характеристиките, за чиято неврохимическа основа обаче нямаме представа, тази главозамайваща смяна на еуфорични очаквания и разбити надежди най-вероятно ще продължи. Често точно такъв е случаят при изследването на непатологичното поведение. Анализът на Дийн Хеймър от 1993 година на мъжката хомосексуалност е един от тях. Настъпва голямо вълнение, когато той открива определен участък от _X_ хромозомата, който като че ли има връзка с хомосексуалността. Ако се докаже, че това е също толкова резултат на гените, както цветът на кожата например, тогава законодателството срещу дискриминацията заради цвета на кожата ще бъде актуално и за хомосексуалността. Откритието на Хеймър обаче не издържа проверката на времето. Въпреки това подозирам, че след като разработим статистически по-мощни средства за анализ (и се научим да разпознаваме и да се абстрахираме от по-неубедителните корелации), в крайна сметка наистина ще открием генетични фактори, предразполагащи хората към съответната сексуална ориентация. Но това не би трябвало да се приема като определяща характеристика; средата никога не трябва да се изключва, а предразположението не е нещо фатално неизбежно. Бялата ми кожа може да ме прави по-податлив към рак на кожата, но, при липса на ултравиолетови лъчи в средата, гените ми не са нищо повече от потенциална възможност.
	Другото важно откритие на Хеймър изглежда по-убедително. Той насочва поглед към генната база на нуждата от новости, едно от петте ключови „измерения на личността“, идентифицирани от психолозите. Свивате ли се страхливо в някой ъгъл, когато рутинен елемент от ежедневието ви бъде нарушен? Или пък правите всичко възможно, за да избегнете създаването на „коловози“, подлагайки се на непрекъснато променящ се калейдоскоп от нови приключения? Това, разбира се, са двете крайности. Доказателството на Хеймър сочи към важен ефект от вариацията на ген, лежащ в основата на рецептора на сигналната молекула на главния мозък — допамин. Някои от опитите за репликиране на този резултат се провалят, но други го доразвиват, като откриват, че същият ген е замесен в конкретни типове търсене на новости като злоупотребата с наркотици.
	Сприхавостта също се разглежда през лупата на генетиката. Някои са по-избухливи от други. Това е факт. А склонността към насилие може да се управлява от един-единствен ген, който си взаимодейства с фактори от околната среда. Това, разбира се, не означава, че всички носим „ген на насилието“ (макар да е твърде вероятно, че най-избухливите индивиди имат _Y_ хромозома), но сме идентифицирали поне една проста генетична промяна, която може да доведе до пристъпи на насилие. През 1978 година доктор Ханс Брунър, клиничен генетик от Университетската болница в Наймеген, Холандия, научава за семейство, чиито мъже проявяват тенденция към умствено изоставане и епизодична агресивност. Трийсет години по-рано, опитвайки да документира това „проклятие“, един роднина съставя обширно досие на семейните злочестини. Брунър осъвременява изследването. Той открива осем мъже в рода, които, макар и родени в различни семейства, проявяват подобен модел на буйство. Единият изнасилва сестра си, а след това наръгва с нож един от пазачите в затвора. Другият блъска своя шеф с автомобила си, защото го смъмрил заради мързела. Двама от останалите предизвикват пожари.
	Фактът, че са засегнати само мъже говори за връзка с пола. Моделът на наследяването най-вероятно е бил свързан с ген на _X_ хромозомата и е бил рецесивен. Това означава, че в типичния случай не се проявява при жените, при които другото (нормално) копие на _X_ хромозомата им маскира ефекта от увредената _X_ хромозома. Но тъй като мъжете имат само една _X_ хромозома, рецесивният вариант се изразява автоматично. Като сравнява ДНК на засегнати и незасегнати членове на рода, Брунър и неговият екип картират гена на дългия край на _X_ хромозомата. В сътрудничество с Ксандра Брейкфилд от Масачузетската болница той открива, че и осмината склонни към насилие мъже имат мутирало — и нефункциониращо — копие на гена, кодиращ моноамино оксидазата. Този протеин, който е открит в главния мозък, регулира нивото на клас невротрансмитери, наречени „моноамини“, сред които са адреналинът и серотонинът.
	Историята за моноамино оксидазата не приключва с осмината склонни към насилие холандци. Тя хвърля светлина върху взаимодействието между гените и средата, сложния дует между природата и възпитанието, който определя цялостното ни поведение. През 2002 година Авшалом Кеспай и други от Лондонския институт по психиатрия проучват защо някои от момчетата, отгледани в семейства, където са ги малтретирали, израстват нормални, а при други в крайна сметка надделява антисоциалното поведение (в смисъл, че имат проблеми с поведението, а не в смисъл, че предпочитат компанията на Интернет страниците пред човешката компания или си падат по особения „спорт“, изразяващ се в усамотяването с нещо за хапване в някое изолирано кътче на партито). Изследването разкрива генетичния предвестник на потенциала за подобно развитие: наличието или липсата на мутация в съседния на гена на моноамино оксидазата участък — превключвателя, регулиращ количеството на произвеждания ензим. Момчетата с високо ниво на ензима, към които са се отнасяли зле, е по-малко вероятно да станат антисоциални личности от израсналите при подобни условия момчета с ниско ниво на ензима. Във втория случай гените и средата се съюзяват, за да ги предразположат към подобно развитие на нещата. Вероятността момичетата да бъдат засегнати е по-малка, защото генът е разположен в _X_ хромозомата и в такъв случай те трябва да наследят две копия от причиняващата ниско ниво на ензима версия. Момичетата с две такива копия обаче проявяват същите антисоциални тенденции като засегнатите момчета. Но както вече стана дума, причинно-следствената връзка между мутацията и антисоциалната проява съвсем не е 100% нито при момчетата, нито при момичетата: дори в детството да са били малтретирани и да имат ниско ниво на моноамино оксидазата, не е задължително да се отдадат на престъпна кариера.
	Сред най-изненадващите открития на моногенното (на един-единствен ген) отражение върху сложна форма на поведение е тъй нареченият от пресата „граматичен ген“. Както стана дума в контекста на човешката еволюция (Девета глава), откритите през 2001 година от Тони Монако в Оксфорд мутации в гена _FOXP2_ увреждат способността за използване на езика. Засегнатите от тях хора имат затруднения не само с артикулацията, но са възпрепятствани при усвояването и изявата на най-семплите граматически способности, които не представляват проблем за средностатистическото четиригодишно дете. Да си припомним: _FOXP2_ кодира един от факторите на транскрипцията — генетичен превключвател — който очевидно играе извънредно голяма роля за развитието на главния мозък. Вместо просто да влияе директно върху поведението (какъвто е случаят с моноамино оксидазата), _FOXP2_ се отразява на поведението, като оформя самия орган, който стои в неговата основа. Вярвам, че _FOXP2_ ще се окаже модел за предстоящи важни открития; ако съм прав, много от най-важните гени, управляващи поведението ни, ще се окажат замесени в изграждането на най-невероятния от всички органи, тази все още непроницаема за науката материя — човешкия мозък. Тези гени ни влияят с начина, по който изграждат изключителния хардуер, участващ във всяко наше действие.


	Все още сме в началото на опитите да разберем генетичната основа на нашето поведение, както общото помежду ни — човешката природа, така и онова, което ни отделя, което отличава един човек от друг. Тази област обаче напредва бързо; убеден съм, че написаното от мен вече ще бъде остаряло при излизането на тази книга. Бъдещето ни обещава подробна генетична дисекция на личността, и е трудно да си представим, че откритията няма да накланят везните във все по-голяма степен към природата в стария дебат природа или възпитание; тази мисъл е плашеща за някои, но само ако упорстваме да бъдем пленници на статичната, в крайна сметка безсмислена дихотомия*. Става въпрос просто да разберем природата, над която възпитанието въздейства непрестанно, и нещата, които ние, като общество и като индивиди трябва да правим, ако искаме да подпомогнем по възможно най-добрия начин този процес. Нека не позволяваме мимолетните политически съображения да влияят върху развитието на науката. Да, възможно е да открием истини, които ни карат да се чувстваме неловко на светлината на настоящите обстоятелства, но политиците трябва да се обърнат именно към тях, а не към истините на природата. Както са разбирали много добре ирландските деца, посещаващи нелегалните училища, знанието, по колкото и странен начин да е придобито, е винаги за предпочитане пред невежеството.
	[* Разделяне на две равни части. — Бел.прев.]


>	Заключение
>	Нашите гени и нашето бъдеще

	„Събитията, върху които е създадена тази книга, не е невероятно да се случат според предположенията на доктор Дарвин и някои от писалите по въпросите на физиологията в Германия.“
	Така започва анонимният предговор на Пърси Биш Шели към романа „Франкенщайн“ на съпругата му Мери Шели — история, оказала много по-голямо въздействие върху въображението на нашия съвременник от всичко, написано от самия поет. Може би никоя друга творба след „Франкенщайн“ не е предала така запомнящо се ужасяващия трепет на науката, намираща се пред прага на откриването на тайната на живота. И вероятно никой не е навлязъл така дълбоко в последствията за обществото, които може да окаже присвояването на такава богоподобна власт.
	Идеята за оживяването на неживото и усъвършенстването на зародилия се естествено на Земята живот, е завладяла човешкото въображение много преди Мери Шели да публикува творбата си през 1818 година. Гръцката митология разказва за скулптора Пигмалион, който успява да склони богинята на любовта Афродита да вдъхне живот в статуята на красавицата, изваяна от него от слонова кост. Но именно по време на трескавия научен прогрес на Просветлението учените за първи път достигат до идеята, че тайната на живота може би не е недосегаема за човека. Доктор Дарвин, за когото става дума в предговора на „Франкенщайн“, не е всеизвестният Чарлз, а неговият дядо Еразъм; експерименталната му употреба на електричеството, за да вдъхне отново живот в мъртви части на тялото, очарова неговия познат Шели. Сега вече знаем, че изследванията на доктор Дарвин на това, което е наречено „галванизъм“, е било работа в погрешна посока; тайната на живота остава тайна до 1953 година. Едва откриването на двойната спирала и последвалата генетична революция ни дава основание да мислим, че властта, приписвана по традиция единствено на боговете, един ден може да се окаже в наши ръце. Животът, както вече знаем, не е нищо повече от необозрима верига от координирани химически реакции. „Тайната“ към това координиране е невероятно сложният комплекс от записани инструкции, отново химически, в нашата ДНК.
	Остава ни обаче да изминем още много дълъг път до пълното разбиране на начина, по който ДНК си върши работата. Познанията ни за човешкото съзнание например са толкова зачатъчни, че все още се използват аргументи, въплъщаващи елементи от витализма, макар тези представи да са развенчани другаде. Така или иначе, и нашето разбиране за живота, и демонстрираната ни способност да го манипулираме, са факти от нашата култура. Затова не е изненадващо, че Мери Шели има много последователи: и хора на изкуството, и учени опитват да предвидят последствията от новите ни генетични познания.
	Много от тези усилия са повърхностни и издават неосведомеността на своите създатели за това кое е възможно и кое — не от биологична гледна точка. Един от тези опити обаче се отделя в съзнанието ми като поставящ важни въпроси, при това — по стилен и интригуващ начин. Филмът „Гатака“ на Андрю Никълс от 1997 година ни отвежда до сегашните граници на нашето въображение, представяйки ни едно общество, вманиачено на тема генетично съвършенство. В един бъдещ свят съществуват два типа хора — генетично подобрена управляваща класа и низша класа, която живее с генетичните съвършенства на нашия съвременник. Свръхчувствителният генетичен анализ на ДНК осигурява най-хубавите работни места за генетичния елит, докато „инвалидите“ са подложени на дискриминация на всяка крачка. Героят на „Гатака“ е „инвалидът“ Винсънт (Итън Хоук), заченат от обзета от пламенна страст двойка на задната седалка на автомобил. По-малкият брат на Винсънт, Антон, е създаден по-късно в лаборатория по всички правила на генното инженерство и в резултат е надарен с всички най-хубави генетични атрибути. През цялото детство и юношество Винсънт непрекъснато е принуден да се сеща за собственото си несъвършенство, когато опитва, неизменно безуспешно, да изпревари малкия си брат в плуването. Генетичната дискриминация в крайна сметка принуждава Винсънт да се заеме с тежък физически труд като носач в корпорация „Гатака“.
	В „Гатака“ във Винсънт се заражда една невъзможна мечта: да пътува в Космоса. Но за да се квалифицира за подготвяната мисия до Титан, той трябва да скрие „инвалидния“ си статус. Затова приема самоличността на представителя на генетичния елит Джером (Джъд Лоу), някогашен спортист, който, осакатен при злополука, се нуждае от помощта на Винсънт. Винсънт купува мостри от косата и урината на Джером и чрез тях си осигурява незаконно достъп до обучаващата програма за полета. Всичко както изглежда се развива добре, когато той среща подобната на статуетка Айрини (Ума Търман) и се влюбва. Но седмица преди да отлети за Космоса, се случва нещастие: директорът на мисията е убит и при последвалото полицейско разследване на местопрестъплението е открит косъм на „инвалид“. Така падналата мигла на Винсънт го изправя пред заплахата не само да не осъществи мечтата си, но и да бъде несправедливо обвинен в убийството на директора. Печалната му съдба изглежда предопределена, но той успява да избегне кошмарните генетични цедки, докато се открива, че убиецът е друг от директорите на „Гатака“. Краят е полу-хепи: Винсънт ще отлети в Космоса, но без Айрини, в която откриват известни генетични несъвършенства, несъвместими с продължителната мисия в Космоса. В реалността актьорите, които играят ролите на Винсънт и Айрини, имат значително по-голям личен контрол върху живота си. По-късно Итън Хоук и Ума Търман се ожениха и доскоро живееха в Ню Йорк.
	Не знам дали някой би пожелал наследниците му да живеят под подобна на генетичната тирания, обрисувана в „Гатака“. Като оставим въпроса дали този сценарий е технически осъществим, нека се обърнем към главния проблем, повдигнат във филма: дали познанията ни за ДНК ще доведат непременно до създаването на генетична каста. Най-песимистично настроените коментатори предвиждат дори още по-ужасен сценарий: може би един ден ще стигнем дотам да създадем раса от клонинги, обречени на робски живот, указан в тяхната ДНК. Вместо да опитваме да подсилим слабите, няма ли да насочим усилията си, за да направим силните още по-силни? И, най-важното, редно ли е изобщо да манипулираме човешките гени? Отговорите на тези въпроси зависят до голяма степен от възгледите ни за човешката природа.
	До голяма степен днешната масова параноя за опасностите около манипулирането на човешката генетика, се дължи на отчитането на един реално съществуващ факт — нашия егоизъм, този аспект от нашата природа, който еволюцията е вложила в нас, за да подпомогне оцеляването ни, ако е нужно, дори за сметка на другите. Критиците виждат свят, в който генетичното знание ще се използва само за задълбочаване на пропастта между привилегированите (намиращите се в по-изгодна позиция да извличат дивиденти от своите гени) и угнетените (които генетиката може да постави в още по-неизгодно положение). Но подобен възглед признава само едната страна на човека.
	Аз виждам по съвсем друг начин последствията от нарастващите ни генетични познания, защото признавам съществуването и на другата страна. Колкото и да са предразположени към конкуриране, хората са също така дълбоко социални по природа. Състраданието към нуждаещите се или нещастните е също толкова реален елемент от нашата природа, както и тенденцията да се усмихваме, когато сме щастливи. Макар някои съвременни морални терористи да са склонни да приписват лишените ни от егоизъм импулси в крайна сметка пак на егоистични съображения — на проявата на любезност и доброта се гледа единствено като на средство да си осигурим същото в замяна — фактът, че сме уникален социален вид, не може да се отрече. Откакто нашите прадеди са обединили за първи път усилията си, за да убият мамут за вечеря, сътрудничеството между индивидите е сърцевината на човешката история на успеха. Като се има предвид мощното еволюционно предимство на колективните действия, естественият подбор най-вероятно ни е надарил с желанието другите (и следователно и обществото като цяло) също да успяват, а не да се провалят.


	Дори тези, които приемат, че стремежът да се подобри съдбата на другите е част от човешката природа, не са единодушни за най-добрия начин, по който трябва да се процедира. Това се превърна в постоянна тема за обществени и политически дебати. Според преобладаващото мнение, най-добрият начин да помогнем на съгражданите си, е като се справим с проблемите, свързани с изхранването и отглеждането им. Потенциалът за продуктивен живот на недохранените, лишените от любов и образование човешки същества, е доста по-малък. Както видяхме, възпитанието, макар и много съществено, има своите граници, които изпъкват особено драстично в случаите на значителни генетични пречки. Дори при съвършено съставена хранителна програма и обучение, момчетата с тежка форма на чупливата _X_ хромозома никога няма да бъдат в състояние да се грижат за себе си. Нито пък допълнителното и най-вдъхновено обучение на бавно учещите ще им даде възможност да застанат в челните редици в това отношение. Следователно, ако сериозно възнамеряваме да усъвършенстваме образованието, няма как, с чиста съвест, да се ограничим до търсенето на решение в отглеждането и възпитанието. Аз обаче подозирам, че образователната политика прекалено често е дело на политиците; лъскавият лозунг „нито едно дете да не изостава“ им се нрави, точно защото срещу него няма какво да се възрази. Но децата ще продължават да изостават, ако продължаваме да настояваме, че всички имат еднакъв потенциал за учене.
	Все още не сме разбрали защо едни деца учат по-бързо от други и не знам кога ще го разберем. Но като се има предвид колко биологични прозрения, немислими само преди петдесет години, станаха възможни благодарение на генетичната революция, въпросът става излишен. Той изглежда по-скоро така: готови ли сме да впрегнем неоспоримо необозримия потенциал на генетиката, за да подобрим човешкото състояние, както индивидуалното, така и колективното? И, може би най-близко стоящата пред нас задача — ще се възползваме ли от насоките, които ни дава генетиката, за да съобразим по-успешно обучението с индивидуалните нужди на нашите деца? Кое ще предпочетем — хапче, позволяващо на момчетата с чуплива _X_ хромозома да ходят на училище с другите деца или хапче, благодарение на което учещите по-бавно деца да настигнат своите връстници, на които бързото учене се удава естествено? Ами такива, дори още по-далечни перспективи като генната терапия на яйцеклетката или сперматозоида? След като идентифицираме свързаните с проблема гени, ще пожелаем ли да трансформираме бавно учещите деца в бързо учещи още преди да са родени? Тук не става дума за научна фантастика: вече сме в състояние да подобряваме паметта на мишки. Защо тогава да не направим същото и с хора?
	Питам се как щяхме да реагираме на тези възможности, ако човешката история не познаваше тъмната сянка на евгеничното движение. Дали пак щяхме да потръпваме като чуем термина „генно усилване“? Истината е, че перспективата да внасяме подобрения на гените, които ни е дала природата, притеснява хората. Когато обсъждаме гените си, ние сме склонни да приемем, че това, което е направила природата, е най-доброто. Като отопляваме домовете си с парно и вземаме антибиотици, за да се справим с инфекциите, в своето всекидневие ние се отклоняваме от замисъла на природата, но стане ли дума за генетика, бързаме да размахаме знаме с лозунга „природата знае най-добре“. Поради тази причина смятам, че е най-вероятно генетичното подобрение да бъде прието чрез усилията му да предотврати болестите.
	Генната терапия на яйцеклетката или сперматозоида има потенциал да направи хората резистентни срещу пораженията на _HIV_. Процедурите на рекомбинантната ДНК, благодарение на които растителните молекулярни генетици създадоха картофи, резистентни на поразяващите картофите вируси, могат със същия успех да направят хората резистентни срещу СПИН. Но трябва ли да преследваме подобна цел? Някои биха казали, че вместо да променяме гените на хората, би трябвало да концентрираме усилията си в излекуването на тези, които можем, и да втълпим на останалите колко опасен е безразборният секс? Но според мен подобна моралистична реакция е абсолютно _неморална_. Образованието се оказа мощно, но безнадеждно незадоволително оръжие в нашата война. Сега, докато пиша тези редове, навлизаме в третото десетилетие на породената в световен мащаб криза от СПИН; най-големите ни научни умове се оказват безпомощни пред забележителната способност на вируса да се изплъзва от опитите да бъде контролиран. Засега разпространението на болестта в развитите държави е забавено, но огромни части от планетата цъкат като демографски бомби със закъснител. Ужасява ме мисълта за бъдещето в тези региони, чието население не е нито достатъчно богато, нито достатъчно образовано, за да реагира ефективно. Можем само да се надяваме да бъдат произведени силни антивирусни лекарства или ефикасни ваксини срещу _HIV_, икономически достъпни за всеки, независимо в коя точка на планетата се намира. Но като се има предвид как се развиват терапиите до този момент, не изглежда особено вероятно в скоро време да станем свидетели на особен напредък. Тъжното е, че тези, които предлагат да се използва генната терапия, модифицираща половите клетки за борба със СПИН преди зачеването на новия организъм, ще трябва да изчакат, докато традиционните надежди преминат в отчаяние — и доведат до глобална катастрофа — преди да им бъде дадена зелена светлина за действие.
	По целия свят сега правителствата забраняват на учените да добавят ДНК към човешките полови клетки, подкрепяни от различни избиратели. Религиозните групи, според които намесването в човешките полови клетки е равносилно на присвояване на Божествени функции, са едни от главните вдъхновители на опозицията на масите. От друга страна, светските критици се страхуват да не би това да доведе до кошмарни социални трансформации като изобразената в „Гатака“, когато естествените различия между хората се подсилват и се слага край и на последните останки от ратуващото за равенство общество. Съгласен съм, че въз основа на подобни страхове може да се създаде вълнуващ сценарий, но според мен той ще намери реализация единствено в рамките на изкуството.
	Но дори ако допуснем хипотетично, че подсилването на гените _би могло_, като всяка мощна технология, да се използва за престъпни цели, нуждата да я развиваме става още по-голяма. Като се има предвид, че е почти невъзможно да се потисне технологичният прогрес и голяма част от забранените сега неща са на път да навлязат в практиката, ще посмеем ли да възпрем изследователската дейност в тази област и да рискуваме така да позволим друга култура, която не споделя нашите ценности, да придобие надмощие? От времето, когато някой от нашите предци е превърнал за първи път пръчката в копие, изходът на конфликтите в цялата ни история се е определял от технологията. Нека не забравяме, че Хитлер подлагаше на отчаян натиск физиците на Третия райх да разработят ядрено оръжие. Може би един ден борбата срещу някой друг Хитлер ще зависи именно от степента ни на овладяване на генетичните технологии.


	Аз виждам само един действително разумен аргумент за забавяне напредъка в областта на усилване на човешките гени. Повечето учени споделят същата тази несигурност — възможно ли е генната терапия на човешките полови клетки някога да бъде осъществена безопасно? Случаят с Джес Гелсингер хвърли голяма сянка върху генната терапия като цяло. Заслужава си да се отбележи обаче, че, противно на очакванията, безопасното осъществяване на генната терапия на яйцеклетката или сперматозоида би трябвало да бъде по-лесно, отколкото на соматичната клетъчна терапия. Във втория случай вкарваме гени в милиарди клетки и винаги съществува вероятност, както стана неотдавна във Франция с детето с тежък комбиниран синдром на имунен дефицит (ТКСИД), жизненоважен ген или гени в някоя от тези клетки да бъде увреден и резултатът да бъде кошмарният страничен ефект във вид на рак. При генната терапия на половите клетки ние вкарваме ДНК в една-единствена клетка и затова целият процес може да се следи много по-обстойно. Залогът в генната терапия на яйцеклетката или сперматозоида обаче, е дори още по-висок: проваленият експеримент би довел до немислима катастрофа — раждането на човешко същество, увредено, може би в невероятно тежка форма, в резултат на извършени над гените му манипулации. Последствията биха били трагични. Ще страда не само засегнатото семейство; ще изгуби цялото човечество, защото това ще се превърне в огромна пречка за науката.
	При провеждането на експерименти с генна терапия на мишки ничия кариера не страда, нито пък се прекратява финансиране. Но ако усилията да се подобри генетичното състояние доведат до още по-силно влошаване, а не до подобряване състоянието на деца, опитите да се впрегне мощта на ДНК с цел подобряване потенциала на нашия живот, ще бъдат отложени с години. Не трябва да пристъпваме към опити за прилагане на дадена технология върху хора, преди да сме усъвършенствали методите за вкарване на функционални гени в най-близките ни роднини. Но дори когато сме в състояние да усилваме безопасно гените на маймуните и шимпанзетата (с които близостта ни е дори още по-голяма), ще се изисква голям кураж, за да опитаме да го приложим и върху хора; риск винаги ще има. Всъщност за осъществяването на традиционните медицински процедури, особено новите, се изисква не по-малка смелост: мозъчната хирургия също крие значителни рискове, но пациентите прибягват до нея, когато потенциалната полза надхвърля опасността.
	Според мен, въпреки риска, трябва да погледнем изключително сериозно на генната терапия на половите клетки. Надявам се само биолозите, които споделят моите възгледи, да удържат своите позиции в предстоящите дебати и да не се уплашат от неизбежния критицизъм. Някои от нас вече познават болката, когато ни приравнят с евгенистите. Но това не е висока цена, ако благодарение на нея успеем да измъкнем генетиката от пороя несправедливи обвинения. Ако такава работа бъде наречена „евгеника“, тогава аз наистина съм евгенист.
	През цялата ми кариера, от откриването на двойната спирала, благоговението ми пред величието на еволюцията, вложила невероятни неща във всяка наша клетка, може да бъде сравнено само с тревогата от жестоката произволност на проявата на генетичните дефекти, особено защото се разбива животът на хиляди деца. В миналото това бе данъкът, който се плаща на естествения подбор, едновременно чудодейно ефективен и противно брутален процес, за да елиминира вредните генетични мутации. Днес естественият подбор все по-често си казва думата: роденото с болестта на Тей-Сакс дете, което умира до няколко години, от безстрастна биологична перспектива е жертва на подбора с цел ограничаване мутацията на болестта на Тей-Сакс. Но сега, когато идентифицирахме голяма част от мутациите, причинили толкова мъка на хората от векове, ние имаме възможност да накараме естествения подбор да отстъпи. Разбира се, вече разполагаме с възможности за изследване и всеки би се замислил сериозно, преди да създаде дете с болестта на Тей-Сакс. Перспективата за бебето е да живее три-четири години в безкрайни страдания, преди смъртта да го спаси милостиво от мизерията. Затова, ако съществува върховен етичен въпрос, засягащ огромното ново генетично познание, създадено от Проекта за изучаване на човешкия геном, според мен това е бавното темпо, с което тези знания се прилагат за намаляване на човешкото страдание. Ако не говорим за несигурността на генните терапии, извънредно безсъвестно е да се отлага използването на вече доказаните ползи. Фактът, че в нашето напреднало в медицинско отношение общество почти никоя жена не се изследва за мутация за чуплива _X_ хромозома цяло десетилетие след неговото откриване, е доказателство единствено за невежество или непримиримост. Всяка жена, четяща тези редове, би трябвало да си даде сметка, че едно от най-важните неща, които е в състояние да направи като потенциална майка, е да се осведоми за генетичните опасности за неродените й деца, като потърси наличието на мутирали гени в своя род и в рода на своя партньор, или директно в зародиша на детето, което вече е заченала. И никой да не опитва да твърди, че жената няма право на подобно знание. Достъпът до него е нейно право, така както е нейно право да действа в зависимост от него. Все пак именно тя ще понесе непосредствено последствията.
	Възгледите ми по този въпрос бяха посрещнати много студено в Германия преди две години. Публикуването на моето есе: „Етични изводи от Проекта за изучаване на човешкия геном“ във високоуважавания вестник „Франкфуртер алгемайне цайтунг“ предизвика буря от критики. Може би точно това бе искал редакторът: без мое знание, още по-малко — съгласие, вестникът бе сложил на есето ми ново заглавие, дело на преводача: „Етика на генома — защо не би трябвало да оставяме бъдещето на човешката раса на Господ“. Макар да не споделям никакви религиозни възгледи и да не го пазя в тайна, никога не бих превърнал позицията си в провокация към вярващите хора. Последва изненадващо враждебна реакция от страна на един човек на науката, председателя на Немската държавна камара на лекарите; той ме обвини, че „следвам логиката на нацистите, които правят разлика между живот, който си заслужава да живееш, и живот, който не си заслужава да живееш“. Ден по-късно в същия вестник се появи статия със заглавие „Неетично предложение“. Нейният автор, Хенинг Ритер, убеден в собствената си правота, твърдеше, че в Германия решението дали да се сложи край на живота на генетично увреден зародиш никога няма да бъде личен въпрос. Той обаче само доказа непознаването си на закона на своята нация: в съвременна Германия зависи единствено от бременната жена, след като чуе съвета на лекаря, дали да износи докрай бременността си.
	Най-почтените критици бяха тези, които се опираха открито върху собствените си убеждения, вместо да експлоатират ужасяващите аспекти на немското минало. Уважаваният президент на Германия Йоханес Рау се противопостави на моите възгледи с твърдението, че „ценностите и разумът не се базират само върху знанието“. Като практикуващ протестант, той открива истините в религиозните откровения, докато аз, като учен, завися само от наблюденията и експериментите. Следователно трябва да преценявам действията въз основа на моралната си интуиция. И не виждам нищо друго освен ненужна вреда от отказа на достъп на жените до пренаталното диагностициране, докато бъде открит лек за въпросните дефекти. В един не толкова сдържан коментар, протестантският теолог Дитмар Мийт нарече моето есе „Етика на ужаса“, изхождайки от твърдението ми, че по-големите познания ще дадат на хората по-съвършени отговори на етичните дилеми. Наличието на дилема обаче говори, че трябва да се прави избор, и според моите разбирания наличието на избор е за предпочитане пред неговата липса. Ако една жена научи, че плодът в утробата й е поразен от болестта на Тей-Сакс, днес тя е изправена пред дилемата какво да направи, но поне сега вече има избор, за разлика отпреди. Макар да съм сигурен, че много немски учени са съгласни с мен, повечето изглежда предпочитат да пазят мълчание заради политическото минало и религиозното настояще; с изключение на скъпия ми приятел Бено Мюлер-Хил, чиято смела книга „Убийствена наука“ (_Todliche Wissenschaft_) все още терзае немските академични среди, никой немски учен не сметна за нужно да се изкаже в моя защита.


	Не оспорвам правото на хората да търсят в религията своя морален компас, но протестирам срещу схващането на доста религиозни хора, че атеистите живеят в морален вакуум. Тези от нас, които не чувстват нужда от морален кодекс, написан в някой древен том, по мое мнение имат достъп до вродена морална интуиция, отдавна оформена от естествения подбор, за да поощрява съжителството в групи на нашите предци.
	Пукнатината между традицията и мирянството, отворена за първи път през епохата на Просвещението, повече или по-малко близка до сегашната си форма, определя мястото на биологията в обществото от Викторианския период. Някои ще продължават да вярват, че човекът е създание на Господ, на чиято воля трябва да служим, други ще продължават да уважават емпиричните доказателства, според които хората са продукт на еволюционните промени, станали в продължение на милиони поколения. Гимназиалният учител от Тенеси Джон Скоупс, печално известен с това, че през 1925 година бил осъден, задето преподавал за еволюцията, символично отново и отново е изправян пред съда и през двайсет и първи век; религиозните фундаменталисти, с чието мнение се съобразяват при определяне на учебния план на обществените училища, продължават да изискват да се преподава религиозната история като сериозна алтернатива на дарвинизма. С директното си противопоставяне на религиозните разкази за сътворението, еволюцията е най-прякото нахлуване на науката в областта на религията и предизвиква остри отбранителни реакции. Възможно е, успоредно с нарастването на генетичното познание през идните векове, когато все повече хора ще започнат да се осъзнават като продукт на случайното хвърляне на генетичния зар — случайно смесване на гените на техните родители и няколко, също толкова инцидентни мутации — да започне да се почита нов гносис, много по-древен от днешните религии. Възможно е нашата ДНК, книгата с инструкции на човешкото сътворение, да се превърне в конкурент на религиозните писания като пазител на истината.
	Аз може и да не съм религиозен, но пак виждам в писанията много дълбоко истинни неща. В първото послание до коринтяните например, апостол Павел пише:
C>
	Да говоря всички езици човешки и ангелски, щом любов нямам, ще бъда мед, що звънти, или цимбал, що звучи. Да имам пророчески дар и да зная всички тайни, да имам пълно знание за всички неща и такава силна вяра, че да мога и планини да премесвам, — щом любов нямам, нищо не съм.*
C$
	[* Използван е преводът от изданието на Светия синод от 1993 година. — Бел.прев.]
	Според мен апостол Павел е оповестил същината на нашия човешки род. Именно любовта, импулсът, който ни кара да милеем и да се грижим едни за други, е причината за нашето оцеляване и успех на планетата. И пак този импулс ще запази нашето бъдеще, докато обхождаме непознатите генетични територии. Тъй като тя е толкова фундаментална за човешката ни природа, аз съм убеден, че умението да обичаме е записано някъде в нашето ДНК; светският Павел би казал, че любовта е най-големият подарък от нашите гени за човечеството. И ако един ден тези гени също могат да бъдат подсилени от науката, за да победят дребнавата омраза и насилието, как това може да се отрази зле на човечеството?
	Създателите на „Гатака“ не само представят невярно мрачна картина за нашето бъдеще, ами добавят и следния рекламен ред, насочен към най-дълбоките предубеждения срещу генетичното познание: „Не съществува ген за човешкия дух.“ Колко жалко — и опасно — е, че толкова много хора искат да бъде така. Ако разкритата от ДНК истина може да бъде приета без страх, няма защо да губим надежда за тези, които ще дойдат след нас.


>	Благодарности

	Тази книга е една брънка от поредицата, обединяваща усилията да се отбележи петдесетата годишнина от откриването на двойната спирала. Всички проекти — тази книга, петте телевизионни серии, мултимедиен образователен продукт и кратък филм за посетителите на научните музеи — са свързани помежду си по много начини. В резултат на това сме задължени на повече хора от обичайните читатели, редактори, издатели и съпруги/съпрузи, които могат да бъдат видени в благодарствената част на една книга. Следват размисли за размерите и мащабите на един обширен проект, дело на съвместни усилия.
	Фондация „Алфред П. Слоун“, Медицинският институт „Хауард Хюз“ и Университетът на Северна Каролина бяха феноменално великодушни в своята подкрепа. С мъдрост и добро чувство Джон Клири и Джон Марони следяха за плашещо сложната логистика на проекта и не позволиха различните му нишки да се заплетат.
	Телевизионните серии са продуцирани от Дейвид Дуган от „Уиндфол пръдакшънс“ в Лондон под режисурата на Дейвид Гловър и Карло Масарела. За създаването на образователните компоненти Макс Уитби от компания „Ред Грийн & Блу“, също в Лондон, си сътрудничи с екип под ръководството на Дейв Миклош от Учебния център за ДНК „Долън“ в Колд Спринг Харбър и с гениалния аниматор Дрю Бери от Института „Уолтър и Елайза Хол“ в Мелбърн, Австралия.
	Илюстрациите към книгата са подготвени от Кийт Робъртс от центъра „Джон Инес“ в Норич, Англия. Благодарение на добрия си нюх при комбинирането на рисунката и научната яснота Кийт, съвместно с Найджъл Орм, създаде поредица от илюстрации, които според нас увеличават ценността на книгата. Робин Риърдън, помощник-редактор в издателство „Кнопф“, успяваше въпреки всички препятствия да ни придума да изпълняваме краен срок след краен срок (е, повече или по-малко) без да се наложи нито веднъж да прибягва до физическа заплаха. Дизайнерът Питър Андерсън, също в „Кнопф“, осъществи чудотворното съчетание на текст и образ. Кийт, Робин и Питър бяха незаменими членове на екипа.
	Мнозина изчетоха варианти или глави на книгата, свързани с тяхната тясна специалност. Подробни и изпълнени с прозрения коментари върху ръкописа с най-добри чувства дадоха: Фред Озъбел, Пол Бърг, Дейвид Ботщейн, Станли Коен, Франсис Колинс, Джонатан Айзен, Майк Хамър, Дъг Ханаан, Роб Хорш, сър Алек Джефрис, Мери-Клер Кинг, Ерик Ландър, Фил Ледър, Виктор Макелхъни, Сванте Паабо, Джо Самбрук и Нанси Уекслър.
	Много други също дадоха ценна информация и/или картина: Брус Еймс, Джей Арънсън, Антонио Барбадила, Жаклин Барато, Каролайн Бери, Сам Бери, Юан Бърни, Ричард Бонди, Хърб Бойър, Пат Браун, Клеър Бънс, Каролайн Каски, Том Каски, Луиджи Лука Кавали-Сфорца, Шърли Чан, Франсис А. Чифари, Кенет Кълвър, Чарлз Делизи, Джон Доъбли, Хелън Донис-Келър, Кат Ибърстарк, Майк Флечър, Джуда Фолкман, Норм Ган, Уоли Гилбърт, Джанис Голдблъм, Ерик Грийн, Уейн Гроуди, Майк Хамър, Криста Инграм, Лиймор Джошуа-Тор, Линда Полинг Камб, Дейвид Кинг, Робърт Кьониг, Тереза Крюгер, Бренда Мадокс, Том Мейниатис, Ричард Маккомби, Бено Мюлер-Хил, Тим Мълиган, Кеъри Мълнс, Хари Нолър, Питър Ньофелд, Маргарет Нанс Пиърс, Нейоми Пиърс, Томи Пиърс, Даниъл Полън, Майла Полък, Сю Ричардс, Тим Рейнолдс, Мат Ридли, Джули Реза, Бари Шек, Марк Сийълстад, Фил Шарп, Дейвид Спектър, Рик Стафорд, Деби Стивънсън, Бронуин Терил, Уилям Томпсън, Лап Чи Цуи, Питър Ъндърхил, Елизабет Уотсън, Даяна Уелзли, Рик Уилсън, Дейвид Уит, Дженифър Уайтинг, Джеймс Уайнгардън, Лари Янг, Нортън Зиндър. Благодаря на всички.
	Всички те положиха големи усилия, за да ни помогнат да се справим. Въпреки това ние поемаме пълна отговорност за несъмнено останалите грешки.


>	Препоръчителна литература

#	Глава 1: Началото на генетиката: От Мендел до Хитлер

	Carlson, Elof Axel. _The Unfit: A History of a Bad Idea_. Cold Spring Harbor, N. Y.: Cold Spring Harbor Laboratory Press, 2002. Дискусия върху евгениката, започваща от библейски времена и приключваща със съвременните генетици.
	Gillham, Nicholas _Wright. A Life of Sir Francis Galton: From African Exploration to the Birth of Eugenics_. New York: Oxford University Press, 2001. Включва последните изследвания на тази необикновена, но пренебрегвана личност.
	Jacob Francois. _The Logic of Life: A History of Heredity_. Princeton: Princeton University Press, 1993. Размисли от един от основателите на молекулярната генетика.
	Kevles, Daniel J. _In the Name of Eugenics: Genetics and the Uses of Human Heredity_. New York: Alfred A. Knopf, 1985. Научно, но четивно изложение на евгениката.
	Kohler, Robert Е. _Lords of the Fly: Drosophila Genetics and the Experimental Life_. Chicago: University of Chicago Press, 1994. Хроника на ранните дни на генетични изследвания на плодовата мушица.
	Kuehl, Stefan. _The Nazi Connection: Eugenics, American Racism, and German National Socialism_. New York: Oxford University Press, 1994.
	Mayr, Ernst. _This Is Biology: The Science of the Living World_. Cambridge, Mass.: Harvard University Press, 1997. Чудесен обзор от биолог, който наскоро отпразнува 75-та годишнина от защитата на своята докторантура.
	Mueller-Hill, Benno. _Murderous Science: Elimination by Scientific Selection of Jews, Gypsies, and Others in Germany, 1933-1945_. Преведена от _Todliche Wissenschaft_. New York: Oxford University Press, 1988. Разкрива как германските учени и лекари са пострадали от нацистката политика и как са възвърнали академичните си позиции след войната.
	Olby, Robert С. _Origins of Mendelism_. Chicago: University of Chicago Press, 1985.
	Orel, Vitezslav. _Gregor Mendel: The First Geneticist_. New York: Oxford University Press, 1996. Най-пълната биография досега.
	Paul, Diane В. _Controlling Human Heredity, 1865 to the Present_. Atlantic Highlands, N. J.: Humanities Press, 1995. Кратка история на евгениката.


#	Глава 2: Двойната спирала: Това е животът

	Crick, Francis H. С. _What Mad Pursuit: A Personal View of Scientific Discovery_. New York: Basic Books, 1998.
	Hager, Thomas. _Force of Nature: The Life of Linus Pauling_. New York: Simon & Schuster, 1995. Чудесна биография на един истински гигант в науката.
	Holmes, Frederic Lawrence. _Meselson, Stahl, and the Replication of DNA: A History of „The Most Beautiful Experiment in Biology“_. New Haven: Yale University Press, 2001.
	McCarty, Maclyn. _The Transforming Principle: Discovering That Genes are Made of DNA_. New York: W. W. Norton & Co., 1995. Обзор на експериментите, които разкриват, че ДНК е носител на наследствеността, от един от тримата учени, участвали в тях.
	Maddox, Brenda. _Rosalind Franklin: The Dark Lady of DNA_. New York: HarperCollins, 2002. Подробна биография, която хвърля нова светлина върху Франклин.
	Olby Robert. _The Path to the Double Helix: The Discovery of DNA_. С предговор от Франсис Крик. Dover Publishers, 1994. Научен исторически преглед.
	Watson, James D. _The Double Helix: A Personal Account of the Discovery of the Structure of DNA_. New York: Atheneum Press, 1968.


#	Глава 3: Разчитане на кода: Вдъхване на живот в ДНК

	Brenner, Sydney: _My Life in Science_. London: BioMed Central Limited, 2001. Рядка комбинация: информативна _и_ смешна.
	Hunt, Tim, Steve Prentis, John Tooze, ed. _DNA Makes RNA Makes Protein_. New York: Elsevier Biomedical Press, 1983. Сборник есета, обобщаващи състоянието на молекулярната генетика към 1980.
	Jacob, Francois. _The Statue Within: An Autobiography_. Преведена от Франклин Филип. Cold Spring Harbor, N. Y: Cold Spring Harbor Laboratory Press, 1995. Блестяща и красиво написана.
	Judson, Horace Freeland. _The Eighth Day of Creation: Makers of the Revolution in Biology_. Допълнено издание. Cold Spring Harbor, N. Y.: Cold Spring Harbor Laboratory Press, 1996. Класическо изследване върху корените на молекулярната биология.
	Monod, Jacques. _Chance and Necessity: An Essay on the Natural Philosophy of Modern Biology_. Преводач Острин Уейнхаус. New York: Alfred A. Knopf, 1971. Философски размисли върху ключовата фигура в молекулярната генетика.
	Watson, James D. _Genes, Girls, and Gamow_. New York: Alfred A. Knopf, 2001. Продължението на _The Double helix_.


#	Глава 4: Игра на богове: Модифициране на молекулите на ДНК

	Fredrickson, Donald S. _The Recombinant DNA Controversy: A Memoir: Science, Politics, and the Public interest 1974-1981_. Washington, D.C.: American Society for Microbiology Press, 2001. Обзор на бурните времена в биомедицинските проучвания от тогавашния директор на Националния здравен институт.
	Krimsky, Sheldon. _Genetic Alchemy: The Social History of the Recombinant DNA Controversy_. Cambridge, Mass.: MIT Press, 1982. Критичен поглед.
	Rogers, Michael. _Biohazard_. New York: Alfred A Knopf, 1977. Допълнение към проникновения обзор на Роджърс в _Rolling Stone_ върху срещата в Азиломар.
	Watson, James D. _A Passion for DNA: Genes, Genomes, and Society_. Cold Spring Harbor, N. Y.: Cold Spring Harbor Laboratory Press, 2000. Сборник есета, събрани от периодичния печат, беседи и доклади на Cold Spring Harbor Laboratory.
	Watson, James D., Michael Gilman, Jan Witkowski, Mark Zoller. _Recombinant DNA_. New York: Scientific American Books, distributed by W. H. Freeman, 1992. Вече остаряла, но все още е солидно въведение в научните принципи на генетичното инженерство.
	Watson, James D., John Tooze. _The DNA: A Documentary History of Gene Cloning_. San Francisco: W. H. Freeman and Co., 1981. Дебатът за рекомбинираната ДНК, разказан чрез статии и документи.


#	Глава 5: ДНК, долари и лекарства: Биотехнология

	Cooke, Robert. _Dr. Folkman’s War: Angiogenesis and the Struggle to Defeat Cancer_. New York: Random House, 2001.
	Hall, Stephen S. _Invisible Frontiers: The Race to Synthesize a Human Gene_. New York: Atlantic Monthly Press, 1987. Разказва със замах историята за клонирането на инсулина.
	Kornberg, Arthur. _The Golden Helix: Inside Biotech Ventures_. Sausalito, Calif.: University Science Books, 1995. Основателят на няколко компании описва възхода на биотехнологичната индустрия.
	Werth, Barry. _The Billion-Dollar Molecule: One Company’s Quest for the Perfect Drug_. New York: Touchstone Books/Simon & Schuster, 1995. Историята на Vertex, компания, прилагаща биотехнологичния подход във фармацевтичния бизнес.


#	Глава 6: Буря в кутия със зърнени храни: Генетично модифицираното земеделие

	Charles, Daniel. _Lords of the Harvest: Biotech, Big Money, and the Future of Food_. Cambridge, Mass.: Perseus Publishing, 2001. Великолепен обзор на споровете за генетично модифицираните храни, който поставя ударение върху бизнес-страната и се фокусира главно върху „Монсанто“.
	McHughen, Alan. _Pandora’s Picnic Basket: The Potential and Hazards of Genetically Modified Foods_. New York: Oxford University Press, 2000. Въведение в някои от въпросите, включително и научни, зад споровете за генно модифицираните храни.


#	Глава 7: Човешкият геном: Сценарият на живота

	Cook-Deegan, Robert M. _The Gene Wars: Science, Politics, and the Human Genome_. New York: W. W. Norton & Co., 1994. Брилянтен, изчерпателен обзор на началото и първите дни на проекта Human Genome.
	Davies, Kevin. _Cracking the Genome: Inside the Pace to Unlock Human DNA_. New York: Free Press, 2001. Продължение на историята на автора, която завършва със създаването на първия набор на човешкия геном.
	Sulston, John, Georgina Ferry. _The Common Thread: A Story of Science, Politics, Ethics, and the Human Genome_. Washington, D. G.: Joseph Henry Press, 2002. Личен преглед на изследванията на глистите и на края на проекта за човешкия геном в Англия. Историята на Сълстън се подхранва от презрението му към личностите и компаниите, извличащи печалба от последователността на човешкия геном.


#	Глава 8: Разчитане на геномите: Еволюция в действие

	Bier, Ethan. _The Coiled Spring: How Life Begins_. Cold Spring Harbor, N. Y.: Cold Spring Harbor Laboratory Press, 2000.
	Comfort, Nathaniel C. _The Tangled Field: Barbara Mc Clintock’s Search for the Patterns of Genetic Control_. Cambridge, Mass.: Harvard University Press, 2001. Научен, но достъпен обзор на живота и работата на Барбара Макклинтък.
	Lawrence, Peter A. _The Making of a Fly: The Genetics of Animal Design_. Boston: Blackwell Scientific Publications, 1992. Вече е остаряла, но все още е отлично въведение във вълненията, предизвикани, когато генетиката среща еволюционната биология.
	Ridley, Matt. _Genome: The Autobiography of a Species in 23 Chapters_. New York: HarperCollins, 1999. Напълно достъпно въведение в модерните изследвания на човешката генетика.


#	Глава 9: Извън Африка: ДНК и миналото на човечеството

	Cavalli-Sforza, L. L. (Luigi Luca). _Genes, Peoples, and Languages_. Превод Марк Сейелстад. New York: North Point Press, 2000. Личен преглед на изследванията върху човешката еволюция от лидера в тази област.
	Olson, Steve. _Mapping Human History: Discovering the Past Through Our Genes_. Boston: Houghton Mifflin, 2002. Балансиран и актуален обзор на човешката еволюция и влиянието на нашето минало върху настоящето.
	Sykes, Bryan. _The Seven Daughters of Eve_. New York: W. W. Norton & Co., 2001.


#	Глава 10: Генетични отпечатъци: Времето на ДНК в съдебната зала

	Massie, Robert K. _The Romanovs: The Final Chapter_. New York: Random House, 1995. Историята на убийството на Романови и как ДНК пробите от пръстовите отпечатъци установяват автентичността на останките и разкриват мошениците.
	Scheck, Barry, Peter Neufeld, Jim Dwyer. _Actual Innocence: Five Days to Execution and Other Dispatches from the Wrongly Convicted_. New York: Doubleday, 2000. Направо от източника, това е едно изследване на силата на пръстовите отпечатъци в реабилитирането на погрешно обвинените.
	Wambaugh, Joseph. _The Blooding_. New York: Bantam Books, 1989. Вълнуващ обзор на първото използване на ДНК отпечатъци за задържане на заподозрени.


#	Глава 11: Лов на гени: Генетиката на човешките болести

	Bishop, Jerry Е., Michael Waldholz. _Genome: The Story of the Most Astonishing Scientific Adventure of Our Time — The Attempt to Map All the Genes in the Human Body_. New York: Simon & Schuster, 1990. Един от най-добрите обзори на ранните дни от търсенето на гените, отговорни за човешките болести.
	Gelehrter, Thomas D., Francis Collins, David Ginsburg. _Principles of Medical Genetics_. Baltimore: Williams & Wilkins, 1998. Кратко и четивно ръководство върху модерната молекулярна генетика.
	Pollen, Daniel A. _Hannah’s Heirs: The Quest for the Genetic Origins of Alzheimer’s Disease_. New York: Oxford University Press, 1993. Предава вълнението от преследването и предава ужаса на болестта.
	Wexler, Alice. _Mapping Fate: A Memoir of Family, Risk, and Genetic Research_. New York: Random House, 1995. Откровени факти от сестрата на Нанси Уекслър.


#	Глава 12: Предизвикателство към болестите: Лечение и предотвратяване на генетичните заболявания

	Davies, Kevin, Michael White. _Breakthrough: The Race to Find the Breast Cancer Gene_. New York: John Wiley & Sons Inc., 1996. История за извънредно трудната работа, посвещение, амбиция и хъс.
	Kitcher, Philip. _The Lives to Come: The genetic Revolution and Human Possibilities_. New York: Simon & Schuster, 1997. Философска и етическа дискусия за това как да използваме наученото за човешката молекулярна генетика.
	Lyon, Jeff, Peter Gorner. _Altered Fates: Gene Therapy and the Retooling of Human Life_. New York: W. W. Norton & Co, 1995.
	Reilly, Philip R. _Abraham Lincoln’s DNA and Other Adventures in Genetics_. Cold Spring Harbor, N. Y.: Cold Spring Laboratory, 2000. Есета върху злободневни въпроси от необикновената гледна точка на лекар и адвокат едновременно.
	Thompson, Larry. _Correcting the Code: Inventing the genetic Cure for the Human Body_. New York: Simon & Schuster, 1994. Обзор на развитието на генната терапия, включващ епизода с Мартин Клайн.


#	Глава 13: Кои сме ние: Природа или възпитание

	Coppinger, Raymond & Lorna Coppinger. _Dogs: A Startling New Understanding of Canine Origin, Behavior, and Evolution_. New York: Scribner, 2001. Преглед на огромните разлики — физически и психически — сред кучетата.
	Crick, Francis H. С. _The Astonishing Hypothesis: The Scientific Search for the Soul_. New York: Scribner, 1993. Материалистична перспектива по проблема за съзнанието. Крик заключава, че ние не сме „нищо повече от поведението на широк сбор от нервни клетки и свързаните с тях молекули“.
	Herrnstein, Richard J., Charles Murray. _The Bell Curve: Intelligence and Class Structure in American Life_. New York: Free Press, 1994. Повече да се говори, отколкото да се чете.
	Jacoby, Russell and Naomi Glauberman, ed. _The Bell Curve Debate: History, Documents, Opinions_. New York: Times Books, 1995. Сборник от 80 есета и рецензии на _The Bell Curve_.
	Lewontin, В. C., Steven Rose, Leon J. Kamin. _Not in Our Genes: Biology, Ideology, and Human Nature_. New York: Pantheon Books, 1984. Академичните учени дават отговор на уилсъновата _Sociobiology_.
	Medvedev, Zhores A. _The Rise and Fall of T. D. Lysenko_. New York: Columbia University Press, 1969. Информация от първа ръка от човек, който е пострадал от контрола на комунистическата партия върху съветските учени.
	Pinker, Steven. _The Blank Slate: The Modern Denial of Human Nature_. New York: Viking Penguin, 2002.
	Pinker, Steven. _How the Mind Works_. New York: W. W. Norton&Co., 1997. Еволюционната психология, обяснена от един от най-красноречивите й защитници.
	Ridley, Matt. _Nature via Nurture: Genes, Experience, and What Makes Us Human_. New York: HarperCollins, 2003.
	Soyfer, Valery N. _Lysenko and the Tragedy of Soviet Science_. Превод Лев Грульов и Ребека Грульова. New Brunswick, N. J.: Rutgers University Press, 1994. Написана от хора, познавали Лисенко.
	Wilson, Edward О. _Sociobiology: The New Synthesis_. Cambridge, Mass.: Belknap Press of Harvard University Press, 1975. Предлага еволюционно обяснение на голяма част от нашето поведение.
