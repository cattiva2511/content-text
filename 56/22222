P>
	В тържествения ден, когато
	в Коринт се стичат племената
	за общогръцките игри,
	потегля Ибик от зори.
	Любимец скъп на боговете,
	със звучен глас от Феб дарен,
	от Регий тръгнал с жар в сърцето,
	върви певецът вдъхновен.

	Над хребета горист далече
	Акрокоринт се вижда вече;
	смирен навлиза Ибик днес
	във Посейдоновия лес.
	Там всичко в мрак е притаено
	и само жерави летят
	във сиво ято, устремени
	на юг, към ведър, топъл кът.

	„Привет, приятели крилати,
	летя над мене вашто ято
	като добър поличбен знак.
	По пътя с вас дотука чак,
	до бреговете на морето,
	една съдба делих безспир;
	дано намерим дом, където
	да си отдъхнем най-подир!“

	Той крачи бодро, ала в мрака
	засада гибелна го чака:
	в леса на неговия път
	убийци двама се таят.
	Нападнат, във борба неравна,
	отчаяно се брани той —
	владее лирата отдавна
	но слаб е с лък да води бой.

	За помощ еква зов в простора
	към всички богове и хора,
	ала остава без ответ
	молбата на певеца клет.
	„Нима ще трябва да загина
	в леса от зла ръка сразен,
	далеч от моята родина
	и без да бъда отмъстен?“

	Пронизан рухва на земята,
	но чува как шумят крилата
	на птиците и с глъхнещ глас
	ги призовава в тоя час:
	„Свидетели еднички вие
	на туй злодейство сте били —
	дано народът да разкрие
	чрез вас убийците ми зли!“

	Намерен е трупът, познава
	приятел от Коринт тогава
	чертите на певеца скъп
	и го оплаква с горка скръб:
	„Нима съдбата ти това е,
	наместо да си украсен
	с венец от лавър — да сияе
	над тебе слава в този ден?“

	Изтръпват хората, когато
	за Ибик чуват новината,
	и цяла Гърция ридай
	за неговия ранен край.
	Народ се стича пред притана
	и иска гневен и сърдит,
	убиеца да бъде хванат
	и за възмездие убит.

	Но кой ще различи следите
	сред пъстрата тълпа прикрити?
	Къде в човешкия поток
	е скрит убиецът жесток?
	Крадец, съперник ли коварно
	в леса певеца е убил?
	Единствен Хелиос навярно
	свидетел на това е бил.

	А може би злодеят броди
	със дръзки крачки сред народа
	и гледа хората без свян,
	със чужди лаври увенчан.
	Или пък дразни боговете
	пред прага на самия храм,
	или сред множество несметно
	седи в театъра голям.

	Пращят дебелите подпори,
	театърът е пълен с хора
	от всички гръцки племена.
	Като вълна подир вълна
	тълпите с тътен глух пристигат,
	нагоре пъплят те безспир
	и сякаш сградата се вдига
	към светлата небесна шир.

	За празника са тук събрани
	фокийци, горди атиняни
	и гости от Авлида чак,
	от китния Архипелаг,
	от Мала Азия далечна…
	Но стихва всеки шум и спор —
	започва песента си вече
	и се явява мрачен хор.

	По обичая стародавен
	в театъра излизат бавно
	огромни сенки в дълъг ред
	и кобно движат се напред.
	Така тържествено и строго
	не крачи земната жена
	и всички те надхвърлят много
	човешката височина.

	Във черни плащове обвити,
	те носят факли, от които
	струят червени светлини;
	без кръв са техните страни,
	на мястото пък на косите,
	над восъчните им чела
	змии отровни се преплитат
	и гърчат своите тела.

	Ериниите с мрачна песен
	започват своя танец бесен,
	изтръпват във внезапен страх
	нечистите сърца пред тях.
	Тържествено и страховито
	свещеният им химн звучи,
	пронизва ледено душите
	и кара всичко да мълчи.

	„Да славим хората, живели
	безгрешно и със чисти цели;
	викът ни да не наруши
	мира на техните души!
	Но който със дела престъпни
	на ближния си гроб копай,
	от страх и ужас нека тръпне —
	ще го преследваме докрай!

	Ако намисли да избяга,
	да знае: примката се стяга
	и във уречения час
	ще бъде заловен от нас.
	Ще го застигнем и не може
	със жалби да ни трогне той —
	дори на смъртното си ложе
	не би намерил миг покой!“

	Отново тишина мъртвешка
	над хората надвисва тежко
	и сякаш някой грозен бог
	невидим гледа с поглед строг.
	Ериниите пак възвиват
	пред занемелия народ,
	минават в кръг и си отиват
	със бавен и отмерен ход.

	У всички зрители смутени
	съмнение е спотаено
	пред тая непозната мощ,
	която бди и ден, и нощ,
	която води съдбините
	на хората със вещина,
	но иска да остане скрита
	от светлината на деня.

	На крайната редица горе
	внезапно някой заговори:
	„Виж, Тимотей, там иде пак
	на Ибик сивия орляк!“
	И почерняват небесата
	над зрителите в тоя миг
	и слиза жеравното ято
	над техните глави със вик.

	„На Ибик?…“ Името любимо
	сега със сила несравнима
	ехти във хиляди уста
	и пламва пак ненавистта.
	„Певецът, на чиято слава
	посегна користна ръка!…
	Какво орлякът означава?…
	И кой го назова така?“

	Гневът расте, шуми тълпата,
	догадка трепва във сърцата:
	„На Евменидите гласът
	извърши чудо този път!
	Да се владее непривикнал,
	злодеят се издаде сам!
	Хванете тоя, който викна,
	и неговия спътник там!“

	Напразно жалкият убиец
	изплашен иска да се скрие —
	в миг от народа възмутен
	с другаря си е заловен.
	Към съдията ги повлича
	със шум човешката вълна
	и там, безсилни да отричат,
	признават своята вина.
P$
