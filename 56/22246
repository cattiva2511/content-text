P>
	По всички дървеса ще го изрежа
	и после върху всеки камък тежък;
	ще го посея вредом като семе,
	за да поникнат рой цветя след време;
	на всеки лист ще го напиша… То е:
	„Сърцето ми ще бъде вечно твое!“

	Ще хвана и науча някой славей
	на словото човешко — той тогава
	на моята душа с копнежа горък,
	с гласа на моята душа ще заговори,
	ще пее в здрач пред нейните покои:
	„Сърцето ми ще бъде вечно твое!“

	С дъха си ще го дам и на зефира,
	та тъй да шумоли в леса размирен;
	да блесне по цветята замечтани
	и да дъхти със техните ухания;
	да заехти сред грохота в прибоя:
	„Сърцето ми ще бъде вечно твое!“

	То вече в погледа стои открито,
	пламти дори и жари по страните,
	и пише го на устните ми бледни;
	ще шепне във въздишките последни
	или ще екне в хладките усои:
	„Сърцето ми ще бъде вечно твое!“
P$
