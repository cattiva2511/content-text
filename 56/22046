P>
	Заслизал по Реки безстрастни, аз усетих:
	не ме влекат момци от тези брегове —
	от индианци те на прицел бяха взети
	и вързани на кол със ярки цветове.

	Не ме е грижа кой влекач ме направлява
	с товар — английски плат и фландърски жита
	Щом с екипажа мой се свърши тази врява,
	потеглих пак и сам потърсих си целта.

	Сред приливите аз се втурнах без уплаха,
	от мощния им рев не чувах нито звук
	и полуострови откъснати летяха,
	невиждали преди по-славен хаос тук.

	Пробуждането ми благословиха хали,
	като тръстика лек, танцувах сред вълни —
	уж все за жертви те са жадни, но едва ли
	помислил съм за кей през тези десет дни.

	Със сладостта на плод в устата на детето
	зелената вода във трюма ми се вля,
	от винени петна изми ме, при което
	разпръсна надалеч кормило и гребла.

	И цял се потопих във морската Поема,
	просмукала звезди, блестяща с млечен сок —
	в зеления лазур, чиято шир приема
	удавника честит по пътя му дълбок,

	чиято шир в екстаз и ритъм все не спира
	и синьото пламти под лъч от ален ден
	и с по-голяма мощ от алкохол и лира
	назрява любовта с горчив и розов тен.

	Познавам небеса от мълнии раздрани,
	течения, тайфун, крила на гълъб бял
	в зори, а после нощ; видях сред океани
	каквото мисли си човек, че е видял.

	Видях и слънцето с мистичен страх покрито
	над морави петна като от кръв след сеч;
	като античен хор тълпа вълни, които
	напомняха черти на щори отдалеч.

	Мечтах зелена нощ, от сняг опиянена,
	мечтах целувки аз по морските очи
	и изблика на сок и песента стаена
	на изгрев жълт и син от фосфорни лъчи.

	Подир прибоя в бяг не смогнах да открия
	през дълги месеци, че могат с ярък чар
	сияйните нозе на не една Мария
	да надделеят пак над Океана стар.

	Видях Флориди най-невероятни, слели
	очи на ягуар с цветя, или тела
	човешки със дъги като юзди на цели
	смарагдени ята с разперени крила!

	Попаднах на блата — безмилостни капани
	с по цял левиатан в тръстиките загнил,
	пропадащи води посред вълни смълчани —
	край водопаден рев на бездни аз съм бил!

	Съгледах ледници, небе от пламък цяло,
	засядане със гръм в крайбрежните скали
	и ароматен лес, гигантски змии, с тяло
	разкъсвано без жал от дървеници зли…

	Бих искал на деца да мога да покажа
	как златни рибки в миг запяват с глас край мен,
	как пяна от цветя ме плиска, как от плажа
	ме грабват ветрове и пак съм окрилен.

	Морето — мъченик на полюси и зони,
	за мене люлка бе със вопъла си плах
	и плисваше към мен от сянка анемони —
	жена на колене като че бях пред тях…

	И полуостров бях, полюшвах с ласка мека
	кресливи птици, в миг отлитащи на път;
	догдето плавах тъй, удавници полека
	край мене заднишком се спускаха да спят!…

	А аз — самотен шлеп, в безптичите простори
	на мощен ураган загубен без следа,
	за цял Ханзейски флот, за всички монитори
	недостижим съм аз, опиянен с вода;

	свободен и димящ, с мъгли на борда взети,
	аз, който бях пробил червени небеса,
	понесъл конфитюр, обичан от поети —
	от слънце лишеи и от лазур роса;

	безспирно тичащ — лист, когото вятър брули,
	отломък дъсчен; луд изпращан със рояк
	от морски кончета, догдето гневен юли
	събаряше с топор едно небе от лак;

	аз, който тръпнех цял, усещайки нагони
	на диви зверове и Маелщром проклет,
	аз — свикнал в син покой безкрайност да ме голи,
	Европа закопнях и древен парапет!

	Край звездни суши бях! Край острови, които
	разтварят небеса пред пътника крилат.
	— В бездънната им нощ ли бягаш упорито,
	от златни птици хор, о Мощ на бъден свят?

	Но стига плач! Печал във всяко утро има
	и всеки лунен сърп е тъй жесток за мен:
	със дрямка ме опи любов неизцерима.
	Да зейне моя кил! Да бъда потопен!

	Мечтая за вода, но европейска — тя е
	студен и черен вир, край който със печал
	надвесено дете по залез си играе
	със своя кораб лек и пеперудобял.

	Не искам, о вълни, плътта ви да ме мята,
	с търговци на памук да влизам пак във спор,
	да виждам гордостта, развяна в знамената,
	крайбрежни светлини да впиват в мене взор!
P$
