	За да се обясни реката не с вода, а с друго нещо, няма със какво освен с огромното влечение неотразимо!
	И нищо друго вместо карта и идея, а веднага всепоглъщащото бързане на всичко неотложно и осъществимо!
	Без друга цел, а хоризонта и морето чудодейно взели своите места!
	И съучастието на наклона със желанието и със тежестта!
	Без друго някакво насилие, със кротост и търпение в приемственост, със сечивото на ума, без друга свобода,
	освен безспир пред мене тази среща със порядъка и със необходимостта, в която трябва да се въведа!
	Но не да следва крак след крак, а маса раснеща и натежаваща при своя ход,
	цял континент със мен, земята в мисъл се разтърсва и подхваща този ход!
	По всички точки на басейна свой — света, чрез своята повърхност, всички свои пори,
	реката зарад тази среща предизвиква извор, сетне втори,
	било порой шумящ между скали, било най-тънка струйка откъм върховете девствено понесена да свети в сянка свята,
	било дълбоко блато с дъх на тиня, от което мътен ручей блика по земята,
	основната идея чак догдето поглед спре, обогатена от противоречието и случайности безброй,
	и нейната артерия по своя главен път, нехаеща за хрумванията на всеки приток свой.
	Подкарва до безкрайност воденици тя и градове едни за други прави интересни, а и обясними също.
	След себе си тя цял въображаем свят повлича във движение могъщо.
	И сетната преграда, както първата и всички следващи, без никакво съмнение и страх,
	че тя, по волята на цялата земя, потеглила след нея, ще преодолее всички тях.
	О Мъдрост срещната преди! Била си, значи, тъкмо ти — пред мене, без да съм разбирал, още от детинството ми ти вървиш,
	когато се препъвах и когато падахме очакваше печална и готова да простиш,
	но скоро след това отново тръгваше по пътя със непобедима строгост в своя глас!
	Била си тъкмо ти в часа на моето спасение, това лице, повтарям — ти, всевечна Дево, първата, която срещнах в Библията аз!
	Била си ти, която като втори Азаря за Тобиас* се грижиш оттогава,
	[* _… втори Азаря за Тобиас._ — Когато остарелият Тобиас ослепял, синът му Азаря го излекувал.]
	която никога с такова стадо от единствена овца не почва да се уморява.
	Какво голямо множество страни обиколени заедно! Какви случайности и колко минали години!
	И подир дългата раздяла радостта от тази среща, чийто миг сближи ни!
	Сега тъй ниско слезе слънцето, че бих могъл да го докосна със ръка
	и сянката ти тъй е дълга, че бележи сякаш пътя ми така,
	догдето погледът достига — там, след теб го разпознавам в твоите следи!
	И онзи, който вдига поглед все към тебе, не рискува да се заблуди.
	В гора или в море, посред мъгла и дъжд, в полето и на планината,
	когато се явява твоето лице, веднага всичко става познаваемо, сдобива се с позлата.
	И аз навсякъде те следвах, както майка си — децата.
