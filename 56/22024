P>
	Из парка стар, сред студ и самота,
	две сенки минаха, на път в нощта.

	Очите им са мъртви, а устата
	едва отронват думи в тишината.

	Из парка стар, сред студ и самота,
	два призрака си спомнят младостта.

	— Нали живее в теб страстта ни стара?
	— Да помня туй — кое ще ме накара?

	— Не ме ли виждаш пак насън поне?
	Сега нима не се вълнуваш? — Не.

	— Как бях щастлив, не може да узнае
	напълно никой… — Може би така е…

	— Пред нас надеждата огромна бе!
	— Побягна тя към черното небе.

	Така във мрака се отдалечиха —
	нощта едничка чу речта им тиха.
P$
