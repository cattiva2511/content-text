P>
	Не, твари в прах не се превръщат,
	на всички вечност е присъща,
	бъди във радости блажен!
	Предели няма битието,
	над всичко живо под небето
	несменно бди закон свещен.

	Отдавна правдата е знайна,
	тя свързва доблестните трайно —
	върви по нейните следи!
	Знай, смъртен, онзи в небесата
	чертал е пътя на земята
	и на планети и звезди.

	Дълбоко вгледай се в душата
	да видиш ядката, която
	със вяра ще те осени.
	Прозреш ли правилата чудни,
	ще знаеш: съвестта ти будна
	е слънцето на твоите дни.

	От опита черпи надежда,
	той срива всякакви премежди,
	когато съдиш с ведър ум.
	Оглеждай със сърце разкрито
	и стъпвай твърдо, не залитай
	по правия житейски друм!

	От всичко с мяра се опивай,
	бъди разумен — не отивай,
	щом доловиш възторжен вик.
	Помни, че минало не гасне,
	че иде бъдеще прекрасно
	и става вечност всеки миг.

	Постигнеш ли това най-сетне
	и в тебе мъдростта разсветне:
	„Добро е туй, що дава плод“ —
	житейските борби изпитай,
	но в лихия кипеж не влитай,
	где малко са, там хвърляй брод!

	И както е във самотата
	творби любими на сърцата
	поет и философ създал,
	така и в теб ще заговори:
	да си тълмач на всеки порив
	е в този свят завиден дял.
P$
