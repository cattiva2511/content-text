P>
#	X

	„Килим безспир тъчем от вълна мека,
		тъй червеят в пашкула бял
	едничко опакото е видял:
		така орисан е човека.

	Но може би отвъд, пред поглед друг,
		страната лицева разкрива
	мечти, цветя и веселост игрива
		чрез шарки, непознати тук.“

	Тъй Фо, догдето се опиянява
		от чай или от своя стих,
	си пее и оттатък взора лих
		сред куртизанки две минава.


#	XLIV

	Вие, връщате се от Катай*
	[* _ Катай._ — Средновековно название на Китай.]
		с френски кораб, а когато
	търсехте усещане богато
		с опиум или пък с чай,

	в приказен дворец, иззад завеса
		със отблясък на велур,
	не видяхте ли Будрулбудур,
		мила на Китай принцеса,

	бяла в своя черен панталон —
		ярка перла в мида черна?
	Жан Шикай сред тишина вечерна
		не дойде ли със поклон,

	с плач на орхидея невидяна
		в островите Вал-Уал,
	с клетва, че жена си със чувал
		ще удави за измяна,

	докато понесен от тайфун,
		над морето като зрънце,
	блясва сред изгряващото слънце
		яркоцветен див паун?


#	LXIII

	Всеки порив е несъвършен,
		себе си сам разрушава.
	Да ви любя искате — тогава
		тъй не прихвайте пред мен.

	Само сдържан глас ще очарова,
		посред зимен студ голям,
	туй сърце — същински тлеещ плам.
		що припламва в песен нова.
P$
