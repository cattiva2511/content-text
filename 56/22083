P>
	Добре дошла бъдете, вие, устремената към мен
	във ехото на собствените мои стъпки, откъм дъното на тъмния и хладен коридор на времето.
	Добре дошла бъдете, майко моя, самота.
	Когато радостта вървеше в сянката ми и когато птиците

	на радостния смях се блъскаха в огледалата на нощта, когато и цветята,
	когато страшните цветя на младото съчувствие покриха любовта ми
	и ревността навеждаше глава и се оглеждаше във виното,
	за вас си мислех, самота, за вас, за изоставената.

	Захранили ме бяхте с черен скромен хляб и с мляко, и със горски мед;
	приятно бе да ям от вашата ръка като врабец,
	защото никога не съм, Кърмачко, имал ни баща, ни майка
	и лудостта, студенината бродеха без цел из къщата.

	Понякога ми се явявахте във образ на жена
	сред хубавата светлина лъжлива на съня. А роклята ви беше
	със багри на сеитба; и в изгубеното ми сърце,
	враждебно, нямо и студено като камъче по пътя,

	чудесна нежност се пробужда и до днеска още,
	когато видя някоя жена, облечена в кафяво, бедно,
	с тъга и прошка: ластовичка първа
	лети, лети над нивите из светлото небе на детството.

	Аз знаех, че не ви харесва мястото, където бяхте,
	и че така далеч от мен, не бяхте вече моята прекрасна самота.
	Скалата, с време припокрита, островът безумен сред морето
	са ласкави престои; зная много гробници с врати, покрити от ръжда и от цветя.

	Ала не би могъл домът ви да е там, където и небето, и морето
	заспиват върху теменугите на необятната далечина като любовници.
	Не, вашият същински дом не е оттатък хълмовете.
	И тъй, помислили сте за сърцето ми. Защото там сте се родили.

	И там изписвали сте детското си име по стените.
	Като жена, която е видяла да умира земния съпруг,
	се връщате със вкус на сол и вятър върху белите си бузи
	и с този древен, древен дъх на коледния скреж във вашите коси.

	Тъй както от кадилница разлюшкана покрай ковчег,
	от моето сърце, в което екне този странен ритъм,
	усещам да се носи аромата на минутите от детството. Не съм забравил
	и съучастническата градина, гдето ме зовеше Ехо, втория ви син, о самота.

	И бих познал веднага мястото, където спях тогава
	до вашите крака. Нали там още се преливат ветрове
	над тъжната и прелестна трева между развалините и от мъхеста пчела
	жужене медено нали ще прозвучи сред галещата топлина?

	А пък ако на гордата и тръпнеща върба отместите
	сирашката коса: лицето на водата
	пред мене би се появило толкоз светло, толкоз чисто! Тъй чисто и тъй светло
	като Далечната, съгледана отново в утринния хубав сън!

	И парникът, с дъга обкичен, на отдавнашното време
	навярно още приютява кактуса-джудже и тънката смокиня,
	отколе там дошли — от кой ли край щастлив? И на хелиотропа, който мре,
	дъхът неистово се лее пак в следобедната треска!

	Страна на детството! Владение сумрачно на дедите!
	Липа сънлива, драга на полезните пчели,
	щастлива ли си както някога? И ти, звънче на златните цветя,
	все тъй ли радваш сянката на хълмовете за годежа

	на Спящата, тъй бяла в плесенясалата книга,
	така приятна за разлистване, когато лъч на вечерта
	се спусне над праха в тавана: и около нас е тишината
	от спрелия чекрък на паяка-предач. — Сърце!

	Сърце в тъга! Овчарят със кожух облечен
	надува своя дълъг рог. В овощната градина
	спокойният кълвач зачуква с клюн ковчег за любовта си
	и жабата се моли между занемелите тръстики. О сърце в тъга!

	Болнаво храстче шипково, прикътано под хълма, ще те видя ли отново
	през някой ден? И знаеш ли, че твоят цвят, по който се усмихваше росата,
	бе натежалото от сълзите сърце на детството ми? О приятелю!
	Не твоите бодли, а други ме раниха!

	И ти, о мъдър извор, с поглед тъй спокоен и красив,
	където търсеха убежище от звънката горещина
	последните остатъци от сянка и от тишина в света!
	По-малко чиста е водата, по лицето ми потекла днес.

	Но вечер от леглото детско с дъх на цъфнали цветя съглеждам
	безумно украсената луна на свършващото лято. Тя надзърва
	през дивата лоза и в дъхавата нощ
	на Меланхолията хайката със лай се впуска в сънища!
	
	А сетне Есента пристигаше със звуци от коли, от брадви и от кладенци. Наподобяващ бягство
	на заек с бял корем по прясно паднал сняг, прибързаният ден
	оставаше във нямо смайване сърцата ни печални. — И всичко туй, и всичко туй,
	когато любовта, загинала сега, не беше се родила още.
P$
