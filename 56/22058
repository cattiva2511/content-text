P>
	Ще падне сняг наскоро. Спомням си каква
	тъга ме бе обзела миналата зима.
	Ако ме бяха питали: „Какво ти има?“,
	бих казал: „Оставете. Нищо е това.“

	Добре размислих лани в тази своя стая,
	догдето вънка, тежък, падаше снега.
	Напразен труд. Като тогава и сега
	си пуша от лулата с кехлибар накрая.

	От стария ми шкаф все лъха мирис свеж,
	но глупав бях, понеже множество голямо
	неща не могат да се променят и само
	позьорство е да се прикриваш зад брътвеж.

	Защо тогава в приказки пилеем сили?
	Целувките и сълзите с безмълвен чар
	разбираме без думи; стъпки на другар
	ни са по-мили и от думите най-мили.

	Нарекли са със имена безброй звезди,
	не мислейки, че имена не са им нужни;
	с числа кометите в простори теменужни
	не биха литнали по-бързо от преди.

	И где ли е скръбта от миналата зима?
	Със мъка бих си спомнил нещичко едва.
	Бих казал: „Оставете. Нищо е това“,
	ако попита някой днес: „Какво ти има?“
P$
