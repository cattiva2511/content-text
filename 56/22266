P>
	Без сълзи в очите си, мрачни, зловещи
	седят те на стана и зъбите блещят:
	„Германийо, твоя мъртвешки саван
	с проклятие тройно на нашия стан
				тъчем ний, тъчем!

	Проклет да е господ, комуто се молим
	във зимния мраз и във глад, и в неволи!
	Напразно очаквахме по-светъл ден,
	той с гавра отвърна и с присмех студен —
				тъчем ний, тъчем!

	Проклет да е царят на тез богаташи,
	когото не трогнаха мъките наши;
	изтръгнал из джоба ни всеки петак,
	досъщ като псета разстрелва ни пак —
				тъчем ний, тъчем!

	Проклета и тази родина, която
	със срам и позор си покрива главата,
	в която погазват цветята без жал,
	а червеи крепнат във смрад и във кал —
				тъчем ний, тъчем!

	Совалката бърза и станът гърми,
	тъчем ние денем и в нощни тъми;
	Германийо, твоя мъртвешки саван
	с проклятие тройно на нашия стан
				тъчем ний, тъчем!“
P$
