P>
	Беззвездна и студена е нощта,
	морето се прозява;
	върху морето по корем
	лежи разкрачен северният вятър
	и глухо, с тих, задъхан глас,
	като крамолник вечен, весел днес,
	бърбори на водата,
	разказва й безброй забавни случки
	и смешни приказки за великани,
	легенди древни от Норвегия;
	навремени през кикот и през вой
	запява заклинания от Едда
	и мъдри руни, тъй
	загадъчни, магично властни,
	че палавите бели морски рожби,
	внезапно повилнели,
	започват да подскачат и да викат.

	Във тоя час наблизко на брега
	по мокрия и хладен пясък
	минава непознат човек — по-бурно
	у него е сърцето от вълните.
	Където стъпи,
	избиват искри и хрущят черупки;
	добре увит във сивия си плащ,
	той крачи бързо във нощта студена
	с очи напред към малка светлинка,
	блещукаща примамно мило
	в самотната рибарска хижа.

	Баща и брат излязоха в морето
	и сам-сама във тая хижа
	остана дъщерята,
	прекрасната девойка.
	Седи тя пред огнището сама,
	слухти, как сладко и потайно
	котлето къкре,
	и хвърля сухи съчки във жарта
	и я раздухва,
	та бухналият ален пламък
	вълшебно и отрадно заиграва
	по свежото лице,
	по нежното й бяло рамо,
	подало се умилно
	из грубата й сива риза,
	по малката й, пъргава ръка,
	която дръпва рокличката лека
	над крехките бедра.

	Но изведнъж вратата се отваря
	и вътре влиза чужденецът нощен;
	очите му се спират със любов
	на стройната девойка,
	застанала изтръпнала пред него,
	същинска плаха лилия.
	Той хвърля плаща на земята
	и смеешком й казва:
	„Дете, аз думата си удържах
	и ето ида, а със мене идат
	онези стародавни времена,
	когато боговете от небето
	са слизали при людски дъщери,
	прегръщали са дъщерите людски
	и те зачевали от тях
	потомства кралски с жезъл във ръката
	и мирово прославени герои.
	Но ти, дете, не се диви тъй дълго
	на моята божественост сега!
	Бъди добра, свари ми чай със ром,
	защото вънка бе студено,
	а при такъв среднощен вятър
	и ние, боговете вечни, зъзнем
	и хващаме божествена кихавица
	и кашлица безсмъртна.“
P$
