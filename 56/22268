P>
	Обречен пост, във бран за свободата
	воювах храбро тридесет години.
	Победа не очаквах, знаех — нивга
	не ще се върна в скъпата родина.

	Бдях ден и нощ без сън и без отмора,
	самичък сред другарите заспали
	(и стряскаше ме хъркането тяхно,
	когато склопвах клепки натежали).

	Нерядко ме обземаше досада
	и страх (глупаци само страх не слита!) —
	тогаз, да ги разпръсна, аз засвирвах
	с устата песен дръзко-шеговита.

	Аз бдях така със пушка във ръцете
	и зърнех ли негодник някой, живо
	и точно се прицелвах и куршума
	в търбуха му просташки в миг забивах.

	Но някой ден могло би да се случи
	добър стрелец пред мене да застане;
	тогаз — не крия! — може да заблика
	и мойта жарка кръв из тежка рана.

	Опразнен пост! Кръвта струи… Загива
	един, но други тичат устремено;
	и аз, и моят меч не сме надвити —
	сърцето ми едничко е сразено.
P$
