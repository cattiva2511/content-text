P>
	Дом флибустиерски, пристан скрит
	на корсари! Буря щом връхлита,
	спи в покой съня си от гранит
	над мазета — прицел на вълните…

	Хъркай край морето и край бриза,
	сивата мъгла със рог пронизал,
	на прибоя равен в твърдостта…
	Спи, склопи окото си, което
	дебне англичаните, заето
	е тях от триста зими и лета.

	Спи, закотвена черупко стара;
	скоро още някой корморан —
	твой поет, възпяващ ураган,
	с песните си прилив ще докара.

	На моряци дръзки скъп другар,
	спи, не би преляла в тебе жар
	занапред вълната на прибоя,
	неведнъж опила те преди
	в звездни нощи с кървави следи…
	Спи! Не дрънка злато сред покоя.

	Где са хората, под туй небе
	тръгнали за слава през морета
	в шир безумна?… Славата им бе
	ярко блеснал изстрел от мускета.

	Где са знамената, с бяс раздрали
	небосвода ти на куп парцали?
	Спи под облаци оловносиви…
	С мъртъв звук гюлле подир гюлле
	не отрупва кулата ти зле,
	както по дърво окапват сливи…

	Спи! И как под черните комини
	спят децата твои, погледни —
	юнги на деветдесет години,
	оцелели от добрите дни…

	Твоя топ железен е заспал,
	в тиня, проснат по корем, почива —
	от безброй луни нащърбен цял,
	той сънува сънища ръждиви.
	Хъркай, виждам, дрямка те надви,
	англичаните и днес отново
	взел на мушка с дуло — не с олово
	пълно, а с крайморските треви.
P$
