P>
	Стига с тоя страх и грижи,
	здраво пипай, смел бъди)
	За света нехай и сгодно
	си живота нареди!

	Плащай щедро на гусларя —
	той ни в празник весели;
	тъщата ласкай, но тайно
	„Дявол взел те!“ си мисли.

	Говори добро за княза
	и недей хули жена;
	надениците не стискай,
	щом заколил си свиня.

	Църквата мрази, но влизай
	пак през нейните врати;
	шапката пред попа сваляй,
	в празник вино му прати.

	Някъде сърбеж усетил,
	чинно ти се подръгни,
	а обувки щом те стискат —
	с меки чехли ги смени.

	Случи ли се пък жена ти
	супата да пресоли —
	като най-добра готвачка
	на света я похвали

	Шал поиска ли ти също,
	радостно купи й два;
	накити, дантели, гривни
	накупи й свръх това.

	Тоя мой съвет последвал,
	знай: ще влезеш най-подир
	в рая божи и ще имаш
	тука на земята мир!
P$
