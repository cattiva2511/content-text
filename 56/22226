P>
	Селяк пред съдията се яви
	и почна плахо, гузно да мълви:
	„Случайността скрои шега нелепа:
	синът ми вашето теле претрепа.“

	„Добри човече, не е страшно. Виж,
	каквото ти поискам, ще платиш;
	и без да ти се хваля, ще ти кажа,
	че бих могъл по-зле да те накажа.“

	„Прощавайте, но изразих се зле
	селякът рече, — моето теле
	убито бе одеве от сина ви
	и аз дойдох да диря свойто право.“

	Не е тъй глупав този прост селяк —
	си рече съдията. — „Тъй ли? Как
	е станало това, кога и прочие…
	подробно трябва тук да се посочи!“
	„В гората той добичето видял
	и го пребил с кривака си без жал.“

	„Защо това не каза отначало,
	а дрънкаш ми за щяло и не щяло?
	Оплакваш се, но как да разбера,
	че скитало е в тъмната гора?
	Та мигар може да го види някой
	без хлопатар, загубено в шумака?
	А щом това така е, даже бой
	и глоба заслужаваш, драги мой.
	Сега обаче бърже се измитай
	и други път отваряй си очите!“

	Темида във ръка държи везни,
	но все към господарите клони…
P$
