P>
	Ти, нежен полъх, пратенико на Италия!
	И ти с тополите, обичана река!
	Вий, развълнувани и слънчеви баири,
	нима все същите сте и сега?

	Ти, скътан мирен край! Присънваше се ти
	на скитника след всеки безнадежден ден,
	ти, родна къща, вий, връстници мои
	и близки на сърцето дървеса!

	Отдавна, о, отдавна детският покой
	е отлетял, а с него младостта и любовта,
	но ти, родино, свято търпелива,
	виж, ти една и съща тук стоиш.

	И затова ти учиш своите синове
	със тебе да търпят и да се радват с теб,
	и в сънища безпътните съветваш,
	когато криволичат и грешат.

	Но идва ден и някогашните мечти
	и дръзките копнежи в буйните гърди
	угасват, примирени пред съдбата,
	и блудният се връща пак при теб.

	Тогава сбогом, моя младост! Розов път
	на любовта и пътища на скитник клет,
	простете! Ти отново приюти, родино,
	живота ми под твоето небе!
P$
