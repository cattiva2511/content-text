P>
	Дълга ръка със отблясъци златни се плъзва
	горе в дърветата, слиза, звънти между клоните.
	Сгушват се и се спогаждат листа и съцветия.
	Виждам — слепок се укри в нежността на нощта.
	Чело навежда Диана над ручея, слагайки своята маска.
	Между тревите притичва пантофка копринена,
	сякаш припомня небето, достигащо до хоризонта.
	Своите ладии готви нощта за отплуване.

	Други ще дойдат да седнат на пейката.
	Други ще гледат туй всичко, а мен ще ме няма.
	И светликът ще забрави онези, които го любеха.
	Никакъв зов по лицата ни няма светлик да запали.
	Никакъв стон с любовта ни не ще прокънти.
	Тъжни ще бъдат прозорците наши.
	В сивата улица двойка съвсем непозната ще мине.
	И гласове
	други ще пеят; и други очи ще заплачат
	в новосъздадена къща.
	Всичко ще бъде изчерпано, всичко ще бъде простено,
	мъката свежа ще бъде и нова ще бъде гората,
	може би нявга, за други, не толкова рано,
	бог ще изпълни туй щастие, нам обещано.
P$
