P>
	Обичам всяко лято,
	обичам месец май
	с ония дни, когато
	едно лице сияй —
	най-милата девойка,
	родена в този край.

	Ах, май, ах, лято ясно,
	ти ръсиш всеки ден
	безброй цветя прекрасни
	из тоя лес зелен —
	тя броди там и спира
	над всичко взор блажен.

	О господи, дари ми
	през май живот благат,
	над моята любима
	изливай благодат —
	дано ме с любовта си
	направи най-богат!

	През май всегда за нея
	си спомням с радост аз,
	въздишам и копнея
	и гледам я в захлас —
	така ще я обичам
	до сетния си час.

	Ах, тъй добра и вярна
	докрая остани,
	не бой се от коварни
	одумки и сплетни —
	сърцето не разкривай
	за людските злини!

	Самотен и несретен
	те диря аз, ела,
	да видиш как сърцето
	разкъсва болка зла!
	Ти в него нова бодрост
	да влееш би могла.

	Бих сметнал за награда
	твой вечен роб да бях —
	аз бих ти служил с радост,
	не би узнала страх.
	Щастлив да съм жадувам
	и чист от всеки грях.

	Не ме привлича злато,
	ни земна суета,
	а само ти, която
	сияеш в чистота.
	На тебе в обич вярна
	се вричам до смъртта.

	Ах, ти, не ме поглеждай
	в очите с блясък лош,
	на моята надежда
	вдъхни живот и мощ!
	Със песен ти желая
	стократно: лека нощ!
P$
