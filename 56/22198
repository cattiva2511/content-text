P>
	Какво геройство е това — човек
	против човека да воюва? Кръв
	той не жадува и не пие. Плът
	човешка не яде, но нея той
	сече и коли. Не от злобна мъст —
	едва ли знае той човека чужд
	и сам го би обичал може би.

	Но своята родина да спаси,
	нахлул е в чуждата земя. Една
	повеля го доведе тук, един
	жесток стремеж за роби и грабеж.
	От вино и ракия упоен,
	сече и коли — сам не знай кого.
	Защо? И за какво? В нещастен ден
	ще дойде в безсърдечния палат,
	ще легне с други в болничния дом
	да охка и да страда. С мор и глад
	ще свърши страшната война, тогаз
	ще тръгне като беден инвалид
	да проси. Ах, убива за пари!
	Това е заплатеният герой!

	Воюва благородният герой
	за бащина земя, тя да цъфти —
	по-благородният, ала един
	най-благородният герой е взел
	в сърцето си човешката съдба,
	а истината му е щит. Сам враг
	на суеверие и на разкош,
	на лицемерни думи и лъжи,
	загива той за свойто божество,
	за чистата си съвест, затова
	не търси и не бяга пред смъртта.
P$
