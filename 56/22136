P>
	И ако можех да повторя,
	по този път бих минал аз…
	Изпод оковите говори
	за бъдещето звучен глас.

	В килията на патриота
	двамина тази нощ дошли
	и рекли: „Отстъпи! Живота
	за теб е още скъп, нали?

	Ти можеш, можеш да живееш,
	ти можеш да си като нас —
	достатъчно е да посмееш
	да измениш на своя глас.“

	И ако можех, аз отново
	преминал бих по този път…
	Оттам — от мрачните окови,
	за бъдни дни мълви гласът.

	Едничка дума и вратата
	ще се отвори. Дума дай
	и ще ти върнат свободата…
	Сезам! На всички мъки край!

	От мъничка лъжа зависи
	да се запазиш от смъртта.
	Та помисли си, помисли си
	за свежестта на заранта!

	И ако можех да повторя
	преминал бих по този път…
	Шепти на бъдещите хора
	изпод оковите гласът.

	Аз казах всичко. (Не забравяй
	за крал Анри — ще издържиш!
	Империя за кон се дава
	и литургия — за Париж.)

	Напразно всичко е! Излизат.
	Кръвта му блика, без да спре,
	смъртта е вече много близо
	и той невинен ще умре!

	По този път дали отново
	преминал би до края чак?
	Гласът от мрачните окови
	мълви: „Ще мина утре пак.

	След мене Франция остава,
	остава мойто твърдо «не!»
	и ако аз умра, тогава
	ще знаят за какво поне!“

	Навън затворника отвеждат.
	Говорят немски. Стъпват в строй.
	„Предай се!“ — някой му превежда;
	отвръща им спокойно той:

	„И ако можех, аз отново
	преминал бих по този път,
	под изстрели и със окови —
	за бъдещето те звънтят!“

	И той запява славни думи:
	„Тиранът вдига знаме в кръв…“,
	догдето залпът със куршуми
	прекъсва в миг рефрена пръв.

	Но друга френска песен бърже
	на устните му затрептя
	и „Марсилезата“ довърши
	за всички хора по света!
P$
