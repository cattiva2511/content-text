P>
	Не зная какво предвещава
	тъгата, що тъй ме гнети —
	легенда от дни стародавни
	неспирно в душата кънти.

	Просторът е хладен. И плиска
	потайно Рейн в ранния мрак;
	планинския връх се разискря
	на слънцето в сетния зрак.

	Там горе седи непозната
	девойка — една на света;
	сияе във накити златни
	и реши косите си тя.

	От злато е нейният гребен
	и песен тя пее на глас;
	напевът й чуден, вълшебен
	разлива нечувана власт.

	Във малката лодка лодкарят
	покъртен отпуска весла;
	той гледа нагоре, немари
	опасната стръмна скала.

	Лодкаря, безумно унесен,
	поглъщат вълните накрай —
	към гибел със своята песен
	го тласна сама Лорелай.
P$
