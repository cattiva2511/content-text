P>
	Той е владетел на земята
	и в тъмните й глъбини,
	дълбоко някъде в недрата,
	забравя тежките си дни.

	Строежа таен той разбира
	на твърдите й канари,
	в галериите се провира
	и там копае и твори.

	Той е обвързан здраво с нея
	и скрито й е доверен,
	тя го разпалва и владее
	и от любов е запленен.

	Във нея всеки ден се вглежда
	със по-нарастваща любов,
	не жали сили и надежда,
	че тя е неговия зов.

	Той може всичко да я пита,
	да му разказва може тя
	за най-великите събития,
	що станали са в древността.

	Тук праистория свещена
	облъхва го със ведрина
	и в тия бездни неизменно
	го милва вечна светлина.

	По нови пътища минава
	без колебание и смут,
	земята щедро го дарява —
	щастлив да бъде в своя труд.

	Помагат му дори водите —
	нагоре винаги текат,
	безброй съкровища в скалите
	му се разкриват и блестят.

	Той злато и сребро изравя
	безспир за своя властелин,
	с елмази чудни украсява
	корона, скиптър, балдахин.

	Ръка протегне ли му царя,
	поема я смирен на вид —
	но той не храни в него вяра,
	той в бедността си е честит.

	И нека долу в низините
	да водят разпри за имот,
	той ще остане в планините
	спокоен в скромния живот.
P$
