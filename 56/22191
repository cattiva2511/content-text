P>
	Да бъдем весели, о братя,
	при нас е вече пролетта,
	огрява слънцето листата
	и ни възвръща младостта.
	Сега небето се не въси —
	венец ще свие, който къса
	навреме свежите цветя.

	Животът в буен бяг извива
	и нивга не търпи юзди,
	ала съдбата е ревнива
	и винаги над него бди.
	Защото всеки ден отлита
	и дърводелецът дъските
	за нашия ковчег реди.

	Къде са тези, що измряха?
	На тая маса всички с нас
	до неотдавна тъй седяха
	и бъбреха със весел глас.
	Накрая всеки си отива,
	във гроба слиза всичко живо,
	затуй ги няма в тоя час.

	Кой пита за предците мили?
	Във гробището те лежат
	и костите им, вече гнили,
	ответ на всеки ще дадат.
	Така и нас смъртта ще свари —
	камбана скръбна ще удари
	и в гроба ще ни отнесат.

	Да пием, да не сме унили!
	Небето нека се синей!
	Така и другите са пили —
	пий, виното в кръвта да пей!
	Е хайде де, не се бавете,
	устата жадна наквасете —
	по обичай се вино лей.

	За теб наздраве, за жена ти!
	И пожелавам ти на глас:
	да дойде рожбата, която
	ще стане брънка между вас!
	Тъй, всички чашите дигнете,
	изпийте ги и промълвете:
	да има вино всеки час!
P$
