P>
	Под липата
	на полето
	двама ни любов събра.
	Беше лято,
	празник светъл,
	и във близката гора,
	в кичестия дол до нас,
	тра-ла-ла,
	славей пееше в прехлас.

	В гъсталака
	дълго време,
	негли още от зори
	той ме чакал;
	буйно взе ме
	и с целувки ме покри.
	Колко бяха ли? Безброй.
	Тра-ла-ла,
	вижте, цялата съм зной.
	Сви прекрасно
	меко ложе
	от цветя и от трева —
	велегласно
	някой може
	да се смее на това;
	по ония рози, ах,
	ще познае где лежах.

	Ако някой
	знае само —
	боже, как ще ме е срам!
	Но в гъстака
	бяхме двама,
	никой се не мярна там.
	Славеят впи в нас очи,
	тра-ла-ла,
	но за всичко ще мълчи.
P$
