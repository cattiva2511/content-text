P>
	Щом ми сърце даряваш,
	тайно стори това —
	нека не преминава
	твоята мисъл в слова!
	Светлата радост навеки
	в своята гръд заключи —
	тайна да бъде за всеки
	блясъкът в наште очи!

	За обичта ни не бива
	да чуят стените дори;
	мила, бъди предпазлива,
	своите чувства крий!
	Никой не бива докрая
	нищо да подозре —
	сами верността си да знаем,
	не е ли най-добре?

	Не искай в теб да впивам
	поглед, изпълнен с любов —
	дебнат очи завистливи,
	дебне животът суров.
	Жадната гръд овладявай,
	чистите пориви скрий —
	нека незримо остава
	туй, що изпитваме ний.

	Знай, че опасност чака
	искреността всегда —
	погледи чужди в мрака
	вредом вещаят беда.
	Нивга недей забравя
	моите първи слова:
	щом ми сърце даряваш,
	тайно стори това!
P$
