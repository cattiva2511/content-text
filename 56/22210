P>
	Кой в мрака среднощен на коня лети?
	Бащата с невръстно дете до гърди.
	Той крепко го стиска и пази от студ,
	грижливо загръща го в топлия скут.

	„Какво ти е, синко? Трепериш от страх.“ —
	„Не виждаш ли горския цар, татко, ах,
	с опашка, с корона на грозна глава?“ —
	„Не бой ми се, синко, мъгла е това!“

	„Ела с мен, момченце, във моите гори!
	Там с теб ще играем чудесни игри,
	цветя ще събираш по речния бряг
	във свилени дрехи и златен калпак.“

	„Не чуваш ли, татко, не чуваш ли ти,
	що горският цар ми изтихо шепти?“ —
	„Не ми се страхувай, не, чедо, недей!
	В листата изсъхнали вятърът вей.“

	„Кажи ми, момченце, ще дойдеш ли с мен?
	Там с моите щерки ще припкаш весден.
	Те в лунния зрак ще играят навън
	и теб ще люлеят със песни за сън.“

	„Не виждаш ли, татко, не виждаш ли там
	момите на царя как тичат насам?“ —
	„Да, виждам ги, чедо, аз виждам — безспир
	върбите се люшкат във сивата шир.“

	„Обичам те, блазни ме твойта снага;
	не искаш ли, силом те грабвам сега!“ —
	„Пази ме, о татко! Студени ръце
	забива без жалост той в мойто сърце.“

	Бащата препуска, страхът му расте,
	на скута му стене примряло дете;
	пристига във къщи задъхан, сломен,
	в прегръдките стиснал труп ледностуден.
P$
