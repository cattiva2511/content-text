P>
	Сред гората, в хижа въглищарска,
	кралят, в мисли горестни унесен,
	малкото дете на въглищаря
	полюлява със приспивна песен:

	„Нани-нани, вън овцете блеят,
	в сламата пошавна нещо тихо…
	Ти със знак роден си на челото
	и в съня си се усмихваш лихо.

	Нани-нани, котката е мъртва…
	ти със знак се на света намери.
	Мъж ще станеш, брадвата ще дигнеш
	дъбовете вече вън треперят.

	Вярата у старите изчезна,
	малките деца на въглищаря,
	нани-нани, в господа не вярват,
	дваж по-малко в краля хранят вяра.

	Мъртва котка… мишките ликуват…
	станахме за присмех на децата…
	нани-нани… господ във небето
	и аз, кралят, тука на земята.

	Болно е сърцето ми и става
	все по-болно, моят дух е мрачен…
	Нани-нани, рожбо въглищарска,
	нявга ще ми бъдеш ти палача.

	Твойта песен люлчина е моя
	погребална песен… нани-нани…
	ще отрежеш къдрите ми първом,
	после пред дръвника ще застана.

	Нани-нани… в сламата пошавна…
	Завладя ти кралството ми цяло,
	моята глава ще се търкулне…
	котката е, виждате, умряла.

	Нани-нани… в сламата пошавна,
	а овцете блеят в двора мрачен…
	Мъртва котка, мишките ликуват…
	Спи спокойно, малък мой палачо!“
P$
