P>
	В ранната и свежа пролет
	на житейските си дни
	аз напуснах в порив волен
	дом и ведри младини.

	Дръзновено запокитих
	делничния земен дял
	и поех с душа разкрита
	пътя, който бях избрал.

	Тласкан от надежда чиста,
	с вяра в детската си гръд
	глас долавях: „Все на изток
	следвай своя верен път!

	Стигнеш ли пред златни двери,
	отвори и влез без страх —
	вечност там крила разперя
	над роденото от прах.“

	В тъмна нощ и знойно пладне
	аз вървях, вървях — уви,
	онова, що дирех жадно,
	ни веднъж не се яви.

	Не възпряха ме призвездни
	чуки и потоци зли,
	мятах мостове над бездни,
	път проправях през скали.

	Все вървях. Река се ширна
	в край, от слънце озарен.
	Там е изток! Аз се нирнах
	с радост в скута й студен.

	Стигнах до морето синьо,
	спрях пред крайния предел,
	но над водната пустиня
	не разсветна мойта цел.

	Няма мост и път не води
	никъде за _тук_ и _там_,
	недостъпен небосвода
	висне над земята ням.
P$
