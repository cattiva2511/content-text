P>
	Предимно музика да има,
	сричките да са нечетен брой* —
	[* _Сричките да са нечетен брой._ — Поради силабичния характер на френското стихосложение броят на сричките при него играе по-важна роля, а не се спазва определена стъпка. За да се запази съществуващият в оригинала нечетен брой срички както при стиховете с мъжка, така и с женска рима, преводът е издържан в две (ямб и хорей) редуващи се стъпки, а не в една, както е прието при нашето силаботоническо стихосложение.]
	вред прониква и не носи той
	помпозност, поза нетърпима.

	В думите мъглявост на места
	да те смути съвсем не бива:
	цени мелодията сива,
	сливаща с Неясност Точността.

	Това е взор иззад воали,
	туй е трепкащ летен лъч в леса,
	туй са в есенните небеса
	звездите, хаос син създали.

	Не цвета — нюанса искай ти!
	Чрез него потърси представа,
	че само той побратимява
	флейта с рог и сънища с мечти!

	Далеч от Остротите бягай
	и от злия недостоен Смях —
	плаче чистият Лазур от тях;
	подправки евтини не слагай!

	Красноречието да умре!
	Внимавай с Римата — добре е
	под твой надзор да поумнее.
	Пуснеш ли я — где ли ще се спре

	О, кой усеща, щом е лоша?
	Питам се, кой негър полудял,
	кой ли глух хлапак е изковал
	това бижу за два-три гроша?

	Музика създавай — още, пак!
	Стихът е нещото крилато,
	долавяно в мига, когато
	литва към любов отвъдна чак.

	Стихът ти нека да се вдига
	в полет с утринните ветрове,
	приключение да се зове!…
	А всичко друго е на книга!
P$
