P>
	Настъпи утрин — стъпките смутиха
	съня спокоен, в който бях обвит,
	и аз поех от хижата си тиха
	по близък хълм, от ведрина опит.
	Цветя отново радостно извиха
	към мене своя лик с роса покрит,
	сияен, млад и горд денят разсветна
	и ширинето се разкри приветно.

	Все по-нагоре крачех. От реката
	на ивици раздипли се мъгла
	и плъзнала отвред по планината
	над мен разпери сивите крила;
	не виждах вече долу красотата,
	забули мрак далечните поля,
	тук аз стоях сред облаци стълпени
	самичък и на тъмнината пленник.

	Внезапно ярък слънчев лъч проблесна,
	мъглата почна бързо да искри,
	под мен се свлече във клисури тесни,
	над мен притисна хълми и гори.
	Пръв исках слънцето да срещна с песни,
	да видя здрача в огън да гори
	и ето че не се забави края —
	залян от блясък, аз се спрях замаян.

	Открих очите заслепени скоро,
	че сетих в мене порив да ечи,
	но клепките боляха, моите взори
	се плашеха от силните лъчи.
	След миг съзряха в облаците горе
	жена неземна моите очи —
	не помнех образ толкова прекрасен;
	тя спря и ме обгърна с поглед ясен.

	„Не знаеш ли коя съм? — ме попита
	с глас, в който трепна вярност и любов. —
	Спомни си в колко твои рани скрити
	аз влях балсам, живот разбудих нов!
	Познаваш ме, душата упорита
	намери в мен всевечния покров,
	дете бе ти, чух воплите сърдечни,
	позвали ме от светове далечни.“

	„Да — викнах, паднал ничком на земята, —
	тъй дълго аз те чувствувах до мен,
	плътта ми ти смиряваше, когато
	от страст безумна бивах запленен;
	челото ми с крила от небесата
	докосваше ти всеки зноен ден,
	с благата земни щедро надари ме
	и радости ми даде неброими.

	Не те наричам с име и немаря,
	че своя всички мислят те в света;
	пред тебе всеки поглед се разгаря,
	но гасне бързо в твойта яснота.
	Безцелно скитах някога с другари,
	сега, познал те, диря самота —
	от радостта си сам да се опия,
	за себе си лика ти скъп да скрия.“

	„Постъпих мъдро, че трохи раздавах —
	отвърна тя с усмивка лека. — Виж,
	детинския си ум едвам оставил,
	едвам в измами груби не грешиш,
	ти бързо своя мъжки дълг забрави
	и гордо като свръхчовек вървиш.
	Нима от другите си по-различен?
	Познай се, в сговор, в мир живей със всички!“

	„Прости! — извиках. — За какво очите
	ми даде бог? Аз гонех друга цел.
	Съзнавах колко щедро ме дари ти
	и чувствувах в кръвта си порив смел:
	богатствата, дълбоко в мен зарити,
	за ближните да трупам без предел.
	Защо намерих пътя към зората,
	по него щом не водя своите братя?“

	Видението горестно отправи
	към мене взор — взор, който не вини —
	и в него плах прочетох аз тогава
	делата си — злини и добрини…
	Усмихна се — разбрах, че ми прощава,
	духа ми нова радост осени:
	към нея можех вече да пристъпя
	с доверие във близостта й скъпа.

	Видях ръка тя леко да простира
	към облаците димни с кротка власт,
	те в своя бяг започнаха да спират,
	изчезна и мъглата тук край нас.
	Сега отново долини съзирах,
	лазура светъл гледах във захлас,
	а бял воал държеше тя в ръката,
	в безбройни гънки й обвил снагата.

	„Познавам те със твоите заблуди,
	но и с доброто, в тебе що гори
	(словата й във мене ще пребъдат) —
	вземи това, за теб го дълго крих!
	Честит, комуто тоя дар присъдя,
	душата си тревожна щом смири:
	от лъх и зрак на утрин възсияла
	сви Правдата на Песента воала.

	Когато ти и твоите другари
	сведете в зноя пламнало чело,
	развей го и във душната омара
	над вас ще спусне хладна нощ крило.
	Ще секне всяка скръб и вопъл жарък,
	ще стане гробът облачно легло,
	ще стихне мигом всяка тръпка страстна,
	денят ще грей, нощта ще бъде ясна!“

	Елате, о приятели, при мене,
	когато ви животът угнети,
	тук пътя ви ръка благословена
	с цветя и плодове ще позлати!
	Грядущето да чакаме сплотени
	и дните ни печал да не смути —
	за нас когато внуци затъгуват,
	в тях нашата любов да възликува.
P$
