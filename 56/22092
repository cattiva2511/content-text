P>
	Заеми ми своя шум и своята осанка ласкава,
	нощното си плъзгане през заблестялата Европа,
	о луксозен влак! И шеметната музика,
	чиито звуци пълнят твоите уютни коридори,
	докато отвъд лакирани вратички, върху кожените канапета,
	спят милионерите.

	Аз обхождам тези коридори, тананикайки,
	и следя маршрута ти в посока на Виена и на Будапеща,

	смесвайки гласа си с твоите стотици гласове.
	О хармоника!
	Аз почувствувах за първи път наслада от живота
	във едно купе на Нор-експреса между Вирбален и Псков.
	Плъзгахме се през полето; там овчарите,
	край букети от дървета като хълмове,
	бяха със кожуси от сурови, мръсни овчи кожи.
	(Беше осем сутринта, бе есен и красивата певица
	с виолетови очи си пееше в съседното купе.)
	А пък вие, ледове, между които аз видях Сибир и планините в Самниум!
	И Кастилия — сурова, без цветя, и Мраморно море под топъл дъжд!

	Заемете ми, о Ориент-експрес, Сюд-Бренер-бан, предайте ми вашите чудесни глухи шумове и
	вашите трептящи гласове на птици мамещи;
	заемете ми спокойното и лекото дихание
	на локомотивите — големи, малки — със движения
	тъй естествени, локомотивите на бързи влакове,
	теглещи без мъка четири вагона с позлатени букви
	из самотните планински местности на Сърбия,
	после през България, изпълнена със рози…

	Ах, ще трябва тези шумове, това движение
	да навлязат в моите стихотворения — да изразят
	вместо мен живота ми неизразим, живота
	на дете, което не желае нищо да научи, само
	вечно се надява на неясни образи.
P$
