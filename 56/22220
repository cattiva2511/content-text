P>
	„Ей тоя свят! — извика Зевс. — Навеки
	да бъде ваш! За вас съм го създал.
	Но братски поделете го, та всеки
	да вземе справедливо своя дял!“

	И хората разшетаха се живо,
	очите стар и млад на нещо спря:
	орачът си отмери ширни ниви,
	ловецът хукна в близката гора.

	Търговецът напълни ред хамбари,
	лозята взе игуменът блажен,
	заварди кралят мостове, пазари
	и прогласи: „Десятъка за мен!“

	Дотича късно отдалеч поетът
	за своя дял от Зевсовия дар;
	уви, отколе всичко беше взето
	и вредом се изпречи господар.

	„Горко ми! Аз, най-вярното ти чедо,
	във твоя свят останах без подслон!“ —
	изхлипа огорчен поетът беден
	на колене пред Зевсовия трон.

	„Ти бродиш във страната на мечтите —
	отвърна Зевс. — Защо не се яви?
	Докле деляха тук, къде се скита?“
	„Аз бях до теб — поетът промълви. —

	Величествен пред взора ми застанал,
	ти пълнеше със песни моя слух
	и упоен от твоето сияние,
	за земното останах сляп и глух.“

	„Раздадох всичко — рече богът: — есен,
	гори, пазари, мостове, стъгди.
	Но искаш ли, в чертога ми небесен
	ела и мой всегдашен гост бъди!“
P$
