P>
	Без пари, с душа разбита
	влачех дните си безкрайни.
	Бедността е мъка тайна,
	а богатството — живот.
	И за болката си скрита
	взех имане да копая
	и отрекох се накрая
	от душа, от кръв и род.

	Очертах кръга и мрачен
	вътре огън лих запалих
	с билки, кости и парцали,
	сторих и магичен знак.
	И по учения начин
	да копая аз захванах,
	търсех старото имане —
	беше нощ без лъч и зрак.

	Но изтръпнах в миг ужасно
	някъде в далечината
	озари се тъмнината —
	бе дванайсет през нощта.
	После вредом стана ясно
	и видях същинско чудо:
	идеше момче със блюдо,
	дето нещо заблестя.

	Зърнах две очи засмени
	под венец от цвят уханен;
	то приветно ме покани,
	с радост взех и пих нектар.
	И си казах убедено:
	влязло в моя кръг, момчето
	злия пъклен дух не е то
	с този хубав, светъл дар!

	Ний от извора предвечен
	на живота неуморно
	мощ и бодрост благотворна!
	И магии в късен час
	не прави напусто вече!
	През деня труди се честно,
	вечерта празнувай с песни —
	ето смисълът за нас!
P$
