P>
	Слънчев лъч, обсипан цял
	с капки — бисери искрящи,
	сред дъжда проблясък праща
	върху крайния квартал…

	Тя седи в ателието,
	шие, сгърбвайки снага,
	но усеща, че дъга
	ще изгрее на небето.

	Ето, блясват цветове
	над стрехите и тогава
	неусетно тя запява —
	сякаш радостта зове.

	Сякаш бъдещето ясно
	тя възпява в този час.
	Ангелският неин глас
	вярва в песента прекрасна.

	В красотата вярва тя
	и в хармонията трайна
	и се чувствува безкрайна
	като своята мечта…

	После, уморена, сива
	сред настъпващия мрак,
	тихичко запява пак
	и към къщи си отива.

	Пъстрата тълпа навън
	с глъч и шум я обкръжава,
	но самотна тя остава
	с песента на своя сън.

	От мечти отблясък има
	в уморените очи,
	а в сърцето й звучи
	музика недоловима.
P$
