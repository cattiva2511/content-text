P>
	Живеял нявга цар във Туле.
	Любимата на тоя цар,
	във смъртен час, със взор забулен,
	му дала спомен — злат пахар.

	И веч на пир ли сядал царя,
	той слагал своя спомен скъп;
	той пиел мълком от пахаря
	с очи, замрежени от скръб.

	А в сетния си ден край трона
	той своите чеда събрал,
	дал царство, скиптър и корона,
	пахаря само им не дал.

	Той рицарите, първенците,
	събрал на пир като преди
	край морските води, в дворците
	на своите царствени деди.

	И там, застанал по средата,
	той пил сега с последна жар,
	той пил и мълком в дълбината,
	захвърлил златния пахар.

	Той гледал: пада сред вълните,
	потъва споменът му мил…
	Замрежила му нощ очите —
	той нивга капка веч не пил.
P$
