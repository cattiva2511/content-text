P>
	Като соколи в лов далече полетели,
	напускайки живот на горда беднота,
	от Палос, от Могер, забравили света,
	потегляли на път към героични цели.

	Металът приказен на мини престарели
	в Сипанго* бил за тях жадувана мечта,
	[* _Сипанго._ — Средновековно название на Япония.]
	напредвали безспир в загадъчни места,
	пасатни ветрове в платната им свистели,

	Заспивали с копнеж за нови славни дни:
	искрящият лазур на южните вълни
	в съня им вдъхвал чар с видения за злато;

	или били на пост, безстрашни пред беди:
	от океана стар в небето непознато
	изгрявали пред тях невиждани звезди.
P$
