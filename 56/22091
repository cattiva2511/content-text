P>
	Ако загина там на границата в боя
	ще плачеш някой ден о Лу любима моя
	но споменът за мен ще гасне както мре
	снарядът който в миг избухнал е сред боя
	снаряд за цъфнал храст напомнящ тъй добре

	но този спомен в миг избухнал сред простора
	с кръвта ми ще залей изцяло този свят
	морета планини догдето стига взора
	и ярката звезда изгряла с чуден цвят

	Забравен спомен жив в нещата тъй познати
	ще зачервя цвета прекрасен на гръдта ти
	и твоята уста косата с цвят червен
	не ще старееш ти нещата тъй познати
	ще се възраждат в плам за обич отреден

	Кръвта ми бликнала съдбовно над земята
	на слънцето лъчи по-ярки ще даде
	ще тласне с бяг вълни ще освежи цветята
	невиждана любов ще слезе на земята
	с любим по-силно в теб незнайно откъде

	Ако загина Лу а споменът загива —
	спомни си някой път минутата красива
	на младост и любов на огън запламтял —
	кръвта ми е поток от щастие прелял
	най-хубава си ти бъди и най-щастлива
	о моя лудост в мен едничка още жива!
P$
