P>
	Догдето лют картеч дере с червени храчки
	пропития с лазур безкраен небосвод,
	в цвят сив или зелен, на своя крал играчки,
	сред огъня жесток загиват взвод след взвод;

	догдето страшен бяс сто хиляди ще прати
	към гибелта подир убитите преди,
	нещастни жертви, смърт приели в прелестта ти,
	Природо, а пък ти в чист порив ги роди!

	Бог има, който все посреща със насмешка
	олтарите с тамян и с бляскави врати
	и все задремва, щом осанна проехти,

	и се събужда пак, щом майка с вехта дрешка
	му поднесе в часа на траур жаловит
	последния петак, във кърпата й свит!
P$
