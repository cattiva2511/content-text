P>
	Когато бях момче,
	избавяше ме често някой бог
	от укорите и от пръчката човешка,
	играех си тогава
	в горичката с цветята,
	а ветровете на небето
	играеха със мен.

	И както на тревите
	сърцето радваш ти,
	когато крехките ръце
	към теб простират те,
	тъй радваше и моето сърце
	ти, татко Хелиос! И бях като Ендимион
	любимец твой,
	света Луна!
	О всички вие верни
	и дружелюбни богове,
	да знаехте
	как любеше ви моята душа!

	Не ви зовях тогава
	по име още, а и вие
	не ме наричахте, тъй както хора се наричат,
	когато се познават.

	Но вас познавах по-добре,
	отколкото съм хората аз някога познавал,
	мълчанието на етера разбирах,
	речта човешка не разбрах.

	На шумолящата гора
	съзвучието ме отгледа
	и сред цветята да обичам
	се учех аз.

	На боговете във ръцете аз отраснах.
P$
