P>
	Нима без жал ме изоставяш
	със всеки блян и порив скъп,
	за да потъне във забрава
	и всяка радост, всяка скръб?
	О време минало прекрасно,
	какво могло би да те спре?
	Напусто! Вечността всевластна
	те грабва в своето море.

	Угасна слънцето, изгряло
	над моя юношески път,
	изтляха всички идеали
	в тъй гордата ми нявга гръд.
	Изчезна вярата дълбока
	във рожбите на моя блян,
	разля реалността жестока
	божествения ми стакан.

	И както мрамора с ръцете
	Пигмалион във жад обви
	и после радостен усети,
	че в него топла кръв струи —
	така природата смълчана
	и аз прегърнах упоен,
	докле усетих, че захвана
	да диша заедно със мен.

	Тя, нямата, намери слово
	и в порива ми бе сестра,
	целуна ме с възторг любовен,
	сърдечния ми зов разбра.
	И оживяха мигновено
	дървета, храсти и цветя,
	запя поточето за мене,
	зашепна ми дори твърдта.

	В гръдта ми с жажда ненаситна
	нов свят разперяше крила —
	в живота волно да излитне
	със слово, образи, дела.
	Безкраен бе светът ми бъден,
	докле бе в пъпката си скрит,
	но, ах, така невзрачен, скъден
	бе после във разцъфнал вид.

	Окрилян от младежка дързост,
	мечти и воля за успех,
	от дребни грижи необвързан
	в живота своя път поех.
	Дори селенията звездни
	достигах в полета си смел,
	не виждах връх, не знаех бездна
	да спре великата ми цел.

	Понесен леко от мечтите,
	вървях неспирно устремен
	и веселата моя свита
	игриво припкаше край мен:
	_любов_ със мигове благати
	и _слава_ с лавровия лист,
	и _щастие_ с венеца златен,
	и _истина_ с лика лъчист.

	Но тези спътници случайни
	вървяха до средата — тук
	изчезнаха от мен потайно,
	побягнаха един след друг.
	Ах, мойто щастие безценно
	след кратко време отлетя,
	не истина, а рой съмнения
	заоблачиха мисълта.

	Видях чела на долни хора
	венецът лавров да краси,
	любовния ми пламък скоро
	нечакан вихър угаси.
	Все по-самотен, безутешен
	вървях в притихналия мрак,
	а и надеждата зареше
	едва-едва със бледен зрак.

	С кого от шумните другари
	да свържа жребия си строг?
	И кой ще ме последва с вяра
	и обич в тъмния чертог?
	Едничка _дружбата_ остана
	и знам, че тя ще изцели
	дълбоките житейски рани
	и всяко бреме ще дели.

	Намерих след това опора
	и бряг за бурните души —
	_трудът_, що мирно, без умора
	твори и нивга не руши.
	За сграда вечна, величава
	той носи пясъчни зърна
	и по минута погасява
	дългът на всички времена.
P$
