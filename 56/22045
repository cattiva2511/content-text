P>
	Вървях, юмруци сврял в джобовете пробити
	на своето палто — и то почти мечта.
	Бях, Музо, твой васал, заскитал по света:
	какви любови аз бленувах знаменити!

	С единствен панталон със кръпки украсен,
	бях Палечко, в мечти отронващ по следите
	съзвучни рими. Все нощувах под звездите,
	които нежен глас изпращаха към мен.

	И слушах ги, седящ край пътя през ония
	вечерни часове, готов да се напия
	със капките роса по своето лице;

	или римувах, сам помежду сенки дръзки,
	за струни дръпнал от обувките си връзки,
	за лира — крак опрял до своето сърце!
P$
