P>
	Изпълва ме една загадъчна мечта:
	обичана жена със обич ме очаква
	и всеки път за мен не е съвсем еднаква
	и друга не съвсем, и ме разбира тя.

	Разбира ме, уви; единствена в света
	и сгодния момент единствена изчаква
	да вникне в моя дух и сълзи да изплаква,
	за да ме утеши сред тази самота.

	Блондинка ли е тя, брюнетка ли? — Не зная.
	А името й? То навява чар, омая
	като обичан лик, съгледан сетен път.

	От взора й покой да черпи може всеки,
	в далечния й глас долавя се звукът
	на скъпи гласове, замлъкнали навеки…
P$
