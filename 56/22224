P>
	Под дрехата стиснал кинжала студен,
	Дамон връхлетя Дионисий тирана,
	но будната стража видя го и хвана.
	„Що търсиш потайно с кинжала у мен,
	кажи ми?“ — злодеят крещи разгневен.
	„Аз исках от тебе града да избавя.“
	„На кръста позорен разкай се тогава!“

	Дамон му отвръща: „Знам, ти си жесток
	и аз да посрещна смъртта имам сили,
	но бих те помолил за сетнята милост:
	три дни подари ми и аз в тоя срок
	сестра ще омъжа. А тука в залог
	другарят ми скъп ще остане — веднага
	вземи му живота, ако аз избягам!“

	Помисля си малко коварният крал
	и казва с усмивка ехидна накрая:
	„Така нека бъде! Обаче да знаеш,
	че аз не познавам пощада и жал —
	другаря си скъп ще завариш умрял,
	пристигнеш ли тука минута по-късно,
	а тебе самия свободен ще пусна.“

	Отива Дамон при другаря завчас:
	„За мойта постъпка, уви, неуспяла,
	на кръста да свърша осъди ме краля.
	Ала за сестрата обадих му аз
	и той ме помилва за три дни тогаз.
	Ти трябва, приятелю мой, у тирана,
	докле се завърна, в залог да останеш!“

	Предава се на кръвожадния крал
	без страх във душата другарят сърдечен,
	Дамон се отправя в път труден, далечен.
	И трети път още денят не изгрял,
	сестрата любима с мъжа й събрал,
	потегля назад със тревога дълбока —
	дано не пристигне минута след срока.

	Но руква нечакано бесен порой,
	до този ден още нечуван, невиждан,
	и бързо реки и потоци прииждат.
	С тояга в ръката брега стига той
	и вижда: водата налита със вой,
	със тежкия камък на моста се бори
	и рухват дебелите, яки подпори.

	Той броди отчаян по стръмния бряг
	и вика неспирно, слухти и се вглежда,
	и чака напразно със плаха надежда —
	отнигде ни лодка, ни някакъв знак.
	Той зорко се взира, обажда се пак —
	не мярка се никой. Реката могъща
	напира и скоро в море се превръща.

	И той коленичил със сълзи в очи
	към Зевс умолително дига ръцете:
	„Смири пак водите! Летят часовете
	и слънцето жари с отвесни лъчи;
	наоколо всичко стаено мълчи —
	не стигна ли, ах, пред тирана навреме,
	живота на моя другар ще отнеме.“

	Неспирно реката приижда със бяс,
	свирепо се гонят и мятат вълните,
	и с тях часовете бездушно отлитат.
	Страхът го разкъсва, отчаян тогаз
	сърцато се хвърля в студената паст —
	той пори водата със мишци корави
	и в миг се небето над него смилява.

	Достига честито отвъдния бряг,
	признателен слави на глас боговете,
	но дебне го нова, по-страшна несрета.
	Той тича напред, но сред гъстия мрак
	в гората смълчана със дигнат кривак
	и с кървава жажда във погледа мътен
	разбойнишка шайка го спира на пътя.

	„Що искате? — пита от страх вцепенен. —
	Животът е мойто имущество цяло,
	но него съм длъжен да нося на краля!“
	Издърпва кривака и крясва вбесен:
	„Не искам другар да погине за мен!“
	Замахва с кривака, троица убива,
	а другите мигом в гъстака се скриват.

	Но слънцето сипе безмилостно зной.
	Той бърза задъхан и тича, но скоро
	се сгърчва и пада сломен от умора:
	„Ти. Зевс, ме избави от страшен порой,
	победа ми даде в неравния бой;
	нима ще угасна във тая пустиня,
	та моят прекрасен другар да загине?“

	Внезапно подига глава и слухти.
	Не, той се не лъже — наблизко, по склона
	той ясно долавя — напевно ромони:
	живителен извор припряно шурти
	и сребърна струйка надолу лети.
	Възрадван глава над водата навежда
	и пие, и тръгва, изпълнен с надежда.

	Но слънцето тлее и вижда той плах,
	че сенки огромни дърветата прави
	разстилат по ширните злачни морави.
	И друмници двама, покрити със прах,
	насреща му идат; минава край тях,
	но чува — единият ясно отмеря:
	„Сега той на кръста смъртта ще намери.“

	Страхът за другаря го прави крилат,
	тревога разкъсва душата му бедна —
	на морното слънце лъчите последни
	заливат стрехите на близкия град.
	И скоро го среща самин Филострат,
	на родната къща пазителят верен,
	и казва в очите със ужас безмерен:

	„О, късно е вече, но ти не ридай,
	не рухвай от мъка и скръб безутешна —
	той вече готов е смъртта да посрещне.
	Той дълго те чака спокойно и знай:
	надежда в сърцето запази докрай.
	Тиранът със гавра и смях го попари,
	но той не загуби дълбоката вяра.“

	„Макар да е късно и лишно, макар
	за него спасение вече да няма,
	смъртта ще посрещнем мъжествено двама.
	Не бива да мисли презрян господар,
	че бих изоставил в бедата другар;
	две жертви сега ще изпрати във гроба,
	но трябва да вярва във дружба и обич!“

	Той стига пред градската порта по здрач
	и там отдалеко с очи вижда кръста;
	пробива си път през навалица гъста,
	сподавил в гърдите си болка и плач,
	и гръмко извиква: „Почакай, палач!
	За мене залог беше той, ала ето —
	аз тук съм и мене на кръста разпнете!“

	Народът ги гледа стъписан и ням,
	и вижда: прегръщат се двамата горе
	и плачат от радост, от обич и горест.
	Тълпата напира съчувствено там,
	а скоро и кралят узнава го сам —
	изпълнен от смут и от жал заповяда
	да дойдат при него двамината млади.

	Той дълго ги гледа със взор изумен
	и тихо промълвя: „Не мога да скрия,
	че жалост във мене събудихте вие.
	Да, вярност — не е то звук празен, студен.
	Включете във вашата дружба и мен!
	С молба се обръщам към вас: като трети
	в съюза си верен и мен приемете!“
P$
