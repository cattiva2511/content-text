P>
	Черни сред снега в нощта студена,
	пред прозорчето на сутерена,
		светло като ден,

	пет дечица малки — тъжна група! —
	жадно гледат как хлебарят трупа
		хляба зачервен.

	Те следят със поглед как ръката
	меси хлябовете и ги мята
		сръчно във пещта;

	звук от печенето се разнася,
	а дебелият хлебар приглася
		с песен на уста.

	Малките не мърдат, притаени,
	а към тях прозорчето червено
		праща дъх горещ —

	ето, хлябовете се изпичат
	и на козунаци те приличат
		в тази светла пещ.

	Под опушения зид приятно
	пеят хлябовете ароматни
		и щурци цвърчат;

	идва топлина от сутерена —
	дрипави дечица възхитени
		на студа стоят.

	Те се чувствуват така честити —
	бедните деца със скреж покрити
		и стоят в нощта;

	личица в отвора прилепили,
	кротко пеят те с последни сили,
		ала песента

	тиха е, като молитва свята…
	Те поглеждат все към светлината
		и към хляба бял,

	а пък зимен вятър не престава
	жалките им дрипи да развява
		над снега без жал.
P$
