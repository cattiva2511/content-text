P>
	Седи предачка край прозорче, в синевата
	от звучната градина бликнала с омая;
	чекръкът с хъркане опивал сетивата

	и морна, от лазура пила, подир тая
	гальовна вълна в пръстите й отмалели,
	главица нежна свела е във сън накрая.

	А въздуха и храста в извор са се слели
	и той разпръсва чар; в градината ленива
	цветя, които губи, са се разпилели…

	Цветец, където волен вятър си почива,
	привет превива — на чекръка стар, далече
	блестящо посвещава роза мълчалива.

	Но спящата преде едничка нишка; свлече
	се крехка сянка тайнствено и скоро, мека,
	край спящите ръце изпредена е вече.

	Сънят разгръща се по своята пътека
	с ленивост ангелска; със вяра в туй вретено
	се къдри вълната под всяка ласка лека…

	Лазурът се укрива зад цветя смутено,
	предачко, в блясък и в листа обвита цяла;
	едно дърво пламти. Небето мре зелено.

	Сестра ти, розата, добре те бе обвяла
	преди на своя дъх невинен с аромата
	и сякаш отмаля съвсем… И си заспала,

	предейки вълна, край прозорче, в синевата.
P$
