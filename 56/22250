P>
	Стоя на балкона на кулата в мрачната вис.
	Кресливо се стрелка скорец покрай мене.
	И вихъра — както вакханка — оставям със свист
	да рови в косите ми, буйно развени.
	О дързостен друже, о момко безумен, ела!
	Как бих те прегърнала крепко тук горе
	и сплели — на педя от страшната пропаст — тела,
	как искам на смърт и живот да се борим!

	А долу аз виждам вълните край стръмния бряг,
	играят подобно на палави псета.
	Те лаят и вият и втурват се в яростен бяг.
	И бляскави бели валма са въззети.
	О, презглава искала бих да се хвърля без страх
	направо сред тяхната глутница бясна
	и плячката весела — моржа — да гоня със тях
	сред лес от корали във скорост несвястна.

	А по-надалече от върлия скален откос,
	виж, мачта подобно на знаме се рее.
	И аз от въздушния свой наблюдателен пост
	съзирам палубата как се люлее.
	О, искам на дръзкия кораб да скоча за миг,
	кормилото с две ръце здраво да хвана
	и стрелната, да прелетя с пронизителен вик
	скали и прибой като чайка припряна.

	Да бих била волен ловец сред открити поля
	или поне дребно, невзрачно войниче,
	да бих била мъж просто, мъж само да бих била —
	небето с любов щеше да ме обкичи.
	Но трябва аз мирно и кротко да гледам света
	послушно дете за ръчица държано.
	Коса крадешком само мога аз да разплета
	и по вятъра да я оставя развяна.
P$
