P>
	Бъди благороден,
	добър, отзивчив,
	защото едничко
	това те отделя
	от всичките знайни
	създания земни.

	Хвала на незнайните
	създания висши —
	догадка за нас!
	Ти с пример учи ни
	да вярваме в тях!

	Природата с усет
	не е сподобена
	и слънцето свети
	над зли и добри;
	луната, звездите
	огряват еднакво
	злодей и светец.

	Порои и вихри,
	градушка и гръм
	стремително с громол
	в простора се носят
	и пътем застигат
	и тоя, и оня.

	Тъй орис честита
	сред людете броди
	и ту на отрока
	невинните къдри,
	ту старчески череп
	виновен докосва.

	По вечни, железни,
	велики закони
	затваряме всички
	на дните си земни
	кръга начертан.

	Човекът постига
	дела невъзможни:
	че той отличава,
	отбира и съди
	и може във трайност
	мига да превърне.

	Той само всевластно
	доброто отплаща
	и злото наказва;
	лекува, спасява
	и всичко безредно
	изгодно сплотява.

	Безсмъртните ние
	почитаме, сякаш
	са люде, които
	творят величаво,
	каквото човекът
	създава невзрачно.

	Бъди благороден,
	добър, отзивчив!
	Твори неуморно
	за полза и правда,
	бъди образец на
	незнайните сили!
P$
