C>
@@	До генералния директор Йехова
@@	от началник-отдел „Маркетинг“ Гавраил

	Изследването, проведено от нашия отдел в рамките на проект „Genesis“ показаха, че най-добри перспективи на пазара имат системи със следната конфигурация:
	Планета: 1 бр.
	Радиус: 3000 км
	Сила на тежестта: 0.5 g
	Съотношение суша/вода: 1:1
	Температура: +24 градуса
	Атмосфера: кислород
	Море: сладководно
	Реки: мляко, мед
	Фауна: тревопасна
	Периферия: светила 2 бр. (дневно/нощно), скорост: 0.0007 RPM (1 об./денонощие)

	_Резолюция: Да се изпрати в отдел „Стратегическо планиране“ за изготвяне на техническо задание (ТЗ)._
@	Йехова
C$

C>
@@	До генералния директор Йехова
@@	от началник-отдел „Стратегическо планиране“ Михаил

	С цел снижаване на себестойността на системата, предлагам захранването на светилата да е от един източник на енергия, а кислорода да се замени с азот.

	_Поне 50% кислород трябва да оставим, иначе потребителя ще се задъхва._
@	началник-отдел „Тестване и Поддръжка“ Рафаил

	_И 25% стигат._
@	Йехова
C$

C>
@@	До генералния директор Йехова
@@	от началник-отдел „Схемотехника“ Луцифер

	По време на работата по проект „Genesis“ (стадий „Да бъде светлина!“) възникнаха следните трудности: липсва компактен източник на непрекъснато светене с разпределител за две светила. Предлагам да се използва стандартен източник тип „червено джудже“, а за нощно светило да използваме огледало.

	_По-добре „жълто джудже“. Себестойността е малко по-голяма, но изглежда доста по-внушително._
@	началник-отдел „Маркетинг“ Гавраил

	_Ама това е сървърен източник. За какво му е на потребител на единична планета?_
@	Луцифер

	_Какво му е нужно на потребителя, и какво не, ще му обясни отдел „Реклама“._
@	Гавраил

	_Луцифер, занимавайте се с въпроси от вашата компетенция. Одобрявам „жълто джудже“._
@	Йехова

	_Между другото, при тази яркост, която дава жълтото джудже, можем да използваме вместо огледало нормален планетоид._
@	Михаил

	_Става._
@	Йехова
C$

C>
@@	До генералния директор Йехова
@@	от началник-отдел „Схемотехника“ Луцифер

	След измененията в ТЗ възникнаха следните трудности: масата на източника на непрекъснато светене е много по-голяма от масата на планетата, в резултат на това източника отказва да се върти около планетата. Вместо това планетата се върти около източника. Освен това, поради високата мощност на източника, се наблюдава устойчиво превишаване на температурата над указаната в ТЗ (примерно с около 2 порядъка). Ако увеличим разстоянието до източника, съществено се увеличават габаритите на системата.

	_Габарити — това е престиж, но въртенето на планетата около периферното устройство може да предизвика усещане за непълноценност в потребителя. Не може ли да променим гравитационната константа?_
@	Гавраил

	_Ако променим гравитационната константа, ще възникнат проблеми със съвместимостта._
@	Михаил

	_А бе каква е разликата за потребителя кое около кое се върти? Нека отдел „Реклама“ да измислят някаква теория на относителността._
@	Йехова
C$

C>
@@	До генералния директор Йехова
@@	от началник-отдел „Схемотехника“ Луцифер

	След увеличаване радиуса на орбитата, опитът да ускорим планетата до скоростта указана в ТЗ води до crash на системата (планетата отлита в космоса). С нощното светило историята е същата.

	_Няма значение какво става в системата — важно е какво вижда потребителя. Защо да не накараме планетата да се върти около оста си? Тогава на потребителя ще му се струва, че светилата се въртят около планетата с указаната в ТЗ скорост?_
@	Гавраил

	_А потребителя няма ли да се усети?_
@	Йехова

	_Даже и да усети, проекта по това време вече отдавна ще е предаден._
@	Гавраил

	_Съгласен._
@	Йехова
C$

C>
@@	До генералния директор Йехова
@@	от началник-отдел „Тестване и техническа поддръжка“ Рафаил

	Първичното тестване на системата показа следните дефекти:
	1. Наблюдава се устойчиво прегряване.
	2. Оста на въртене се е отклонила на 23 градуса от вертикала, в следствие на което възникнаха циклични температурни аномалии.
	3. Пропускателната способност на реките не съответства на проектната.
	4. Фауна липсва.
	5. Орбитата е нестабилна, планетата има тенденция да падне върху светилото.
C$

C>
@@	До генералния директор Йехова
@@	от началник-отдел „Схемотехника“ Луцифер

	1. Ами какво искате при такова съотношение вода/суша? За оптимално охлаждане трябва да е 1:3 — 1:4.
	2. Работим по въпроса.
	3. Защото млякото се вкисва, а меда — захаросва.
	4. На тревопасната фауна и трябва трева, а тя не расте при такава жега и без вода. Предлагам да пуснем вода по реките, това ще реши проблем 3 и 4 заедно.
	5. За гравитационна противотежест ще изведем още една планета на външна орбита.

	_Сушата не можем да я намаляваме, значи трябва да увеличим площта на моретата. Това означава увеличаване на обема и силата на тежестта. Още една излишна планета…_
@	Михаил

	_Нищо, потребителят ще изтърпи. Излишната планета ще я оформим като feature. Но млякото и меда сме ги анонсирали вече. Поне в по-големите реки трябва да ги оставим…_
@	Гавраил

	_Напомням, че сроковете наближават, а даже и коне няма още. Дизайнерите още не са представили проект за кон, само динозаври… За какво са ни тия динозаври!?_
@	Йехова

	_Потребителите ги харесват…_
@	Гавраил

	_Добре, ама и коне да има._
@	Йехова
C$

C>
@@	До генералния директор Йехова
@@	от началник-отдел „Тестване и техническа поддръжка“ Рафаил

	1. Поради нерешените проблеми с оста, сега планетата има тенденцията да отлита в космоса.
	2. Тревопасна фауна пак няма.
C$

C>
@@	До генералния директор Йехова
@@	от началник-отдел „Схемотехника“ Луцифер

	1. Ще сложим противотежест, този път на вътрешна орбита.
	2. Фауната се размножи, изяде тревата и измря.

	_Колко противотежести още ще ви трябват!?_
@	Михаил

	_Като цяло, след калибрирането успяхме да ги стабилизираме на девет._
@	Луцифер

	_Правилно ли съм разбрал? Вместо една планета потребителя ще получи девет!?_
@	Йехова

	_Е и? 8 и без това не стават за живот…_
@	Луцифер

	_А размерите на системата?_
@	Йехова

	_Не е задължително потребителя да знае за другите планети. Половината без телескоп не се виждат. Предлагам да допълним ръководството за потребителя с 11-та заповед: „Не изобретявай телескопа“._
@	Гавраил

	_Тогава те точно него ще изобретят…_
@	Йехова

	_Между другото, след увеличаването радиуса на орбитата, яркостта на нощното светило падна под проектния минимум. Предлагам вместо него да сложим огледало._
@	Рафаил

	_Е сега ли се сетихте? Тъкмо уравновесихме системата! Да не искате да почваме отначало!?_
@	Луцифер

	_Никакви такива! До края на срока останаха 6 дни. Луцифер, или ще накарате всичко да работи, или ще ви понижа!_
@	Йехова
C$

C>
@@	До генералния директор Йехова
@@	от началник-отдел „Схемотехника“ Луцифер

	Виновен ли съм, че не ми дадоха нормално ТЗ?
	Предлагам да оставим наклона на оста както си е. В края на краищата в Едемската градина температурата ще е +24 градуса, ако потребителя тръгне нанякъде — това си е негов проблем. Динозаврите няма да можем да довършим, но коне ще има. С млякото и меда нищо не стана, по реките пуснахме вода, вярно че внасят сол в моретата, ама… За да не изяждат всичко тревопасните, пуснахме patch във вид на хищници, но все още не сме успели да ги програмираме да различават потребителите. В общи линии всичко ще работи… долу-горе…

	_И това е добре…_
@	Йехова
C$

	P.S. Началника на отдел „Схемотехника“ Луцифер все пак беше понижен заради нерегламентирано подсказване на етап „Потребителско тестване“.
