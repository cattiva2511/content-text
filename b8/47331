	Имало едно време един човек. Тоя човек бил толкова беден, че често му се случвало не само той, но и децата му по три дни наред нищо да не ядат. Тоя човек имал богат брат. Брат му имал предоволно всякакъв имот и все пак тъгувал: нямал деца.
	Веднъж богатият брат срещнал бедния и му рекъл:
	— Ако ми се роди син, ще те повикам да го кръстиш!
	— Няма да е лошо — отговорил беднякът.
	След известно време беднякът научил, че на брата му се родил син. Отишъл при жена си. Рекъл й:
	— Чу ли? На брат ми се родил син.
	— Че какво от това?
	— Ще отида при него. Той се канеше да ме вика за кръстник, ако му се роди дете.
	— Не ходи — рекла жена му. — Ако щеше да те вика да кръщаваш, той отдавна ще е пратил за тебе.
	— Не, ще отида! Поне ще бъда на кръщенето.
	Отишъл той при брата си. Седнал край масата — взели да разговарят. По едно време дошъл богат съсед — трябвало да го сложат на по-хубаво място. Богатият рекъл на брата си:
	— Поотмести се, братко! Нека съседът седне по-близо до масата.
	Поместил се той. Дошел друг богаташ. Брат му пак рекъл:
	— Поотмести се!
	Насъбрали се пълна стая гости и беднякът, който отначало седял край масата, се намерил чак на прага. Богатият стопанин взел да гощава гостите, а на бедния и не погледнал. Всички гости яли и пили до насита, а бедният и макова семчица не хапнал. Бръкнал той в джоба си, извадил шепа слънчогледово семе, седи, люпи семчици, дава вид, че след като е пийнал, подхапва. А богаташите видели слънчогледовото семе.
	— Дай — рекли — и на нас!
	— Заповядайте — отвърнал той.
	Един взел, друг взел, трети ръка протегнал… Така разграбили всичкото.
	Беднякът поседял, поседял и си отишъл дома, хапка не хапнал.
	Върнал се в къщи. Жена му го попитала:
	— Е, какво?
	— Нищо — отвърнал той, — всичко беше така, както ти казваше; не само че не бях кръстник, но глътка не пийнах и хапка не хапнах. Имах шепа слънчогледово семе. И него видяха, и него ми взеха.
	Било неделя. Взел беднякът цигулката си и почнал от мъка да свири. Чули го децата — почнали хоро да играят. Гледа беднякът, а заедно с децата още някой играе, и то не един, а много — малки такива, чернички — като човечета.
	Учудил се беднякът, оставил цигулката и веднага човечетата наскачали под печката. Беднякът попитал:
	— Кои сте вие?
	А те с тънки гласчета отвърнали:
	— Ние сме злотворци! Където сме ние, човек трудно преживява от немотия.
	А беднякът си рекъл: „А-ха, ето защо се намирам в такава беднотия.“ После ги попитал:
	— Добре ли ви е там под печката?
	— Как ще ни е добре! Теснотия — едвам се диша! Или не виждаш колко сме се развъдили?
	— Добре — рекъл беднякът, — излизайте, аз ще ви намеря друго по-просторно място.
	Донесъл той бъчва, поставил я сред колибата и рекъл:
	— Влизайте тук!
	Взели те да скачат, едно за друго да се хващат — влезли в бъчвата до едно. А беднякът взел дъното, здраво затворил бъчвата, изнесъл я на полето, там я и оставил.
	— Е — рекъл си, — сега може да ми поотлекне малко!
	Минало оттогава половин година или повече — и какво мислите! — стопанството на бедняка тръгнало така добре, че богатите почнали да му завиждат.
	Каквото да направи, каквото да купи — всичко му вървяло. Жито ли посее там или пшеница — роди се класовита и зърнеста! Хората гледали и се чудели — по-рано нямал с какво да изхрани децата си, а сега от всичко по много.
	Богатият брат почнал да завижда. Отишъл той при него, рекъл му:
	— Как стана така, че ти се струпа толкова щастие наведнъж?
	Беднякът отговорил:
	— Измъкнах злотворците от колибата и ми тръгна.
	— Къде ги замъкна?
	— Сложих ги в бъчва, занесох ги на полето, там ги и оставих.
	Изтичал богаташът в полето, намерил бъчвата, избил дъното — злотворците се посипали като грахови зърна. Той им рекъл:
	— Идете при брата ми — той забогатя!
	А злотворците му отвърнали:
	— Ох, не! Той замалко не ни погуби — ето къде ни завря. Не, по-добре при тебе ще дойдем.
	Хукнал да бяга богаташът от тях, а те след него. Тичали, тичали и стигнали къщата му. Настанили се там и се развъдили като хлебарки. Взел богаташът да обеднява, и така обеднял, че станал по-зле от брата си, когато бил беден. Разкаял се, но вече късно — нямало какво да прави!
