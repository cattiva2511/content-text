P>
	Безсъние, защо ли ме изправи
	пред тия вкаменени небеса,
	пред тоя месец неподвижен,
	зазидал се
	в мъртвешки ореол?

	Безсъние, защо ли ми припомни
	ония думи позабравени:
	„Човечеството се прощава
	със миналото си със смях.“
	Ако е тъй, то всяко настояще
	завинаги
	ще си остава смешно…
	А ние, оглушелите от смях,
	не сещаме, че както този месец
	сред тези вкаменени небеса
	зазидани сме в ореол, направен
	от някакво
	чудовищно Безвремие.

	Че вихърът на времето се носи,
	погълнал в себе си пространствата.
	И може би във всяко мигновение,
	досягайки ни, се прощава с нас!
	През плач!
P$
