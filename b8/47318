	Живели си някога дядо и баба. Остарели те, а си нямали детенце. Тъгували и често се оплаквали: „Кой ще ни гледа на старини? Как ще прекараме самички?“
	Баба се примолила на дяда:
	— Я иди, дядо, в гората! Издялай дръвченце — да прилича на малко детенце! Направи люлчица! Ще си сложа дръвцето в люлчицата, ще го люлея и ще му пея. Ще ми бъде забавка.
	Дядо отначало не искал. Молила се, молила се баба, най-подир дядо я послушал. Отишъл в гората. Издялал, изгладил дръвченце също като малко детенце.
	Направил люлчица.
	Сложила баба дръвченцето в люлчицата. Залюляла го и запяла му:
P>
	Нани, нани, Телесичко!
	Месих питка от пшеничка,
	сготвих сладичка чорбичка.
	Нани, нани, Телесичко!
P$
	Люляла го баба, пяла му. Пяла му, люляла го. Дошло време за спане. Заспали си дядо и баба. Като се събудили сутринта, що да видят — дръвченцето станало момченце — къдроглавичко, хубавичко: за чудо и приказ! Зарадвали се и нарекли синчето Телесичко.
	Колкото растял Телесичко, все по-хубав ставал. Не можели да му се нарадват дядо и баба.
	Поотрасло момченцето. Един ден рекло на дяда:
	— Направи ми, татенце, златна лодка и сребърно гребло. Ще ходя за риба, та да ви прехранвам.
	Направил му дядо златна лодка и сребърно гребло. Пуснали лодката в реката. Подкарал я Телесичко. Плува той по реката, лови риба, та да храни и дядо, и баба. Налови, даде им я и пак тръгне. Носи му баба ядене и му дума:
	— Щом чуеш, синко, че те викам, приближи се към брега. Доловиш ли чужд глас, плувай по-далечко!
	Сготвила баба пладнинка. Донесла я на брега и завикала:
P>
	Телесичко, Телесичко!
	Месих питка от пшеничка,
	сготвих сладичка чорбичка.
	Ела, похапни сега!
	Приближи се до брега!
P$
	Чул я Телесичко и викнал:
P>
	Плувай, плувай, лодчице!
	Майка ми е до брега.
	Пладнинка ми донесла.
P$
	Доплувал Телесичко, излязъл на брега, похапнал, посръбнал. Качил се пак на златната лодчица, подкарал я със сребърното гребло и отплувал далече за риба.
	Страшна змия подслушала как майката извиква Телесичко, дошла до брега и викнала с дебел глас:
P>
	Телесичко, Телесичко!
	Месих питка от пшеничка,
	сготвих сладичка чорбичка.
	Ела, похапни сега!
	Приближи се до брега!
P$
	Чул я Телесичко. Рекъл си:
	— Това не е гласът на моята майка.
	После викнал:
P>
	Плувай, плувай, лодчице!
	По-далечко отплувай!
P$
	Загребал Телесичко, отдалечил се от брега. А змията чакала, чакала, па си отишла.
	Сготвила баба обед, донесла го на брега и завикала:
P>
	Телесичко, Телесичко!
	Месих питка от пшеничка,
	сготвих сладичка чорбичка.
	Ела, похапни сега!
	Приближи се до брега!
P$
	Чул я Телесичко. Извикал:
P>
	Плувай, плувай лодчице!
	Майка ми е на брега!
	Чорбица ми донесла!
P$
	Доплувал до брега. Слязъл от лодката. Похапнал, посръбнал, дал риба на майка си, качил се пак на лодката и отплувал.
	Дошла змията на брега. Викнала с дебел глас:
P>
	Телесичко, Телесичко!
	Месих питка от пшеничка,
	сготвих сладичка чорбичка.
	Ела, похапни сега!
	Приближи се до брега!
P$
	Разбрал Телесичко, че това не е майчиният му глас, плеснал с греблата и викнал:
P>
	Плувай, плувай, лодчице,
	по-далечко от брега!
P$
	Отдалечил се Телесичко. Змията отишла при ковача и му рекла:
	— Ковачо, ковачо! Изкови ми тънък гласец като на Телесичковата майка!
	Изковал й ковачът. Тя отишла на брега. Започнала да вика:
P>
	Телесичко, Телесичко!
	Месих питка от пшеничка,
	сготвих сладичка чорбичка.
	Ела, похапни сега!
	Приближи се до брега!
P$
	Телесичко помислил, че това е гласът на майка му. Той хванал здраво греблото и завикал:
P>
	Плувай, плувай, лодчице!
	Приближи се до брега!
	Майка ми е там сега.
P$
	Щом доплувал до брега, хванала го змията и го помъкнала към своята къщичка. Мъкнала го, мъкнала, най-подире стигнали. Провикнала се отдалече змията:
	— Щерко, щерко Аленке, отвори ни да влезем!
	Аленка отворила. Щом влезли, змията заговорила:
	— Запали пещта, щерко Аленке, и опечи Телесичко! Аз пък гости ще поканя.
	И тръгнала да свиква гостите.
	Аленка напалила пещта жарко-прежарко, па рекла:
	— Седни, Телесичко, на лопатата!
	Той отвърнал:
	— Не умея. Как се сяда?
	— Седни по-скоро! — викнала Аленка.
	Телесичко сложил ръката си на лопатата.
	— Така ли се сяда? — попитал.
	— Не така! Съвсем седни!
	Той си сложил главата.
	— Така ли?
	— Не така, не! Цял седни!
	— Е, как? Да не би да е така? — И той стъпил с един крак.
	— Ех, че си голям простак! Не, не така!
	— Зная, че съм простак — отговорил Телесичко. — Но ти покажи ми как!
	Тя започнала да му показва. Щом седнала, Телесичко хванал здраво лопатата и метнал Аленка в пещта. Закрил отвора на пещта, заключил къщурката и се покачил на високия явор.
	Пристигнала змията с гостите.
	— Щерко, щерко Аленке, отвори ни да влезем!
	Никой не се обадил:
	— Отвори, щерко Аленке!
	Никой не отговорил.
	— Дяволската му Аленка! Къде ли се е дянала?
	Змията сама отворила и поканила гостите. Насядали около трапезата. Змията отворила пещта, извадила печеното и го сложила пред гостите. Залапали всички. Мислели си, че с Телесичковото месо се гощават.
	Като се наяли, излезли вън да се потъркалят.
	Търкаляли се и си думали:
	— Телесичково месце хапнахме. Сега от насита се търкаляме!
	Телесичко се обадил от дървото:
	— Аленкино месце хапнахте. Търкаляйте се, търкаляйте!
	Слушат змиите и се чудят — кой дявол се обажда! И пак си повтарят:
	— Телесичково месце хапнахме. Сега от насита се търкаляме!
	А Телесичко от дървото:
	— Аленкино месце хапнахте. Търкаляйте се, търкаляйте!
	Бре, какво е това чудо! Кой се обажда?
	Тук потърсили, там погледнали — съгледали Телесичко на дървото. Хвърлили се върху явора, почнали да му гризат стъблото. Гризали, гризали — изхабили си зъбите. Допълзели при ковача:
	— Ковачо, ковачо, изкови ни остри зъби — да прегризем явора.
	Ковачът им изковал остри зъби. Почнали отново да гризат явора!
	Гризали, гризали — ще го прегризат…
	През това време прелетяло ято гъски. Телесичко им се примолил:
P>
	Гъски, гъски лекокрили,
	приближете, мои мили,
	от дървото ме вземете,
	в небесата полетете,
	в роден кът ме отнесете!
P$
	Гъските му отговорили:
	— Ние сме предните. Нека те вземат средните!
	А змиите гризат ли, гризат… Прелетяло друго ято. Телесичко ги помолил:
P>
	Гъски, гъски лекокрили,
	приближете, мои мили,
	от дървото ме вземете,
	в небесата полетете,
	в роден кът ме отнесете!
P$
	Гъските му отговорили:
	— Ние сме средните. Помоли последните!
	А яворът вече трещи. Отдъхват си змиите и пак почват да гризат, отдъхват и пак… Прелетяло друго ято гъски. Телесичко и тях помолил:
P>
	Гъски, гъски лекокрили,
	приближете, мои мили,
	от дървото ме вземете,
	в небесата полетете,
	в роден кът ме отнесете!
P$
	Гъските отговорили:
	— Чакай последния гъсок! — И отлетели.
	Чака Телесичко, а яворът всеки миг ще падне, ще дойде краят! Гледа — гъсок лети в небесата — сам-самичък. Отделил се от другите, едвам лети. Надал вик Телесичко:
P>
	Ей, гъсоче, избави ме,
	в роден кът ти отнеси ме!
	Ти ми най-добър изглеждаш,
	ти си моята надежда!
P$
	Гъсокът отговорил:
	— Седни върху мене!
	Качил се Телесичко върху гърба на гъсока. Понесъл го гъсокът, но бил уморен — летял ниско-ниско. А змията — след него. Ще го догони, ще го хване… Но все пак не го настигнала. Гъсокът го отнесъл в двора на дядовата къща. Оставил го пред вратата. А сам почнал да се разхожда и да пасе из двора.
	Стои Телесичко пред вратата и слуша какво става в къщи. А баба напекла млинчета, вади ги от пещта и си говори:
	— Това млинче, дядо, за тебе, това — за мене!
	Телесичко се обадил от двора:
	— А за мене?
	Изважда пак баба млинчета:
	— Ето ти, дядо, млинче за тебе, а това — за мене!
	Телесичко пак се обадил:
	— А за мене?
	Чули дядо и баба, спогледали се. Кой се обажда?
	— Чу ли, дядо, като че вика някой?
	— Така ти се е сторило, бабо.
	Баба пак извадила млинчета и пак заговорила:
	— Това за тебе, а това — за мене!
	— А за мене? — обадил се от двора Телесичко.
	— Все пак вика някой! — рекла баба и право на прозореца. Гледа — Телесичко на двора!
	Излезли дядо и баба. Хванали за ръце Телесичко, влезли в къщи. Не знаели де да се дянат от радост!
	А гъсокът се разхожда из двора. Видяла го баба:
	— Гледай какъв харен гъсок се разхожда! Ще го хвана и ще го заколя да нагостим гостенина.
	Телесичко се обадил:
	— Не, майчице, не го коли, а го нахрани! Ако не беше тоя гъсок, аз нямаше да бъда сега тук.
	Нахранили го, напоили го. Гъсокът придобил нови сили и си отлетял доволен.
	Ето на вас приказчица, а на мене — кравайчета, нанизани на връвчица.
