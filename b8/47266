P>
	Като езеро същинско
	с трепетни вълни
	трепка, трепка маранята
	в здрачни далнини.

	Много искам в тази топла,
	бистра мараня,
	както бос съм, да поджапам,
	но не иска тя.

	Щом дотичам до брегът й
	край онез била,
	в миг се дърпа и я няма,
	дето е била.

	Сигурен съм, че ми бяга
	не от глупав страх,
	а краката ми защото
	целите са в прах.

	Нищо, ще ги поизмия
	в речните струи
	и тогава маранята
	кротко ще стои.

	Бързо в нея ще нагазя
	с мойто рамта-там
	и ще джапам, и ще джапам,
	както аз си знам.
P$
