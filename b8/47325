	Дощяло се на Кума Лиса да си похапне мед. Все месо ядяла, а до мед не можела да се добере. „Ще отида — рекла си тя — при пчелите. Ще стана стопанка!“
	Отишла при пчелина, седнала тихичко пред един кошер и бръкнала с лапа да си вземе мед. Но пчелите забръмчали, излетели от кошера и на цял рояк се нахвърлили върху Лиса. Кума Лиса си плюла на петите. Бяга, върти си муцуната и си повтаря:
	— Сладък е медецът, но пчелите са горчиви!
	Дотичала в къщи. Цялата й муцуна се подула.
	Легнала да лежи. Лежала-лежала, мислила-мислила, а медът от ума й не излиза. „Ще отида — рекла си — при мечока, ще го помоля да живея при него — той има много мед.“
	Отишла.
	— Мецане, бащице, слушай какво ще ти кажа.
	А мечокът само ръмжи. Тогава Лиса се замолила:
	— Не ръмжи, не ме плаши! По-добре пусни ме да живея при тебе, стопанка да ти бъда.
	— Добре, ела — рекъл мечокът.
	Заживели заедно. Мечокът ходел на лов, носел месо и за себе си, и за Лиса. А на нея все мед й се искало. Не оставя на мира мечока:
	— Иди на пчелина, мед донеси — умирам за нещо сладко!
	Отишъл мечокът. Отишъл и цели два кошера мед домъкнал.
	— Ето — рекъл, — единия ще изядем, а другия ще скътаме за зимата.
	Яли, яли — изяли меда от единия кошер. А другия скътали под покрива на чардака.
	Мечокът траял, но на Лиса не й се траяло — все за меда си мислела — как да се добере до втория кошер. Да се качи на чардака — няма как: мечокът ще почне да разпитва — къде, защо. Както си лежала, започнала Лиса да почуква с опашка по стената.
	Мечокът запитал:
	— Кой чука?
	— Съседите ме канят на гости — родил им се син.
	— Е, иди! Пък аз ще поспя.
	Излязла Лиса, качила се на чардака и се наяла с мед до насита. Върнала се. Мечокът се разбудил и запитал:
	— Как кръстиха момчето?
	— Начиналчо — рекла Лиса.
	— Какво чудно име!
	— Такова име му избраха. Какво чудно има в него?
	— Е, добре!
	На другия ден пак легнала Лиса и взела да почуква с опашка по стената.
	Мечокът попитал:
	— Кой чука?
	— Съседите ме канят на гости — щерка им се родила.
	— Е, иди, пък аз ще поспя.
	Качила се тя на чардака и така се налапала с мед, че в кошера почти нищо не останало.
	Върнала се в колибата. Мечокът я запитал:
	— Как кръстиха момичето?
	— Среданка.
	— Какви са тия чудни имена?
	— Какво чудно? И в седмицата има ден сряда!
	— Всичко става — рекъл мечокът.
	На третия ден Лиса пак своето знае: чук-чук с опашката по стената.
	— Пак чука някой — рекъл мечокът.
	— Пак съседите ме канят на гости — син им се родил.
	— Защо те викат толкова често на гости?
	— Много ме обичат, затова ме викат.
	— Е, върви!
	Отишла Лиса, изяла всичкия мед, търкулнала кошера и го облизала. Върнала се в колибата и пак легнала.
	Мечокът запитал:
	— Това дете как кръстихте?
	— Много просто. Търкуланчо-Облизанчо.
	— Това пък какво е? Досега такова име не съм чувал.
	— Щом така са го кръстили, значи има.
	— Всичко става — рекъл мечокът.
	След някое време мечокът си рекъл: „Няма да е лошо да похапна малко медец!“
	Качил се на чардака, гледа — кошерът празен.
	— Лисичке-сестричке! Ти ли си изяла меда? Сега аз тебе ще изям!
	Погнал я мечокът. Лисицата хукнала из гората и дим да я няма — избягала.
