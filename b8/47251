P>
	Години, векове, хилядолетия
	вихрушката на моя ген глъбинен
	върти ме стръвно, не по моя воля,
	в неутешими светове на сумрака.
	В тях се размътват време и пространства
	и се превръщат в сумрачна нелепица.

	И ето аз, еднакво жив и мъртъв, бродя
	сред лесове от истини, които
	израсли са върху коварна почва,
	създадена незнайно от кого.
	И истините неми са за отговор.
	И немотата им таи ехидност.

	Затуй над мене слънцето е пепеляво
	и са без мирис и без цвят цветята.
	И нито с разум, нито с дух разбирам
	дали след тези светове на сумрака
	ще падне непрогледна нощ над всичко
	или ще светне чакано разсъмване.
P$
