P>
	Като в кошмарен, безконечен сън
	държи ме лудо в своята прегръдка
	жестоката красавица — Депресия.

	„Не те обичам, казвам й, иди си! —
	Дъхът ти — крематориум за живи
	ме пепели. И виждам пепелта си
	да се кълби под черни небеса
	и смъртно поразените прозрения
	да ги разкъсват със свирепи зъби
	отдавна подивелите надежди.
	И виждам как звездите — грозни рани
	кървят в снагата болна на света.
	И мрак вали, вали над същността ми,
	над всички светли истини вали…
	Иди си! Разболяваш ме! Махни се!“

	А тя ме гали с тежката си длан:
	„Не си се разболял, а… оздравяваш! —
	Измислица са всички светли истини.
	От техния измамен блясък ослепяваш
	за истинските Истини, които
	от веки, та до днес са тъмнота,
	без ехо стон, верига и страдание.
	Останалото е коварна болест.
	От нея още в гена заразяват се
	и боледуват болните… от здраве!
	Но проумей най-сетне, проумей!“
	И ме притиска в яростна прегръдка.

	Век мой, улисан в чудеса космически!
	Век мой, попитай твоите компютри,
	какво е болест и какво е здраве!
P$
