P>
	Благодаря ти, Господи,
	че ме прие, за да те видя
	със собствените си очи.
	(Едва ли смъртен с тази чест
	е бил удостояван.)

	Къде съм всъщност?
	Не виждам небесата ти,
	ни земните ти далнини.
	Пред мен си само ти
	сред кръг от мъртва светлина,
	вградена в мрак.
	Къде съм?

	Не отговаряш.
	Добре, това не е най-важно.
	Кажи защо светът край мен,
	тъй, както уж е явен,
	е пълен с тайни?
	Не искам да живея в слепота!
	Не мога!

	Но ти защо не ми отвръщаш,
	насреща ми седиш
	и вместо отговор се хилиш?
	(Такъв не съм те виждал
	на никоя икона,
	на никакъв олтар,
	на никой древен стенопис!)

	Ухилен Бог!!

	Къде сте, звездни небеса,
	под купола ви да застана! —
	По-малко страшна ще ми бъде
	безмълвната ви пустота.
P$
