P>
	Така ми е срамно
	и мъчно, задето
	от хитро по-хитро
	ме мами небето.

	Опряно на бряста,
	със мен се закача.
	Река да го пипна,
	то бързо отскача.

	И ето го татък
	от смях си умира,
	отишло над двата
	крайселски баира.

	Додето го стигна,
	оставам без сили,
	а то в миг отива
	на „Златни могили“.

	Отчаян се връщам
	на първото място,
	пък то преди мене
	дошло пак зад бряста.

	… Ама ако вляза,
	да кажем, в герана
	и слезне то ниско,
	дали ще го хвана?!

	Така ми е срамно
	и мъчно, задето
	от хитро по-хитро
	ме мами небето.
P$
