P>
	Я виж, небето е миролюбиво
	като света́ обител.
	Пък ние с теб — какво!?…

	Е, нека ти да бъдеш победител,
	а победеният да бъда аз.
	Ще чакам търпеливо оня час,
	когато ще си спомниш
	оназ банална истина:
	че всякога, при всякакво сражение
	победата е поражение
	и поражението е победа.
	Че в нас една неведома Увреда
	пред нищо се не спира,
	за да ни прави глупави и смешни.
	Макар че тя самата
	от хумор не разбира.

	И тъй, дерзай! Небето ще погледа
	двустранното ни поражение.
	А според тебе — Твоята победа.
P$
