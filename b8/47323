	Живели едно време дядо и баба. Те си имали козел и овен. Козелът и овенът се сдружили: където козелът — там и овенът. Козелът в зеленчуковата градина за зеле — и овенът там; козелът в овощната градина — и овенът след него.
	— Ех, бабо — рекъл дядо, — да прогоним козела и овена, а то от тях нито зеленчук, нито овошки можеш опази… Хайде, махайте се и да не сте се вече мярнали тука!
	Ушили си козелът и овенът торба и тръгнали.
	Вървели, що вървели — гледат: сред полето лежи вълча глава. Овенът бил силен, но не бил смел; а козелът бил смел, но не бил силен.
	— Вземи, Овньо, главата, ти си силен!
	— Не, вземи я ти, Козльо, ти си смел!
	Взели заедно главата и я пъхнали в торбата. Вървели, що вървели — гледат: огън гори.
	— Да идем и ние там да пренощуваме, да не ни вълци изядат.
	Отишли. Гледат — вълци каша варят.
	— Здравейте, юнаци!
	— Здравейте, здравейте! Докато се свари кашата, ние от вашето месце ще похапнем.
	Козелът се изплашил, а овенът бил вече ни жив, ни мъртъв от страх. Но козелът се съвзел и рекъл:
	— Измъкни, братко Овньо, вълчата глава!
	Извадил овенът главата.
	— Не тая. По-голямата дай! — рекъл козелът.
	Овенът пак извадил същата глава.
	— Не! Дай най-голямата!
	Вълците се изплашили; взели да мислят-размислят как да си оберат дрипите. И как да се не изплашат — толкова вълчи глави видели да измъкват една подир друга от торбата.
	Един вълк рекъл:
	— Събрали сме се славна дружина, братлета, и кашата добре си ври, но няма с какво да я долеем — за вода ще отида.
	Отдалечил се малко, па си рекъл: „По дяволите вашата дружина!“ И избягал.
	И другият вълк взел да мисли и да се чуди как да се измъкне.
	— Гледай — рекъл, — дяволския син, отиде, та се не върна — няма с какво кашата да долеем; ще взема една пръчка и ще го погна — по-скоро да дойде.
	Отишъл и той. И не се върнал.
	Третият вълк седял, седял, па рекъл:
	— Сега аз ще отида! И двамата за миг ще докарам!
	Избягал. Не можел да се нарадва, че жив и здрав се отървал. Тогава козелът казал на овена:
	— Лапай, братко, да лапаме! Няма какво да се мисли! Да изядем кашата и беж да ни няма, докато сме още живи и здрави.
	През това време първият вълк размислил и си рекъл:
	— Как така, братя, се уплашихме от козела и овена? Да се върнем и изядем тия дяволски синове!
	Върнали се. Но козелът и овенът били изяли кашата, угасили огъня и се покачили на висок дъб.
	Седнали вълците под дъба. Взели да си блъскат главите как да настигнат козела и овена. Погледнали нагоре — те седят на дъба. Козелът, като по-смел, се качил на самия връх, а овенът, като по-страхлив, седял по-ниско.
	— Хайде — казали вълците на най-рунтавия измежду тях, — ти си най-стар, измисли как да хванем тия гости неканени!
	Легнал рунтавият вълк под дървото и взел да мисли. А овенът седи на клона и трепери. Треперил, треперил, не издържал и паднал право върху вълка. Козелът не мислил дълго и завикал:
	— Дай аз да се разправя с рунтавия! — И сам скочил с главата надолу върху вълците.
	Вълците хукнали да бягат — облак прах се дигнал по пътя…
	А козелът и овенът си направили колиба и заживели весело и честито.
