P>
	И ето го пак!
	От дън пещерите излазил,
	с брада първобитна
	и грива, достойна за нея,
	процвилва,
	ръмжи,
	проревава,
	квичи Наналала
	и гърчи се, сякаш присвит
	от колики.

	Но чудно!
	В ръката му
	вместо Гигантския кокал —
	микрофонче блести.
	Над него прожектори
	нищетата му ближат.
	Саксофони пелтечат.

	А паркета разбиват с крака
	хиляда отбор наналаловци,
	изпаднали в транс
	от своя любим Наналала…

	О, Лудвиг Бетховен!
	Но тоз Наналала не е ли
	самият предвестник
	на оная Съдба
	от твоята Пета?
	И не чука ли вече
	на вратите ни Тя?
	Защото понякога чувам
	как тътне мотива
	та страшното: та-тата-там!
P$
