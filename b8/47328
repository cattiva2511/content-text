	Един господар хванал славейче и искал да го сложи в клетка.
	А птичката му рекла:
	— Пусни ме, ще ти дам добър съвет, може да ти послужи.
	Обещал богаташът да пусне славея.
	А славейчето такъв първи съвет му дало:
	— Никога не съжалявай, господарю, за това, което не можеш да върнеш!
	И втори:
	— Не вярвай на неразумни слова!
	Чул господарят тия съвети. Пуснал славея. Хвръкнал славеят и рекъл на господаря:
	— Лошо направи, че ме пусна. Да би знаел какво съкровище има в мене! В гърлото ми има скъп огромен бисер. Който го вземе, колкото е богат — по-богат ще стане.
	Чул това господарят, силно се натъжил, заскачал нагоре към славея — искал да го хване. А славейчето рекло:
	— Сега разбрах, господарю, че си и алчен, и глупав: съжаляваш за това, което не може да се върне. И повярва на глупавите ми думи. Погледни колко съм малко. Може ли се събра в гърлото ми голям бисер?
	Рекло и отлетяло.
