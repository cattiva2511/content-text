P>
	Житейският шум ме влуди.
	И аз, зажаднял за покой,
	укрих се в душата си
	и Тишината повиках.

	И след миг връхлетя Тишината
	с неочаквана грохотност
	от думи завихрени,
	които оглушал не разбрах,
	но със същността си долавях,
	че те са тревога и повик…

	Милиарди по земната шир,
	от житейския шум оглушали,
	Тишината повикайте в себе си!
	А когато я чуете,
	разгадавайте нейното слово
	дума по дума!
	Дума по дума!
P$
