P>
	Е, Хомо сапиенс, каква я свърши?
	Не виждаш ли —
	Апокалипсиса очаква знак.

	Тогава докога ще се укриваш
	зад своята абстракция —
	човечество?
	Не, ти си този, който е призван
	да бъде вместо подсъдим
	всевластен съдия.

	А може би се смяташ твърде слаб?
	Навярно, щом си позволил
	да те грози самоизгаряне.
	И все пак, силата си знаеш ли?
	Изглежда — не?
	Или пък — да?
	Добре, добре, сега ще проверя!

	Аз, авторът на тия стихове,
	отхвърлям лудостта хилядолетна,
	наречена „Невинен съм!“
	и я заменям със „Виновен съм!“
	Разбира се, едничка лястовица
	не прави пролет.
	И тъкмо затова очаквам
	да чуя милиарди гласове.

	Е, Хомо сапиенс! Дерзай!
	… Останалото няма да е трудно —
	невинните ще бъдат вързани!
P$
