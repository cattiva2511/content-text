P>
	Над смълчаните чукари
	слънцето изгрява,
	шушнат слънчеви върхари
	в старата дъбрава.

	Свети злачната морава
	в капчица росица,
	славей славея надпява,
	гука гургулица.

	Небесата греят чисти,
	бистри и високи,
	стапят се мъгли сребристи
	в долини дълбоки.

	Гали утринникът вятър,
	вейки се люлеят,
	вляво, вдясно в далнината
	пътища белеят.

	Извисена над полето,
	трепка чучулига,
	а над нея чак в небето
	млад орел се вдига.

	И превръща се простора
	в пламнала жарава.
	Добро утро, мили хора —
	слънцето изгрява.
P$
