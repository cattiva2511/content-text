	Живеели си едно време дядо и баба. Дядо бил смолар, а баба шетала в къщи.
	Баба току думала на дядо:
	— Направи ми сламено теленце.
	— За какво ти е сламено теленце, глупава бабо?
	— Ех, за какво ми е, ще си го паса, дядо.
	Нямало що да стори дядо — направил сламено теленце и му засмолил със смола корема.
	Баба взела на сутринта хурката и подкарала на паша теленцето.
	Преде в горичката, гледа теленцето и току си приповтаря:
P>
	Паси, теле бабино!
	Паси, теле галено —
	от слама направено,
	със смола донадено!
P$
	Баба прела, прела — дрямка я обзела. Сладко си заспала. Задала се Баба Меца, втурнала се към теленцето, силно заревала:
P>	
	Казвай, казвай кой си ти
	тука в мечите гори!
P$
	Теленцето отвърнало:
P>
	Аз съм теле галено,
	от слама направено,
	със смола донадено!
P$
	— Аха, смола! — рекла Меца. — Виждам: ти си надебело насмолено. И на мене смола ми трябва. Дай ми малко да си залепя корема. Кучета ми го раздраха.
	Мълчало теленцето. Разсърдила се Мецана. Хванала го с лапи за смоления корем и залепнала о него.
	Заревала Баба Меца. Събудила се бабата. Почнала да вика:
	— Тичай, дядо, тичай! Теленцето ни мечка хвана!
	Дошъл дядо, вързал Баба Меца, отвел я в къщи, запрял я в избата.
	На другия ден баба пак взела хурката и подкарала на паша теленцето. Преде си тя в горичката, не изпуща от очи добичето и току си повтаря:
P>
	Паси, теле бабино!
	Паси, теле галено —
	от слама направено,
	със смола донадено!
P$
	Баба прела, прела — дрямка я обзела. Домъкнал се Кумчо Вълчо и заревал:
P>	
	Казвай, казвай кой си ти
	тук сред вълчите гори!
P$
	Теленцето отвърнало:
P>
	Аз съм теле галено,
	от слама направено,
	със смола донадено!
P$
	— Охо, смола ли? — рекъл Вълчо. — Дай ми малко да си залепя корема! Кучета ми го раздраха.
	— Вземи си, Вълчо!
	Хванал Вълчо смолата. Залепнал о теленцето. Уплашил се и ревнал. Стреснала се бабата. Започнала да вика:
	— Тичай, дядо, тичай! Телето ни жив вълк хвана!
	Дотърчал дядо, вързал Кумча Вълча, отвел го в къщи, натикал го в избата.
	На третия ден пак си пасяла баба теленцето в гората. Както си предяла, така си заспала.
	Пристигнала Кума Лиса. Ядовито заскимтяла:
P>	
	Казвай, казвай кой си ти
	тук във лисини гори!
P$
	Теленцето се обадило:
P>
	Аз съм теле галено,
	от слама направено,
	със смола донадено!
P$
	— Още от снощи смола диря. Дай ми малко — кожата си да покрия! Кучета ми я раздраха.
	— Вземи си, Кума Лисано!
	Хванала Лиса смолата. Залепнала о телето. Уплашила се, заскимтяла.
	Събудила се баба. Завикала, колкото й глас държи:
	— Тичай, дядо, тичай! Теленцето лисица хвана!
	Дотърчал дядо. Хванал Кума Лисана. Тикнал и нея в избата.
	На другия ден седнал дядо в избата. Почнал нож да точи. Точи и сам на себе си говори:
	— Ще одера мечката. От кожата богат кожух ще стане!
	Чула Мецана, уплашила се. Ударила на молба:
	— Пусни ме, дядо! Не ме погубвай! Ще ти донеса мед, колкото искаш!
	— Няма ли да ме излъжеш?
	— Няма.
	— Добре, иди си със здраве! — И дядо пуснал Мецана.
	Пак почнал да точи ножа. Попитал го Вълчо:
	— Дядо, защо точиш ножа?
	— От твоята кожа топъл калпак ще си ушия през зимата.
	— Пусни и мене, дядо! Ще ти докарам овчици.
	— Само гледай да ме не излъжеш!
	Пуснал и Кумча Вълча.
	Взел пак да точи ножа.
	— Кажи, дядо, защо точиш ножа? — попитала Кума Лиса.
	— Хубава ти е кожичката — отговорил дядо. — И моята баба ще носи лисича яка.
	— Не ми одирай кожичката! Ще ти донеса и кокошки, и патици, и гъски.
	— Гледай само да ме не излъжеш! — Пуснал той и Кума Лисана.
	На сутринта рано-рано: „чук-чук“ на вратата.
	— Дядо, дядо, чукат! — рекла бабата. — Иди виж кой е!
	Отворил дядо. Гледа — Баба Меца цял кошер мед домъкнала.
	Прибрал дядо меда, а на вратата пак: „чук-чук“.
	Вълчо овце докарал. А след него Кума Лиса донесла и кокошки, и патици, и гъски.
	Зарадвал се дядо. Зарадвала се и баба. И заживели си те от честито по-честито!
