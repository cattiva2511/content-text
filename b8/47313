	Вървял дядо из гората. Куче тичало след него. Вървял дядо, вървял — изтървал си кожената ръкавичка. Дошло малко мишленце.
	— Гледай, гледай ръкавичка! — И то се навряло в нея. — Тук вече ще си живея.
	През туй време Жаборана — подскок-подскок! — приближава, ръкавичката съглежда и попитва:
	— Кой живее в тази ръкавичка?
	— Малкото мишленце. А ти кой си?
	— Жаборана-подскокана. Пусни и мене да вляза!
	— Влез!
	Стават двама.
	Тича Заю, ръкавичката съглежда и запитва:
	— Кой живее в тази ръкавичка?
	— Мишле малко, тук е още Жаборана. А ти кой си?
	— Заю-Баю бързокрачо. Пуснете и мен да вляза!
	— Влез!
	Стават трима. Тича Лиса.
	— Кой живее в тази ръкавичка?
	— Тук живеят мишле малко, подскокана Жаборана, Заю-Баю бързокраки. А ти кой си?
	— Кума Лиса. Пуснете и мен да вляза!
	— Влез!
	Ето ги четирма вече. Задава се Кумчо Вълчо. Ръкавичката съглежда и запитва:
	— Кой живее в тази ръкавичка?
	— Мишле малко, подскокана Жаборана, Заю-Баю бързокраки, хитроумната Лисана. А ти кой си?
	— Кумчо Вълчо. Пуснете и мен да вляза!
	— Влез!
	И той влязъл. Вече станали петима. Задава се и Глиганчо:
	— Грух-грух! Грух-грух! Кой живее в тази ръкавичка?
	— Мишле малко, подскокана Жаборана, Заю-Баю бързокраки, хитроумната Лисана, дебеловратият Вълчо. А ти кой си?
	— Дългомуцунест Глиганчо. Пуснете и мен да вляза!
	— Да те пуснем, ала сме на тясно вече.
	— Все ще се побера някак.
	— Влез тогава!
	И той влязъл. Вече станали шестима. И на всички им е тясно. Не могат да се обърнат.
	Затрещяват дървесата. Иде тежкокрака Меца. Заревава отдалече:
	— Кой живее в тази ръкавица?
	— Мишле малко, подскокана Жаборана, Заю-Баю бързокраки, хитроумната Лисана, дебеловратият Вълчо, дългомуцунест Глиганчо. А ти кой си?
	— Тежкокраката Мецана. Пуснете и мен да вляза!
	— Да те пуснем, но едвам сме се побрали.
	— Още малко се стеснете, ала и мене пуснете!
	— Влез, но лекичко пристъпвай — гледай да не ни премажеш!
	И тя влязла. Вече станали седмина. И на всички им е тясно. Не могат да се помръднат. Ръкавичката ще спукат.
	Подирил си в това време дядо свойта ръкавичка. Бре, къде е? Тука, там — дядо върнал се по пътя. Тича кучето пред него. Гледа — ръкавичката се мърда. Кучето залайва:
	— Бау-бау-бау!
	И изплашени изскачат малко сивичко мишленце, подскокана Жаборана, Заю-Баю бързокраки, хитроумната Лисана, дебеловратият Вълчо, дългомуцунест Глиганчо, тежкокраката Мецана. Всички хукват из гората.
	Прибрал дядо отсред пътя кожената ръкавичка и пак тръгнал предоволен.
