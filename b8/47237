P>
	И ето, Справедливият Създател
	на всичко живо и неживо,
	обгледа нашата планета,
	зареяна във времената,
	и рече огорчен:

	„Как е възможно бедният Сизиф
	да бута толкова огромен камък
	към оня връх, в небето вбит,
	и миг, преди да го е стигнал,
	да отмаляват тъй ръцете му,
	та той да го повлича
	отново в низината?
	И тъй хилядолетия!
	Несправедливост е допуснал Зевс!
	Несправедливост!
	Но аз ще я оправя!“

	И ето, Справедливият Създател
	издигна тежката си длан
	и вдъхновено викна:
	„От днеска камъкът да е Сизиф,
	а пък Сизиф да бъде камъка!“
	И казаното стана.

	Но след хилядолетие
	извика вбитият в небето връх:
	„Създателю,
	оправяйки една несправедливост,
	комай я умножи:
	Сизиф не ще да бъде камъка,
	нито пък камъкът — Сизиф.
	Измъчват се и двамата.
	И още нещо твърде важно! —
	Оправяйки една несправедливост,
	забрави най-несправедливата:
	Безсмислицата!…
	Какво ще правиш с нея?“

	И ето, Справедливият създател
	опря брада върху дланта си
	и силно се замисли.
	И сбърчил вежди, мисли вече
	неизброими векове.

	Да го оставим на спокойствие!
P$
