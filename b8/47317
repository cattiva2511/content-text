	Имало едно време котарак и петел. Те се обичали много и живеели всякога заедно в една къщурка.
	Един ден котаракът казал на петела:
	— Аз отивам за дърва в гората. Ти стой тука, петленце! Яж си бели кравайчета и никого не пущай в къщурката! И ти сам не излизай, който и да те вика.
	— Добре, добре — отвърнал Петльо и затворил здраво вратата след котарака.
	След малко пристигнала Кума Лиса и почнала да подмамва Петля:
P>
	Излез, излез, петленце,
	с ранобудно гласенце!
	Нося едра пшеница,
	имам бистра водица!
	Не дойдеш ли ти тука,
	прозорчето ще спукам!
P$
	А петлето й отговорило:
P>
	Ко-ко! Ко-ко! Скрит да чакам
	ми поръча котарака.
P$
	Кума Лиса разбила прозорчето, влязла вътре, грабнала петлето и избягала. А петлето викало, колкото му глас държи:
P>
	Де си, котаранче!
	Отърви ме, братче!
	Отниса ме Лиса
	зад гори зелени,
	зад води студени!
	Тичай, избави ме!
P$
	Чул го котаракът. Дотърчал, грабнал го от Кума Лиса. Занесъл го в къщи и пак му поръчал:
	— Сега отивам по-далече. Ако дойде Кума Лиса, не й се обаждай!
	И заминал.
	Кума Лиса видяла, че котаракът заминал и тозчас пристигнала. Дошла под прозорчето, почукала и почнала да нарежда:
P>
	Излез, излез, петленце,
	с ранобудно гласенце!
	Нося едра пшеница,
	имам бистра водица!
	Не дойдеш ли тука,
	прозорчето ще спукам!
P$
	Не се стърпял Петльо — обадил се:
P>
	Ко-ко! Ко-ко! Скрит да чакам
	ми поръча котарака.
P$
	Скочила Кума Лиса вътре, налапала се с чорба и каша, грабнала петлето и избягала. А петлето пак се развикало:
P>
	Де си, котаранче!
	Отърви ме, братче!
	Отниса ме Лиса
	зад гори зелени,
	зад води студени!
	Тичай, избави ме!
P$
	Викало петлето, но не го чул котаракът. Още по-силно завикало. Дотърчал котаракът, отнел петлето от Кума Лиса, донесъл го в къщи и още по-строго му поръчал:
	— Сега отивам още по-далече. Сега колкото и да викаш, няма да те чуя. Затова стой си, петленце, в къщурката! Яж си кравайчета! Като дойде Кума Лиса и почне да те подмамва, ти не й се обаждай!
	Щом заминал котаракът, Кума Лиса пристигнала и почнала да повтаря:
P>
	Излез, излез, петленце,
	с ранобудно гласенце!
	Нося едра пшеница,
	имам бистра водица!
	Не дойдеш ли тука,
	прозорчето ще спукам!
P$
	Петлето пак не се стърпяло — отговорило:
P>
	Ко-ко! Ко-ко! Скрит да чакам
	ми поръча котарака.
P$
	Скочила Кума Лиса през прозореца вътре, налапала се с чорба и каша, грабнала петлето и избягала. Викнало петлето един път, викнало втори път, трети…
	Но котаракът бил далеко, много далеко, та нищо не чул. И отнесла Кума Лиса петлето в къщи.
	Върнал се вечерта котаракът. Гледа — няма петлето. Разтъжил се много. Мислил, мислил, най-после намислил: взел тамбурата и торбата, та право в Лисината къщичка.
	Кума Лиса не била в къщи — отишла на лов. Оставила пет лисичета да играят в къщи — четири щерки и едно синче, Влади.
	Котаракът дошъл под прозореца, засвирил на тамбурата и запял:
P>
	На полянка сред горичка
	дом си имала лисичка
	и четири щерки млади,
	и синче напето — Влади.
		Излезнете,
		погледнете
		как си свиря
		леко-леко,
		а се чуе
		надалеко!
P$
	Най-голямата щерка не се стърпяла и рекла на другите лисичета:
	— Вие стойте тука, пък аз ще изляза да погледам как свири и пее нашият гостенин.
	Щом излязла, котаракът я тупнал по челото с тамбурата и — хоп! — в торбата. После пак запял:
P>
	На полянка сред горичка
	дом си имала лисичка
	и четири щерки млади,
	и синче напето — Влади.
		Излезнете,
		погледнете
		как си свиря
		леко-леко,
		а се чуе
		надалеко!
P$
	Не утраяла и другата Лисина щерка. Излязла и тя навънка, а котаракът — бух! — по челото с тамбурата и хоп — в торбата. После пак засвирил и запял:
P>
	На полянка сред горичка
	дом си имала лисичка…
P$
	Изскочила третата сестра, а котаракът и нея — тюк, излязла четвъртата — и нея също. Изскочило и синчето — и него. Натикал всички лисичета в торбата.
	Завързал котаракът торбата с връв и влязъл в Лисината къщурка. Гледа — петлето лежи полуживо на пейката. Перата му оскубани, кракът му откъснат. А на печката се топли вода, да го сварят на чорбица.
	Котаракът хванал петлето за опашката и промълвил:
	— Петленце, братленце, съвземи се!
	Потрепнало петлето, поискало да стане на крака и закукурига — то стои ли се на един крак! Котаракът взел откъснатия крак, наместил го на старото място и го превързал. Набол и оскубаните пера. Ококорило се петлето.
	Изяли те всичко, каквото имало у Лисини, изпочупили паниците, изсипали лисичетата от торбата и се прибрали в своята къщурка.
	И досега си живеят тихичко и спокойно. Петлето слуша вече котарака. Теглилата и бедата му докарали ума в главата.
