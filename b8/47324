	Имало едно време един дядо и една баба. Приучил се пор да им краде пилетата. Измъкнал всички пилета, задигнал и квачката. Тогава дядото рекъл:
	— Ще отида да набия тоя пор.
	И тръгнал.
	Вървял, вървял — гледа: късче сух тор на пътя.
	— Къде отиваш, дядо?
	— Пора да набия.
	— И аз ще дойда с тебе.
	— Да вървим!
	Тръгнали двама — гледат: пред тях лико.
	— Къде отиваш, дядо?
	— Пора да набия.
	— И аз ще дойда с тебе.
	— Да вървим!
	Тръгнали трима — гледат: тояжка на пътя.
	— Къде отиваш, дядо?
	— Пора да набия.
	— И аз ще дойда с тебе.
	— Да вървим!
	Тръгнали четирима — гледат: жълъд.
	— Къде отиваш, дядо?
	— Пора да набия.
	— И аз ще дойда с тебе.
	— Да вървим!
	Тръгнали петима — гледат: пълзи рак.
	— Къде отиваш, дядо?
	— Пора да набия.
	— И аз ще дойда с тебе.
	— Да вървим!
	Тръгнали шестима — гледат: тича петле.
	— Къде отиваш, дядо?
	— Пора да набия.
	— И аз ще дойда с тебе.
	— Да вървим!
	Стигнали колибката на пора. Погледнали през прозорчето — пора го няма. Влезли в колибката и там се изпокрили. Жълъдът влязъл в пещта, торът легнал на прага, ликото — под прага, тояжката се качила на полицата, ракът скочил във ведрото, петлето литнало и кацнало на гредата, а дядото се свил зад пещта. Ето че дотичал и порът. Жълъдът набъбнал в пещта и завикал:
P>
	Порчо, порчо, не се май!
	Дядовата квачка дай!
	Тук пристигнали сме ние
	здравичко да те набием.
P$
	— Бре, що става? — викнал порът.
	А жълъдът си повтаря:
P>
	Порчо, порчо, не се май!
	Дядовата квачка дай!
	Тук пристигнали сме ние
	здравичко да те набием.
P$
	Порът се изплашил — скочил във ведрото. Ракът го защипал за крака; рипнал на гредата — петлето го клъвнало по главата; изтичал към прага, хлъзнал се върху тора, паднал и се заплел в ликото. А тояжката скочила от полицата и тупа-лупа — започнала да налага пора. А дядото взел квачката, събрал пилетата и си отишъл поживо-поздраво.
