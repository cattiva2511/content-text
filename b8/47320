	Живели си някога дядо и баба. Отишъл дядо на пазар. Купил козичка. Довел я в къщи. На сутринта дядо пратил големия си син да пасе козата.
	Пасъл я синът до късна вечеря. Докарал я от паша. Дядо, обут с червени чизми, стоял на вратата. Попитал козата:
P>
	Кажи, моя козичке,
	похапна ли тревица,
	посръбна ли водица?
P$
	Козата отговорила:
P>
	Не съм яла тревица,
	не съм пила водица.
	Сдъвках суха сламчица,
	глътнах мътна капчица.
	Това, дядо, похапнах,
	това само посръбнах.
P$
	Ядосал се дядо, изгонил момчето. На другия ден изпратил по-малкия син да пасе козата.
	Пасъл я, пасъл синът. Вечерта я докарал. Стоял дядо с червени чизми на вратата и попитал козата:
P>
	Кажи, моя козичке,
	похапна ли тревица,
	посръбна ли водица?
P$
	Козата отвърнала:
P>
	Не съм яла тревица,
	не съм пила водица.
	Сдъвках суха сламчица,
	глътнах мътна капчица.
	Това, дядо, похапнах,
	това само посръбнах.
P$
	Изгонил дядо и тоя син.
	На третия ден пратил баба да пасе козата. Пасла я баба цял ден из гората. Докарала я вечерта. Стои дядо с червени чизми на вратата и пак пита козата:
P>
	Кажи, моя козичке,
	похапна ли тревица,
	посръбна ли водица?
P$
	Козата отговорила:
P>
	Не съм яла тревица,
	не съм пила водица.
	Сдъвках суха сламчица,
	глътнах мътна капчица.
	Това, дядо, похапнах,
	това само посръбнах.
P$
	Ядосал се дядо, прогонил и баба.
	На четвъртия ден сам подкарал козата. Пасъл я цял ден из гората. Докарал я вечерта. Изтичва пред нея. Застава с червените чизми на вратата и пита козата:
P>
	Кажи, моя козичке,
	похапна ли тревица,
	посръбна ли водица?
P$
	Козата отвърнала:
P>
	Не съм яла тревица,
	не съм пила водица.
	Сдъвках суха сламчица,
	глътнах мътна капчица.
	Това, дядо, похапнах,
	това само посръбнах.
P$
	Ядосал се дядо. Наточил ножа и взел да коли козата. Тя се издърпала от ръцете му и избягала в гората. Скрила се в зайковата къщичка.
	Върнал се Заю. Гледа — някой се вмъкнал в къщичката му. Престрашил се и попитал:
	— Кой е, кой е в моята къщурка?
	А козата отговорила отвътре:
P>
	Клана, клана, недоклана,
	опашата и рогата,
	и брадата, и зъбата!
	Ще те мушна със рогата,
	ще те дръпна със устата,
	ще те стъпча със краката!
	Силата ми е юнашка —
	ще те бръсна със опашка,
	вънка ще те измета —
	и готова ти смъртта!
P$
	Уплашил се Заю, избягал в гората. Спрял се под едно дърво и заплакал. Дошла Баба Меца. Попитала го:
	— Защо плачеш, Зайо Байо?
	— Как да не плача, Бабо Мецо! Страшен звяр се вмъкнал в моята къщурка!
	— Недей плака! — рекла Меца. — Аз ще го прогоня!
	Като стигнали до Заювата къщурка, Баба Меца заревала:
	— Кой е, кой е в Заювата къща?
	А козата заврещяла:
P>
	Клана, клана, недоклана,
	опашата и рогата,
	и брадата, и зъбата!
	Ще те мушна със рогата,
	ще те дръпна със устата,
	ще те стъпча със краката!
	Силата ми е юнашка —
	ще те бръсна със опашка,
	вънка ще те измета —
	и готова ти смъртта!
P$
	Уплашила се Баба Меца и избягала.
	Върнал се Заю Баю под дървото и заплакал отново.
	Минал Вълчо, попитал го:
	— Защо плачеш, Зайо Байо?
	— Как да не плача, Кумчо Вълчо! Страшен звяр се вмъкнал в моята къщурка.
	— Недей плака! — рекъл Вълчо. — Аз ще го прогоня!
	— Как ще го прогониш, Вълчо! Мецана го гони-гони — не го прогони, че ти ли ще го прогониш?
	— Ще го прогоня, Зайо! Ще видиш!
	Като стигнали до къщурката, Вълчо попитал:
	— Кой е, кой е в Заювата къща?
	А козата заврещяла:
P>
	Клана, клана, недоклана,
	опашата и рогата,
	и брадата, и зъбата!
	Ще те мушна със рогата,
	ще те дръпна със устата,
	ще те стъпча със краката!
	Силата ми е юнашка —
	ще те бръсна със опашка,
	вънка ще те измета —
	и готова ти смъртта!
P$
	Уплашил се Кумчо Вълчо и дим да го няма — избягал.
	Избягало и зайчето под дървото. Взело пак да плаче. Задала се Кума Лиса. Попитала:
	— Защо плачеш, Зайо Байо?
	— Как да не плача, Кума Лисо! Страшен звяр се вмъкнал в моята къщурка!
	— Недей плака, Зайо Байо! Ела с мене! Аз ще го прогоня!
	— Как ще го прогониш, Лиске! Мецана го гони-гони — не го прогони, Вълчо го гони-гони — не го прогони, че ти ли ще го прогониш?!
	— Ще го прогоня, Зайо! Ще видиш!
	Като стигнали до къщурката, Кума Лиса попитала:
	— Кой е, кой е в Заювата къща?
	Козата заврещяла:
P>
	Клана, клана, недоклана,
	опашата и рогата,
	и брадата, и зъбата!
	Ще те мушна със рогата,
	ще те дръпна със устата,
	ще те стъпча със краката!
	Силата ми е юнашка —
	ще те бръсна със опашка,
	вънка ще те измета —
	и готова ти смъртта!
P$
	Уплашила се и Кума Лиса. Избягала из гората. Избягало и зайчето под дървото. Почнало да плаче. Минал Рачо Кривокрачо. Попитал го:
	— Защо плачеш, Зайо Байо?
	— Как да не плача! Страшен звяр се вмъкнал в моята колибка!
	— Недей плака, Зайо Байо! Ела с мене! Аз ще го прогоня!
	— Как ще го прогониш, Раче! Мецана го гони-гони — не го прогони, Вълчо го гони-гони — не го прогони, Лисана го гони-гони — не го прогони, че ти ли ще го прогониш?
	— Ще го прогоня, Зайо! Ще видиш!
	Попълзял Рачо Кривокрачо в къщурката на Зая Бая и попитал:
	— Кой е, кой е в Заювата къща?
	А козата заврещяла:
P>
	Клана, клана, недоклана,
	опашата и рогата,
	и брадата, и зъбата!
	Ще те мушна със рогата,
	ще те дръпна със устата,
	ще те стъпча със краката!
	Силата ми е юнашка —
	ще те бръсна със опашка,
	вънка ще те измета —
	и готова ти смъртта!
P$
	А Рачо Кривокрачо пълзи ли, пълзи. Стигнал до козата и извикал:
P>
	Аз съм рак,
	не глупак —
	не се плаша от козите,
	стискам здраво със щипците,
	надълбоко ги забивам,
	дето щипна, кръв проливам!
P$
	Той стиснал козата с щипците. Тя изврещяла, изскочила навън и избягала в гората.
	— Да си ми жив и здрав, братко! — рекъл Заю на рака. — По-голям юнак излезе от Мецана, от кум Вълча и Лисана. Никога не ще забравя добрината ти голяма!
