P>
	Космичен страх! —
	Навсякъде те виждам:
	В душата на треперещото зайче
	пред зейналата паст на анакондата.
	В човешките мравуняци, подплашени
	от себе си навярно.
	В звездиците, които все треперят…
	Навсякъде, навсякъде те виждам!

	Космичен страх!
	Отде си ти? Защо си ти?
	Не знам, но съм способен, без треперене,
	да хлътна в твоята космична паст,
	ведно с предчувствието ми,
	че в нея някъде ще зърна
	как, вгледан в ужасяващия свят,
	трепери и самият му Създател!
P$
