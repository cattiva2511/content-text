P>
	Дари ме, Господи, с очи, които
	просветлят времената.
	И ето, ясно виждам:

	Превърта се космическата ролка.
	И като синя безконечна лента
	пътуват към вселенската й ос
	необозрими небеса,
	навиват се върху й и погребват
	под себе си посмъртните безсмъртия
	на древните пророци.
	И мене, Нострадамус.
	И не остава земно и неземно,
	непокорено от Забравата.

	… Не! Не е възможно, Господи,
	макар че ясно виждам:
	Превърта се космическата ролка.
	А ненаситната й ос придърпва
	и твоите господни небеса,
	и с тях и твоето безсмъртие!
	И ти, погребан в зейналата бездна,
	преставаш да усещаш
	и себе си, и другото, което
	след теб Забравата ще похищава!

	Не се шегувай с мене, Господи!
	Не се шегувай!
	Вземи очите ми!
P$
