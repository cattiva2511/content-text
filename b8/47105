P>
D>
	На Емилиян Станев
D$

	Жаравата на времето жежи!

	Извива бутафорно гайдата.
	И тъпана —
	по-битов и от ханчето горублянско,
	напряга кожен ларинкс
	и води стъпките хилядолетни.

	В жаравата, в самата й среди`на,
	танцуват нестинарите.
	И младите, и старите.
	Със звания, без звания.
	Танцуват храбро сред жаравата
	до над ашиците обути
	в огнеупорни боси ходила.
	(Та кой е луд да влиза в огъня,
	ако не е на ужким!)

	И все пак, чини ми се, лудите
	не са се свършили.
	Все някои сред гмежа
	танцуват без фалшива босота.
	И адът жари под краката им
	по адски.

	Ловецо стар на истини,
	ти по` умееш — различи ги!
	Самият аз не мога.
	На, виж! Лица, лица —
	по всички тях: страдание
	и болка,
	и мъжество непостижимо…

	Жаравата на времето жежи!
	До бяло!
P$
