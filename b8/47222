P>
	Край родното ми село се издига
	замислен хълм. Застана ли на него,
	когато гаснат юлските звезди,
	когато чухъл вика безответното
	и нощ, и ден се срещат за раздяла,
	по чудо омагьосан предусещам,
	че цялата безбрежност от енергии
	върти се в лабиринта на абсурда.
	Че сам по себе си абсурдът е
	космичното безсилие на силата.

	Тогаз разбирам, че те има, Боже.
	Че ти си този, същият абсурд.
	И впил зеници в сумрачната пропаст
	на твоята божествена безпомощност
	неволно си припомням всички вярващи,
	измислили те свят и всемогъщ,
	за да намират в тебе упование.
	И както знам, че ти не би могъл
	да ме дариш със същото и мен,
	то пак те моля, някак си опитай!
P$
