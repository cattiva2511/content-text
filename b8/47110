P>
D>
	На Пламен Цонев
D$

	Все някога и аз ще се сбогувам с Времето
	и ще премина в моето Безвремие.

	Тогава в здрачно ритуалното безмълвие
	по обичая, стар като живота,
	със скръбен вид ще се явят оратори
	и в хубавия или смръзнал ден
	ще прочетат словата си написани —
	и аз ще се окажа съвършен.

	Не ще да мога да издумам думица
	за туй, което виждам и насън:
	О, мои хора, мои бедни хора,
	в доброто лоши, в лошото добри,
	не само сме несъвършени ние,
	но и не сме Довършени дори!

	И ей ни, с нашата нелепа Недовършеност
	навлязохме във век-самоубиец,
	готов да среже пъпната си връв
	със следващия век! Преди да е роден!
	А разумът захвърлен е отдире му —
	и тоя път, и тоя път изкористен.

	Не ни спаси до днес Христовото разпятие.
	Не ще да ни спасят и сто месии.
	Защото не разбрахме, че месиите
	кълнат заченати дълбоко в нас
	като вековни, земни ембриони,
	нестигнали до звездния си час.

	Но зрее времето! И нищо, че не сме Довършени.
	Ако прекрачим някак си към бъдното —
	написаното в старите писания
	до буква ще се сбъдне! И Света,
	ожидал друга всечовешка участ,
	чрез смъртите ще победи Смъртта!

	Не съм пророк. Останаха назад пророците.
	Но борят се Живот и Смърт! И казвам ви:
	ще се сберат и живи, и живели
	под небосвод от живо зарево.
	И не за оня страшен съд господен,
	а за победно земно тържество…

	Все някога и аз ще се сбогувам с Времето,
	За да се върна пак! — Довиждане!
P$
