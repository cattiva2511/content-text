P>
	Слънцето се спуска
	зад бърда, далече —
	ей сега ще падне
	тиха лятна вечер.

	Ей сега ще падне,
	но не ще да пада.
	Лекичко подръпвам
	китката на дяда:
	„Дядо, все се чудя
	и не знам как става —
	слънцето залезе,
	пък не притъмнява.
	Вместо туй на запад,
	над онез чукари,
	пламват и разгарят
	огнени пожари!“

	Седнал край хармана,
	дето най обича,
	дядо кротко дърпа
	своята луличка.
	Леко се усмихва,
	тихо ми говори:
	„То, деня за сетньо
	с вечерта се бори.“

	Още по` се чудя:
	„Да, това разбирам,
	но отде без слънце
	огън той намира?“
	„Как, отде — то трябва
	за пожар искричка,
	и денят я взема
	ей от таз луличка!“
	Свивам се до него,
	мисля си: „Така е!
	Дядо стар е много,
	та и много знае.“

	Седнал край хармана,
	дето най обича,
	дядо доизпушва
	своята луличка.
	Аленият огън
	в нея потъмнява,
	с него и пожарът
	бързо се стопява.

	И върху земята,
	близо и далече,
	неусетно пада
	тиха, лятна вечер.
P$
