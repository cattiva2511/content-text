P>
	Не те обсипвах с ласки, Революцио.
	И за това не се коря —
	богата си с ласкатели.
	Не ти се клех в безмерна вярност —
	и с клетвеници си богата.

	Мечтите ми, които са и твои,
	ме водеха при дявола.
	Ранен от меча ти, надавах викове,
	за да те пазя от самата тебе! —
	Ти от врага сама се пазиш.
	А радостта от твоите победи
	за другите оставях.
	И да не бъдат слепи в радостта си,
	вгорчавах я!
	Макар да знам, че няма революция,
	размила се от само себе си.

	И може би затуй
	в ежеминутното ми неспокойствие
	спокоен съм! —
	Това, което не разбираш днес,
	ще проумееш утре.
	Защото, ако ни е съдено
	да има утре,
	то по закон е твое.

	И ето, враснал в смутното ни време,
	усещам те най-пълно и най-истински
	в тревогата!
	А тя, повярвай ми, е нужна,
	тъй както нужна си и ти!
P$
