	Живеели едно време дядо и баба. Те си имали щерка. Много ли, малко ли поживяла бабата на света, дошъл й последният час. Когато да издъхва, тя поръчала на дядото:
	— Ако ти, дядо, намислиш да се жениш, не вземай вдовицата, която живее наблизо до нас с дъщеря си. Тя ще ти бъде жена, но на нашето дете майка няма да бъде.
	— Добре — рекъл дядото. — За никоя няма да се оженя.
	Погребал дядото бабата, помен й направил, както се следва, и заживял сам-самичък. Но наскоро, като ходил из село, отишъл при тая вдовица, за която говорила бабата. И забравил, че обещал на бабата за никоя да не се жени. Седял той у вдовицата, разговаряли, а накрай и за женитба станало дума. Вдовицата щяла да умре от радост.
	— Аз това отдавна чаках — рекла тя.
	Сбрала всичко, каквото имала, и заедно с дъщеря си отишли да живеят у дядото.
	Заживели заедно дядовата щерка и бабината щерка. А злата баба намразила дядовата щерка: не оставяла на мира бедното момиче. И помежду си двете момичета често се карали.
	Отидат на седянка — дядовата щерка преде, а бабината — цяла нощ скита. И като скита, обърка и накъса всичката прежда. Приберат се дома рано заранта. Дойдат до прелеза — бабината щерка рече:
	— Дай ми гранчето, сестро, да го подържа, докато ти преминеш.
	— Добре. Дръж, сестрице!
	Докато влезе дядовата щерка, бабината вземе гранчето, изтича при майка си, па й наговори щяло-нещяло, че завареницата цяла нощ скита, та е изкъсала и объркала преждата.
	— А аз предох и после побързах да си дойда. Виж каква е мързелива и нехайна!
	Идва дядовата щерка, а мащехата я бие и на дядото се оплаква:
	— Твоята дъщеря е никаквица — не ще да работи. А ти не искаш да я учиш.
	Както и да бесняла мащехата, както и да измъчвала завареницата, каквото и да наговорвала на дядото за нея, тя все търпяла: мълчаливо работела. А на бабата й досаждало да я гледа, обидно й било, че дядото я милее. И взели да се съветват с дъщеря си как съвсем да я махнат от света.
	Бабата взела да натяква на дядото:
	— Твоята дъщеря е мързелива, нищо не иска да прави. Само спи и скита. А ти все я милееш. По-добре ще е да я дадеш някъде ратайкиня.
	— Къде да я дам?
	— Където и да е, ти знаеш. Само дома да я няма.
	И проклетата баба така дотегнала на дядото, че дядото бял свят не видял. Жал му било за щерката, но нямало какво да прави.
	Стегнали се, тръгнали. Стигнали в гъста гора. Щерката рекла:
	— Върни се, татко, в къщи! Аз ще вървя по-нататък сама. Дано си намеря работа.
	— Добре — отвърнал дядото.
	Простили се. Той тръгнал на една страна, а момичето на друга.
	Вървяло момичето само из гъстата гора; гледа — пред него ябълка, но такава запустяла, обрасла с бурени, че просто се не вижда.
	— Момиче-гълъбче — рекла ябълката — очисти ме, изплеви ме, богато ще ти се отплатя.
	Запретнала ръкави дядовата щерка, очистила ябълката, оплевила я, посипала я наоколо с пясък. Ябълката й поблагодарила и момичето отминало по-нататък.
	Вървяло, вървяло, ожадняло. Отишло при един извор, а изворът му рекъл:
	— Момиче-гълъбче, почисти ме, украси ме! Богато ще ти се отплатя.
	Почистило момичето извора и посипало пясък наоколо. Изворът му поблагодарил и то продължило пътя си.
	Насреща дотичало куче, но такова краставо, очите му се не виждали, и рекло:
	— Момиче-гълъбче, почисти ме, вчеши ме, скоро ще ти се отплатя.
	Вчесало момичето кучето, извадило репеите от опашката му.
	— Благодаря ти, миличка! — рекло кучето.
	— Няма защо — казало момичето и продължило по-нататък.
	Гледа пещ, излющена, черна, а край нея глина. Пещта му рекла:
	— Момиче-гълъбче, измажи ме, украси ме, скоро ще ти се отплатя.
	Момичето забъркало глина, измазало пещта наоколо както трябва, нашарило я с цветя и листа. Пещта поблагодарила на момичето и то продължило пътя си.
	Вървяло, вървяло — срещнало една жена.
	— Здравей, девойче! — рекла тя.
	— И ти да си жива и здрава!
	— Къде отиваш?
	— Отивам да се ценя ратайкиня.
	— Ела при мене!
	— Добре — отвърнало момичето, — ще дойда.
	— У мене — рекла жената — няма да ти бъде тежко, само да правиш всичко така, както ти покажа. Ще съумееш ли?
	— Защо да не съумея? Един път ми покажи, после и сама зная.
	Отишли в къщичката. Жената рекла:
	— Тук, момиче, виждаш, има гърнета. Заран и вечер ще вариш в тия гърнета вода, ще изсипваш водата в коритото, ще насипваш брашно и ще правиш каша. Гледай само да не бъде гореща. После ще излезеш на прага, три пъти силно ще свирнеш с уста. Ще дойдат при тебе разни животни — ще ги нахраниш хубаво. И не се бой от тях, нищо зло няма да ти се случи.
	Момичето рекло:
	— Добре. Всичко ще изпълня, както ми поръча.
	Вечеряли. Момичето напалило пещта, стоплило вода, наляло я в коритото, изсипало брашно и забъркало каша. После излязло на прага, изсвирило три пъти силно с уста — допълзели разни животни до коритото. Наяли се и пак се разпълзели кое накъде види.
	Слугувала така цяла година дядовата щерка и правила всичко, което й поръчвала стопанката. Свършила се годината. Стопанката рекла на дядовата щерка:
	— Слушай, момиче. Сега стана точно година, как си при мене. Ако искаш — остани още. А ако не искаш — иди си. Ти добре ми поработи — благодаря ти!
	Девойката поблагодарила на стопанката за храната и рекла:
	— Искам да се върна дома. Благодаря ти, стопанке!
	А стопанката отговорила:
	— Избери си който искаш кон и каляска.
	А сама напълнила цял сандък с богатства и изпратила момичето до края на гората. Там се простили. Стопанката се върнала дома, а дядовата щерка тръгнала към къщи и се радвала, че така добре се наредила.
	Минала край тая пещ, която измазала, гледа — тя пълна с банички. Пещта й рекла:
	— Момиче-гълъбче, на` ти тия банички, загдето ме измаза и украси.
	Момичето поблагодарило и едва приближило към пещта, баничките — скок! скок! — сами наскачали в каляската. Пещта се закрила, а девойката продължила нататък.
	Вървяла, що вървяла, гледа — тича куче и носи огърлица: такава красива, блестяща, дълга. Дотичало кучето до каляската и рекло:
	— Ето, момиче-гълъбче, вземи тая огърлица, загдето ми среса козината и извади репеите от опашката ми.
	Девойката я взела, поблагодарила и продължила нататък.
	Вървяла и ожадняла. Не й се търпяло повече.
	— Да отида при оня извор, който някога почистих, може там да пия вода.
	Отишла, гледа — изворът пълен с вода, през края прелива. А край него стои златна бъчонка и делва. Изворът проговорил:
	— Напий се, напълни бъчонката и вземи делвата. Взела да пие девойката, то не вода, а вино. И то такова хубаво, каквото никога не била пила.
	Взела пълната бъчонка и делвата не забравила. Продължила нататък.
	Гледа момичето — пред него ябълка. Такава гъста — око не я обхваща. А на нея ябълки — сребърни, златни — много-много. Ябълката рекла:
	— Момиче-гълъбче, на` ти тия ябълки за това, че ме изчисти и украси.
	Девойката отговорила:
	— Благодаря!
	Доближила до ябълката, а ябълките — скок! скок! — сами в каляската.
	Върнала се дядовата щерка в къщи и завикала:
	— Татко, елате да прибирате богатството!
	Излязъл дядото от колибата, гледа — щерката се върнала; зарадвал се той, впуснал се насреща й, па заговорил:
	— Къде беше, щерко?
	— Слугувах, татко — рекла щерката. — Носете сега богатството.
	Богатство пълна кола и скъпа огърлица.
	Взели да го носят в къщата — това хубаво, онова още по-хубаво. Видяла баба, че дядовата щерка надонесла всякакви богатства и се нахвърлила върху дядото.
	— Заведи, та заведи и моята щерка там, където си завел твоята!
	И така му дотегнала, че той рекъл:
	— Нека се стегне, ще я заведа.
	Простили се и тръгнал дядото с бабината щерка. Навлезли в гората. Старецът рекъл:
	— Е, върви, дъще, а аз ще се върна дома.
	— Добре.
	Разделили се. Девойката влязла в гората, а старецът се върнал дома.
	Върви бабината щерка из гъстата гора, гледа — ябълка, но такава запустяла, обраснала с бурени, че просто се не вижда.
	— Момиче-гълъбче — рекла ябълката, — очисти ме, изплеви ме, богато ще ти се отплатя.
	А момичето отвърнало:
	— Как не! Ще си хабя ръцете. Нямам време.
	И продължило нататък.
	Гледа, тече извор, но такъв кален, с трева обрасъл. Той й рекъл:
	— Момиче-гълъбче, почисти ме, украси ме! Богато ще ти се отплатя.
	— Какво сте се струпали на главата ми! Нямам време — трябва да вървя.
	Така рекла бабината щерка и продължила нататък. Минала край пещта, а пещта заговорила:
	— Момиче-гълъбче, измажи ме, украси ме, скоро ще ти се отплатя.
	— Намерила глупачка, ще взема да се цапам! — казала бабината щерка, разсърдила се и продължила пътя си.
	Гледа — тича куче, но такова краставо — да те е гнус да го погледнеш.
	— Момиче-гълъбче, почисти ме, вчеши ме, скоро ще ти се отплатя.
	Момичето погледнало, па рекло:
	— Намери какво да кажеш! Такова краставо, пък иска с него да се занимавам. Няма да дочакаш!
	И продължило нататък.
	Срещнало същата жена, у която служела дядовата щерка.
	— Здравей, девойче!
	— И ти да си жива и здрава, лелко!
	— Къде отиваш?
	— Искам, лелко, да се хвана някъде на работа.
	— Ела при мене!
	— Добре, лелко. А каква е работата при вас?
	— Не е трудна, дъще. Само ще съумееш ли всичко да направиш, както ти кажа?
	— Защо да не съумея. Щом един път ми покажеш, на втория сама ще зная.
	— Ето какво, момиче — рекла жената. — Виждаш ли — там стоят гърнета. Заран и вечер ще вариш в тия гърнета вода, ще изсипваш водата в коритото, ще насипваш брашно и ще правиш каша. Гледай само да не бъде гореща. После ще излезеш на прага, три пъти силно ще свирнеш с уста. Ще дойдат при тебе разни животни — ще ги нахраниш хубаво. И не се бой от тях, нищо зло няма да ти се случи. Ще съумееш ли?
	— Ще съумея — казала бабината щерка.
	Поговорили, а на вечерта бабината щерка запалила пещта, поставила гърнетата с вода и като закипяла водата, изсипала цял чувал брашно. Получило се не каша, а тесто. Изсипала това тесто в коритото, застанала на прага, изсвирила веднъж, дваж, триж. Взели да се събират разни животинки. Нахвърлили се към коритото и което почнало да яде, така и падало на земята с краката нагоре. Така и умрели — изгорили се и се изпозадавили.
	Видяла бабината щерка, че всички се наяли, лежат и не стават, отишла при стопанката и рекла:
	— Какви са тия чудни животни у вас, стопанке? Всички се наядоха, легнаха и не стават.
	— Как не стават? — викнала стопанката и се впуснала към коритото.
	Видяла, че всички са измрели, хванала се за главата и завикала:
	— Ах, майчице, ах, милички! Какво си направила? Ти си ги погубила!
	Вайкала се и плакала, но нищо не помогнало. Сложила тя всички животинки в един сандък и ги заключила.
	Свършила се годината на бабината щерка, дала й стопанката крастав кон и разбита талижка, несмазана. На тая талижка поставила сандъка с измрелите животни и я изпратила докрай гората.
	Стигнала бабината щерка до пещта и много й се дояло. А пред пещта — банички — пухкави, зачервени. Посегнала бабината щерка да вземе една, а баничките — скок! скок! — наскачали в пещта. Вратичката се хлопнала и пещта рекла:
	— Е, момиче, не ме измаза ти отстрани — и банички няма да видиш.
	Заплакало момичето и продължило нататък.
	Стигнало до извора и много му се допило вода. Гледа — водата се лее. То приближило, а изворът изведнъж пресъхнал и проговорил със слаб шепот:
	— Е, момиче, не поиска да ме почистиш, не бива сега и вода да пиеш.
	Заплакало момичето и продължило пътя си.
	Стигнало до ябълката. А на нея толкова много ябълки, че няма где кокошка да клъвне, и все такива сребърни и златни. Момичето си рекло:
	„Дай да натръскам ябълки, да занеса на мама армаган!“
	Едва приближило и всички ябълки — скок! скок! — наскачали нагоре. А ябълковото дърво рекло:
	— Е, момиче-гълъбче, не искаше да ме сложиш в ред, сега и ябълки няма да ядеш.
	Заплакала бабината щерка и продължила нататък.
	Гледа — тича куче, а на шията му виси огърлица, такава красива, блестяща и дълга. Впуснала се девойката към кучето и искала да му отнеме огърлицата, а кучето й рекло:
	— Е, момиче, не искаше да ме вчешеш и да ме подредиш — затова огърлица няма да носиш.
	И кучето избягало. Заплакало момичето и тръгнало към къщи.
	Стигнало в къщи. Извикало дядото и бабата.
	— Елате, прибирайте богатството!
	Изтичали от къщурката дядото и бабата — гледат: момичето се върнало. Зарадвали се, повели го към къщичката, внесли сандъка. Отворили сандъка — гледат там жаби, гущери, змии. Закрещяла бабата:
	— Дъще, какво е това?
	Тогава бабината щерка почнала да разказва кое как било. Разказала всичко, а бабата й рекла:
	— Седи си по-добре дома. Тя богатства донесе, а ти змии и гущери. Добре пак, че жива си останала.
	Така си живеят — хляб и сол ядат. И аз там бях, мед и вино пих, край устата ми течеше, а в устата ми не влезе. С кобилица сено возят, а на ремък вода носят. Дядовата щерка се омъжи, а бабината и досега е стара мома.
