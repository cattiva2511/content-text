	Един селянин имал старо куче. То не можело да пази ни къщата, ни стадото, затова стопанинът му го изгонил. Ходело кучето по полето. Хранело се с мишки и каквото му попадне.
	Една нощ го срещнал вълкът и го попитал:
	— Къде отиваш, приятелю?
	— Когато бях младо, пазех къщата и стадото. Като остарях, господарят ме изпъди.
	— Не бой се! — рекъл Вълчо. — Искаш ли да похапнеш?
	— Искам.
	— Хайде с мен! Аз ще те нахраня.
	Тръгнали. Вървели, вървели… Вълчо съгледал овце. Рекъл на кучето:
	— Я иди виж какво пасе там насреща!
	Отишло кучето, видяло, върнало се и рекло:
	— Овце пасат насреща.
	— Пусти опустели! Ще ни се набият зъбите с вълна и не можем се наяде. Гладни ще останем. Да вървим по-нататък!
	Вървели, що вървели, Кумчо Вълчо съгледал гъски. Рекъл на кучето:
	— Иди виж какво пасе там пред нас!
	Отишло кучето, погледнало, върнало се и рекло:
	— Гъски.
	— Пусти опустели! Ще ни се набият зъбите с перушина и не можем се наяде. Да вървим по-нататък!
	Вървели по-нататък. Вълчо съгледал кон и рекъл на кучето:
	— Иди виж какво пасе там пред нас!
	Отишло кучето, върнало се и рекло:
	— Кон.
	— Ето ти сладко ядене — казал Вълчо.
	Упътили се към коня. Вълчо почнал да рови и да гризе земята, за да се разлюти. После рекъл на кучето:
	— Гледай: трепери ли ми опашката?
	Погледнало кучето.
	— Трепери!
	— А сега виж на кръв ли гледат очите ми!
	— На кръв — отговорило кучето.
	Вълчо се хвърлил върху коня, съборил го и го разкъсал. Почнали да го ядат с кучето.
	Младият Вълчо лапал, лапал — наял се бързо, а кучето гризало, гризало, но почти нищо не изяло. Надошли други кучета и го прогонили.
	Тръгнало пак кучето. Гледа — насреща му котарак, такъв като него — ходи по полето, лови мишки.
	— Здравей, Котаранчо! Къде си тръгнал?
	— Където ми видят очите. Когато бях млад, ловях мишки в дома на господаря. Като остарях, изпъди ме господарят и сега се скитам по полето.
	Кучето го утешило:
	— Не бой се, братко! Аз ще те нахраня.
	Кучето рекло да постъпи като Вълча.
	Тръгнали двамата.
	Кучето съгледало овце и рекло на котарака:
	— Тичай, братко, да видиш какво пасе там!
	Котаракът се затекъл, видял, върнал се и казал:
	— Овце.
	— Пусти да опустеят! — рекло кучето. — Ще ни се набият зъбите с вълна и не можем се наяде. Да вървим по-нататък!
	Вървели, що вървели, кучето съгледало гъски и рекло на котарака:
	— Иди, братко, да видиш какво пасе там насреща!
	Затирил се котаракът, върнал се и рекъл:
	— Гъски.
	— Пусти опустели! — казало кучето. — Ще ни се набият зъбите с перушина и няма да се наядем.
	Тръгнали по-нататък.
	Вървели, вървели, кучето съгледало кон и сбутало котарака:
	— Иди, братко, да видиш какво пасе там!
	Припнал котаракът, разбрал, върнал се и рекъл:
	— Кон.
	— Ето ти сладко ядене за нас! — казало кучето.
	Кучето загризало земята, за да се разлюти, и попитало котарака:
	— Гледай, братко, трепери ли ми от яд опашката?
	— Не — отговорил котаракът, — не трепери.
	Кучето пак почнало да хруска пръст, за да се разлюти повече, и пак попитало:
	— А сега трепери ли? Хайде, кажи, че трепери!
	Погледнал котаракът и рекъл:
	— Почна малко да трепери.
	— Така ще затрепери и конят, Котаранчо!
	Кучето пак загризало пръст със зъби и попитало котарака:
	— Гледат ли ми на кръв очите?
	— Не.
	— Лъжеш! Кажи: на кръв гледат!
	— Добре: на кръв гледат — рекъл котаракът.
	Разярило се кучето и се хвърлило върху коня. Но конят го ритнал по главата. То се търкулнало и изблещило очи. Котаракът се приближил до него, погледнал го и рекъл:
	— Ех, братленце, сега наистина на кръв ти гледат очите!
