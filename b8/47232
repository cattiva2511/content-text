P>
	Библейски дъжд пространствата прихлупва.

	Съобщават ни от малкия екран:
	„Над Франция, Холандия и Швеция
	летели НЛО“.
	Човешки свят!
	Какво ли не измисли ти за своето спасение!

	И въпреки че всичко е възможно,
	прадревната измислица Озирис
	потъна в тъмните си мироздания,
	преди да те спаси.
	Издъхна светлият Исус на кръста,
	спасил от мъките
	единствено самия себе си.

	Космити,
	под всички небеса са ви видели,
	недосегаеми, неуязвими
	като летяща мисъл.
	Посели сте ни, казват, чак от Сириус
	и сте дошли да видите посятото.

	Не знам какво посявали сте някога.
	Но знам какво поникна.
	Погледайте, космити!
	Погледайте!
	Аз вече се нагледах.

	Библейски дъжд пространствата препълва.
P$
