P>
	„Станете, извика убитият,
	пристига съдът!“

	Изправи се цялата зала.
	Тогава убитият
	се вгледа в съда и отсече:
	„Почитаеми съд,
	не виждам каква е причината
	да съдиш убиеца.
	По-просто е всичко:
	той мен е убил,
	а аз ще убия пък него.“
	И бързо го гръмна от упор.

	Съдът се втрещи.
	А убитите рекоха в хор:
	„Край, всичко е пито-платено.
	Вървете си!“
	Но съдът се засегна и ревна:
	„Какво е това беззаконие!“
	И бързо прочете
	на двамата смъртни присъди.

	Тогава ядоса се залата:
	„Как може, как може така
	убити на смърт да се съдят?“
	И залпово гръмна съда.
	От своя страна и съдът
	отвърна със същото…

	В този миг, най-случайно, от нейде
	показа се Дяволът.
	Огледа ужасната гледка
	и възви към тавана глава:
	„О, Боже, кажи и сега ли
	върху мен ще стоварят вината,
	когато ти знаеш отлично,
	че нямам участие
	ни в тази, ни в никоя свада!“

	А после разплакан отведе
	убитите в ада.
P$
