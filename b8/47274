P>
	Тоз дядо докога
	така ще спи и хърка?
	И със ръце, с крака
	завивката му дърпам.

	Подскача сънен той
	и сърди се и чуди:
	„Какво е туй от теб?
	Защо току ме будиш?“

	Аз шепна: „Слушай вън!“
	А дядо се прозява:
	„Ама проклета нощ —
	фъртуната навява!“

	„Не е фъртуна туй! —
	Вън зимата, най-злата,
	преследва сред нощта
	премръзналото лято!

	Със бичове от лед
	проклетата, го бие
	и лятото пищи
	като дете и вие.

	Чуй, ето го сега
	навря се във комина,
	но страшно изпищя
	и някъде отмина!

	Да, щеше да се свре
	край топлото огнище,
	но зимата разбра
	и входа с лед заприщи!“

	Пък дядо: „Брей, дете,
	какви си ги втълпява!
	Че лятото що ще
	да се върти тъдява?“

	И ляга пак и спи.
	А аз седя, будувам
	и чудя му се как
	уж чува, пък не чува!
P$
