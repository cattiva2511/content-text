	Живели си дядо и баба. Нямали си дечица. Дядо казал един ден:
	— Хайде, бабо, за гъби в гората!
	Отишли. Гледа баба — в гъсталака гнездо, а в гнездото патенце.
	— Виж, дядо, виж — патенце!
	Погледнал дядо:
	— Да го вземем в къщи. Ще си живее при нас.
	Подигнали го. Гледат — крачето му преломено.
	Взели го с гнездото. Занесли го в къщи. Оставили патенцето в къщурката, а те се върнали да берат гъби.
	Като се прибрали вечерта в къщи — що да видят!
	Къщичката разтребена, хлябът опечен, чорбата сварена. Дядо и баба попитали съседите:
	— Не знаете ли кой е разтребил къщичката ни, кой е опекъл хляба и сварил чорбата?
	Никой не знаел.
	На другия ден пак отишли дядо и баба за гъби. Върнали се вечерта в къщи — пак всичко прибрано и гозбата сготвена.
	Попитали пак съседите:
	— Не сте ли виждали да е идвал някой у нас?
	Една съседка се обадила:
	— Видях девойче. Вода носеше. Такова хубавичко, само че куцичко.
	Дядо и баба мислили, мислили кое може да бъде това девойче.
	Баба рекла:
	— Хайде да кажем, че ще отидем за гъби, а да се скрием тука, та да видим кой се разпорежда в къщата ни.
	Речено — сторено. Скрили се в плевнята. Гледат — от къщи излиза хубаво девойче с кобилица на рамо. Хубаво девойче, но куцичко. Тръгнало то към кладенеца, а дядо и баба влезли в къщи. Гледат — патенцето го няма в гнездото. Само перата останали. Старците взели гнездото и го хвърлили в печката. То там си и изгоряло.
	Донесло девойчето вода, видяло дяда и баба — и право към гнездото. А гнездото го няма. Заплакало девойчето.
	Раздумвали го дядо и баба:
	— Не плачи, гълъбичке, щерка ще ни станеш, наше родно детенце!
	А девойчето отвърнало:
	— Цял живот бих останала при вас, ако не бяхте ми изгорили гнездото и ако не бяхте ме дебнали.
	Дядо и баба плачели и се молели:
	— Остани, щерко! Сам-самички сме!
	Но девойчето не отстъпвало:
	— Не — думало, — не ми повярвахте, дебнахте ме, гнездото ми изгорихте, не мога да остана при вас! Дайте ми хурка и вретенце — да се науча бързо да преда, та да изкарвам прехрана, където отида!
	Дали й хурка и вретено. Седнала девойката на двора и почнала да преде. Прелетяло ято патици. Видели я, закрякали, запели:
P>
	Дружке, дружке, я кажи
	за нас ли сега тъжиш?
	Ние всички по перце
	ще ти пуснем от сърце.
	Наша пак ще станеш ти
	и с нас пак ще полетиш!
P$
	Девойката им отговорила:
P>
	Сам-сама ще си преда,
	с вас не ща да отлетя —
	дружно с вас преди летях,
	но когато окуцях,
	изоставихте ме тук
	и заминахте на юг!
P$
	Патиците й хвърлили по перце и отлетели.
	Долетяло друго ято. Щом видели девойката и тия патици закрякали, запели:
P>
	Дружке, дружке, я кажи
	за нас ли сега тъжиш?
	Ние всички по перце
	ще ти пуснем от сърце.
	Наша пак ще станеш ти
	и с нас пак ще полетиш!
P$
	Девойката отговорила:
P>
	Сам-сама ще си преда,
	с вас не ща да отлетя —
	дружно с вас преди летях,
	но когато окуцях,
	изоставихте ме тук
	и заминахте на юг!
P$
	Патиците й пуснали по перце и отлетели.
	Прелетяло друго ято патици. Щом патиците видели девойката, закрякали, запели:
P>
	Дружке, дружке, я кажи
	за нас ли така тъжиш?
	Ние всички по перце
	пущаме ти от сърце —
	патица да станеш ти
	и с нас пак да отлетиш
	към далечен роден край.
	Хайде, дружке, не се май!
P$
	Щом паднали перата по девойката, тя се превърнала на патица и отлетяла със своите дружки към родния си край.
