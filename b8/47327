	Откраднала Лиса кокошчица и побягнала по пътя. Бягала, що бягала, настигнала я тъмна нощ. Видяла колиба. Влязла вътре, ниско се поклонила и рекла:
	— Здравейте, добри хора!
	— Здравей, лисичке-сестричке!
	— Пуснете ме да пренощувам!
	— Ох, лисичке-сестричке, тясно е у нас, няма къде да те сложим.
	— Нищо! Ще се свия под полицата, ще се завия с опашката и ще пренощувам.
	Стопанката рекла:
	— Е добре, пренощувай!
	— А къде да си сложа кокошчицата?
	— Пусни я под печката.
	Лиса така и направила. А през нощта станала тихичко, изяла кокошчицата, а перушината скрила в ъгъла. На другия ден се дигнала рано-рано, измила се хубаво, поздравила стопаните и рекла:
	— Къде ми е кокошчицата?
	— Под печката.
	— Гледах, там я няма.
	Седнала и заплакала:
	— Само една кокошчица си имах и нея ми откраднаха. Дай ми, стопанино, за кокошката патица.
	Нямало какво, трябвало да се разплатят. Взела Лиса патицата, сложила я в торбата и си тръгнала.
	Тичала, какво тичала, пак я настигнала нощ по пътя. Видяла колибка, влязла вътре и рекла:
	— Здравейте, добри хора!
	— Здравей, лисичке-сестричке!
	— Пуснете ме да пренощувам!
	— Колибката ни е малка, няма къде да те сложим.
	— Нищо! Ще се свия под полицата, ще се завия с опашката и ще пренощувам.
	— Добре, пренощувай!
	— А къде да дяна патицата си?
	— Пусни я в курника при гъските!
	Лиса така и направила. А през нощта тихичко станала, изяла патицата, а перушината събрала на купчина. На заранта се дигнала рано-рано, измила се хубаво, поздравила стопаните и рекла:
	— Къде е патицата ми?
	Погледнали в курника — няма я. Стопанинът рекъл:
	— Може да са я пуснали с гъските?
	А Лиса заплакала:
	— Само една патица си имах и тя пропадна. Дай ми, стопанино, за патицата гъска!
	Нямало какво да се прави, трябвало да се разплатят. Взела Лиса гъската, сложила я в торбата и си тръгнала.
	Вървяла тя, вървяла… Гледа, отново настъпва вечер. Видяла колибка. Влязла вътре и рекла:
	— Здравейте, добри хора! Пуснете ме да пренощувам!
	— Не можем, лисичке-сестричке: тясно е у нас, няма къде да те сложим.
	— Нищо. Ще се свия под полицата, ще се завия с опашката и ще пренощувам.
	— Добре, пренощувай!
	— А къде да дяна гъската си?
	— Пусни я в кошарата при агнетата.
	Лиса така и направила. А през нощта тихичко станала, изяла гъската, а перушината събрала на купчина. На заранта се дигнала рано-рано, измила се хубаво, поздравила стопаните и рекла:
	— Къде ми е гъската?
	Погледнали — няма я. Лиса рекла на стопанина:
	— Къде не съм била, къде не съм нощувала, но такова нещо не ми се е случвало. Всичко ми е било цяло и непокътнато.
	Стопанинът рекъл:
	— Може агнетата да са я стъпкали.
	Лиса казала:
	— То си е твоя работа, а за гъската ми дай агне.
	Дали й. Сложила Лиса агнето в торбата и си тръгнала. Вървяла, що вървяла — пак нощ я застигнала. Видяла колиба, взела да се моли за подслон:
	— Пуснете ме, добри хора, да пренощувам!
	— Не можем, лисичке-сестричке; тясно е у нас, няма къде да те сложим.
	— Нищо. Ще се свия под полицата, ще се завия с опашката и ще пренощувам.
	— Добре, пренощувай!
	— А къде да дяна агнето си?
	— Остави го на двора.
	Лиса така и направила. А през нощта тихичко станала и изяла агънцето. На другия ден се дигнала рано-рано, хубаво се измила, поздравила стопаните — и пак на своето:
	— Къде ми е агнето?
	Седнала да плаче — със сълзи се облива.
	— Къде не съм била, къде не съм нощувала, такова нещо не беше ми се случвало!
	Стопанинът рекъл:
	— Може невестата, като е напъждала воловете, да го е изпуснала.
	Лиса му отвърнала:
	— То си е твоя работа, а за агънцето ми дай невестата!
	Заплакал свекърът, заплакала свекървата, заплакали децата. А синът сложил в торбата голямо куче.
	— На` — рекъл.
	Взела Лиса торбата с кучето и я понесла. Носи я и си говори:
	— За кокошка — патица, за патица — гъска, за гъска — агънце, а за агънце — млада невеста.
	Разтърсила торбата, а оттам кучето:
	— Уррр!
	Лиса си рекла:
	„Невестата от страх се е разревала. Я да я погледна каква е!“
	Взела и развързала торбата. Щом я развързала и кучето — гав! Хукнала Лиса да бяга, кучето след нея; тя все по-навътре в гората, кучето след нея — ха-ха да я стигне. Все пак Лиса дотичала до дупката си, скрила се вътре. Седи Лиса в дупката, а кучето пред дупката — не може да влезе. Лиса почнала да пита:
	— Ушички, мои ушички! Какво си мислехте, като бягахте от това проклето куче?
	— Ние, лисичке-сестричке, си мислехме дано не те стигне кучето, дано не ти разкъса златното кожухче.
	— Благодаря ви, ушички. Загдето така сте мислили, ще ви подаря златни обички.
	И пак попитала:
	— Краченца, мои краченца! А вие какво си мислехте, като бягахте от това проклето куче?
	— Ние, лисичке-сестричке, си мислехме как по-добре да бягаме, да не те стигне кучето, да не ти разкъса златното кожухче.
	— Благодаря ви, краченца, благодаря ви, милички. Аз ще ви купя златни обувчици със сребро подковани.
	И пак попитала:
	— А ти, опашко, какво си мислеше, като бягаше от това проклето куче?
	— Аз в краката ти се мотах и все си мислех, дано те стигне кучето, да ти разкъса златното кожухче.
	Разсърдила се Лиса, подала си опашката навън.
	— Щом е така — на` ти, куче, моята опашка! Яж — колкото щеш!
	Хванало кучето опашката, цялата я отхапало.
	Отишла след това Лиса при зайците. Те видели, че е без опашка, взели да й се смеят. А тя рекла:
	— Може да съм без опашка, но хоро` по-добре от вас умея да водя.
	— Как?
	— Така! Трябва само да ви навържа опашките — тозчас ще се научите.
	— Добре, вържи ги!
	Навързала им опашките, а сама скочила на едно хълмче и оттам извикала:
	— Спасявайте се! Страшен вълк иде насам!
	Задърпали се зайците на разни страни и на всички им се откъснали опашките. Погледнали се един друг, гледат — всички без опашки.
	Взели те да се наговарят как да отплатят на Лиса. Тя чула какво гласят, видяла, че работата е лоша и избягала от тая гора. А зайците оттогава така си живеят без опашки.
