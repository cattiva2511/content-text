	Живели едно време мъж и жена. Имали си два вола, но нямали кола.
	Един ден жената рекла на мъжа:
	— Я чуй, мъжо — продай воловете! Ще си купим конче и кола. С тях ще си ходим, когато пожелаем и където си искаме.
	Речено — сторено. Мъжът напоил воловете и ги повел да ги продава.
	По пътя го настигнал селянин с кон.
	— Добра стига, байно!
	— Жив и здрав да си, пътниче!
	— Къде караш тия волове?
	— Ще ги продавам.
	— На` ти тоя кон, дай ми воловете!
	— Добре, съгласен съм.
	Мъжът дал воловете, яхнал коня и продължил пътя си.
	Задал се насреща му човек с крава.
	— Добра среща!
	— Добра среща!
	— Къде с тоя кон?
	— Карах волове на пазар, но ги смених с кон.
	— Дай ми коня, на` ти тая крава!
	— Съгласен съм.
	Повел селянинът кравата. Гледа насреща му човек — кара свиня.
	— Здравей!
	— Здравей!
	— Къде караш тая крава?
	— Карах волове на пазар, па ги смених за кон, а коня — за крава.
	— На` ти тая свиня, дай ми кравата!
	— Добре, съгласен съм.
	Подкарал свинята. Насреща му селянин с овца. Здрависал се.
	— Съгласен ли си да смениш свинята с овца?
	— Съгласен съм. На` ти свинята, дай овцата!
	Кара той овцата. Гледа — човек носи гъска. Заприказвали се.
	— Искаш ли да смениш овцата с гъска?
	— Защо да не искам? Дай гъската!
	Взел гъската. Продължил пътя си. Насреща му селянин носи петел.
	Разговорили се.
	— Даваш ли гъската за петела?
	— Давам.
	Взел петела. Тръгнал пак. Гледа — човек, намерил на пътя празна кесия.
	— Здравей, човече!
	— И ти здрав бъди, пътниче!
	— Намерих тая кесия. На`, вземи я, а ми дай петела!
	— Дай я.
	Взел селянинът кесията, па продължил пътя си към пазара. Преди да стигне в града, трябвало да премине с лодка голяма река, а нямал пари да заплати превоза.
	Рекли му превозвачите:
	— Като нямаш пари, дай поне тая празна кесия!
	Той дал кесията.
	В лодката имало колари. Като узнали за какво сменил селянинът кесията, почнали да се смеят.
	— Какво ще те прави жена ти — думали, — като се върнеш в къщи?
	— Нищо. Ще каже само: „Да се радваме, че се върна жив и здрав!“
	— На други пей ти тая песен! — шегували се коларите. — Знаем ги ние жените!
	— И аз си зная жената. Тъкмо така ще каже.
	— Добре — обзаложили се коларите, — ако твоята жена наистина каже тия думи, ние ще ти дадем дванадесет коли заедно с конете.
	И изпратили те най-хитрия колар при жената на селянина.
	Стигнал той при нея и рекъл:
	— Добър ден!
	— Добър ден!
	— Знаеш ли какво направил твоят мъж?
	— Не, не зная.
	— Сменил воловете с кон.
	— Добре е направил. Като си имаме кон, колата не струва скъпо, лесно ще я купим.
	— Но той сменил коня с крава.
	— Още по-добре: ще си имаме млечице.
	— Но и кравата сменил със свиня.
	— И това не е лошо: свинята ще ни опраси прасенца.
	— Добре, ала свинята сменил с овца.
	— Това е още по-хубаво: ще си имаме агнета и вълна, ще има какво да преда.
	— Но и овцата сменил с гъска.
	— Много добре направил! Ще имаме и пух, и пера, и яйца.
	— Но и гъската сменил с петел.
	— От туй по-хубаво няма: петелът рано ще ни пее, за работа ще ни буди.
	— И петелът сменил с празна кесия.
	— От това по-хубаво — здраве: кой каквото припечели — той ли, аз ли, или децата, — все в кесията ще слагаме.
	— Но той дал кесията за превоз.
	— Че какво от това? — рекла жената. — Трябва да се радваме, че той е жив и здрав.
	Коларите нямало що да сторят. Трябвало да изпълнят облога. И те дали на селянина дванадесет коли и дванадесет коня.
