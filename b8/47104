P>
#	Увод
	Как стана тъй, и аз не зная.
	Но някак си полека-лека
	открих за стотен път Америка —
	открих човечето в Човека.

#	Изложение
	Човечето у нас е скрито.
	А ако в теб не пребивава,
	тогаз си изключение, което
	пак правилото потвърждава.
	Човечето си е човече.
	Ще кажете: „Какво пък — нека!“
	Е, да, но тъкмо то е, дето
	ни пакости от памтивека.
	Да кажем, древен откривател,
	с туземно име Горо Гроче,
	открил е огъня, на който
	да си варим чорба и проче.

	Дотук съвсем добре! Но ето,

	човечето със страст голяма,
	подучва ни, че може с огъня
	да палнем братовата слама.
	Да кажем, втори откривател…
	Но за какво да продължавам?
	Ще бъде глупаво и скучно
	известното да известявам.

#	Заключение
	Заклевам всички откриватели
	от многознаещото племе
	да спрат със своите открития,
	че май не ни остава време…
	Да спрат… додето не открият,
	подобно мен, полека-лека,
	но не Америка, а способ
	срещу човечето в Човека!

#	П.П.
	Това заръча Айнщайн!
	И не като моралите.
	И не със слово, а с очите си —
	очи на плакало дете…
P$
