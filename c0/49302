P>
	След дълго и нежно бърборене
	най-после се престраших. Най-после.
	Помилвах косите ти нежно. Повалих
	главата ти хубава върху фотьойла
	(Ах, каква мека коса! Какви носталгични очи!)
	и те целувах, целувах, целувах —
	безмилостно дълго, дълго безмилостно
	и чувах дълбока и сънна мелодия.
	Душата ти свиреше на своята арфа
	някакъв много известен концерт —
	о, това беше най-световната музика,
	която някога бях доловил на света.

	Навярно Гьоте тъй бе целувал Улрика
	(andante amoroso — бавно и искрено),
	навярно Яворов така бе впивал устни
	в горещите устни на Лора до кръв
	(alegro agitato — живо и бързо),
	навярно Незвал така Дора Габе бе любил
	(capriccioso pizzicato — весело и високо),
	навярно Сайферт така…
	Беше в един късен ноември. Точно по обед.
	Не съм бил на себе си сигурно —
	луд съм бил, луд навярно съм бил, луд!

	На другата сутрин валеше дъжд —
	опъваше дълги, накъсани струни
	от облачното сиво небе до земята,
	свиреше мокро на своята тиха арфа
	протяжно и тъжно, протяжно и тъжно,
	целуваше нежно зеления връх на Вълтава,
	Вълтава се виеше сластно под него
	и все не можеше да се изтръгне
	от мълчаливата страстна прегръдка.
	О, дъжд, спри — о, несретнико дъжд,
	разкървавяваш й устните пребледнели,
	тя е нежна и слаба жена — Вълтава,
	остави я — виках му аз, остави я…

	Но дъждът беше див, невъздържан, пиян.
	Луд е бил — не беше на себе си просто
	и я целуваше, целуваше, целуваше.
	Безпаметно дълго, безпаметно хубаво.
	Тъй както Гьоте Улрика е целувал
	(andante amoroso — бавно и искрено!),
	Тъй както Яворов жадните устни на Лора
	(alegro agitato — живо и бързо!),
	Тъй както Незвал (capriccioso pizzicato).
	Тъй както Сайферт (ad libidum):
	Тъй както аз.
P$
