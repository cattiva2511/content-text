P>
	Далече някъде,
	но в този свят,
	в едно спокойствие двустайно
	богата беше ти и аз богат
	с едно стихотворение.
	Тайно!
	По два пъти във седмицата там,
	от никого и никому незнайно,
	си рецитирахме със тебе с много плам
	стихотворението тайно.

	Веднъж
	ти май не пожела
	да дойдеш и тъжах безкрайно —
	о, как, защо, не ти ли дожаля
	за стихотворението стайно?

	Не бе ти дожаляло
	и ме хвана яд —
	отиде си така безгрижно и нехайно.
	Дано се срещнем някога на оня свят
	и там да си четем
	стихотворението тайно.
P$
