	Това се случило през една гладна година. Нямало храна нито за хората, нито за добитъка, нито за дивите зверове.
	Угрижила се лисицата. Няколко дни нищо не могла да хапне.
	— Добре ще бъде да отида в някоя друга земя — рекла си тя и тръгнала на път.
	Насред пътя я срещнал вълкът.
	— Накъде, Лисо? — попитал я той.
	— Отивам в друга земя.
	— А дали там е по-добре?
	— Как да не е по-добре! Там стадата пасат без овчари. Там има месо колкото искаш.
	— Ще дойда тогава и аз с теб — казал вълкът и тръгнал с Лиса.
	По пътя ги срещнало магарето.
	— Къде сте тръгнали, приятели? — попитало то.
	— В друга земя отиваме.
	— Защо?
	— Да се наядем до насита — казала лисицата. — Там има трева, сочна и висока. Можеш да пасеш колкото искаш.
	— А магарешки бодил има ли?
	— Има.
	— Вземете тогава и мене — примолило се то.
	— Добре, приятелю. Тръгвай!
	Вървели дълго. Стигнали до една височина. Взели да се изкачват по нея, но лисицата скоро се уморила, легнала насред пътя и казала:
	— Много се уморих, а трябва да се върви още десет дни. Поне да имаше нещо да си хапна. Тук има трева, но няма месо. А аз съм много гладна. Но знаете ли що? Ще изядем един от нас — онзи, който е най-млад. Затова казвайте поред кой кога се е родил.
	— Аз съм се родил през голямото наводнение — казал вълкът.
	— Лъжеш! — креснала лисицата. — Ала лъжата няма да те спаси, защото аз имах бели косми, когато стана наводнението. Пак си по-млад от мене.
	А магарето казало:
	— Аз не зная точно кога съм раждано, но вие можете да проверите. Баща ми е записал моя рожден ден на десния ми заден крак.
	— Аз съм късогледа — казала лисицата. — Ти, Вълчо, имаш по-големи очи. Я виж какво пише!
	Вълкът се приближил. А магарето, като усетило вълчовата муцуна до копитата си, така силно го ритнало, че вълкът се преметнал във въздуха, паднал и не станал вече.
	Тогава лукавата лисица рекла:
	— Ето, Вълчо, каква е наградата на онези, които лъжат.
	А сетне се обърнала към магарето и казала:
	— А сега, приятелю, има храна и за двама ни. За тебе сочна трева и бодил, а за мене и вълчето месо е харно.
