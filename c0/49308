P>
	Един възрастен господин
	и едно младо момиче
	се разхождат сами
	по брега на морето.

	А морето е палаво и закачливо.
	Праща свойте вълни
	да се пръскат в нозете им
	и сребристите капки
	се спускат по голото чело,
	приплъзват по бръчките
	на високия мъж
	и си умират от смях:

	„Вие сте възрастен господин!
	Господин възрастен господин,
	оставете това младо момиче,
	дето търси на своя транзистор
	най-модерните нови мелодии,
	да намери едно младо момче
	с гъсти прави коси над челото,
	със сребристо синджирче на шията
	и с походка, която напомня
	най-модерните стъпки
	в най-модерния танц.“
	Един възрастен господин
	и едно младо момиче
	се разхождат сами
	по брега на морето.

	„Господин възрастен господин!“
	се заливат от смях вълните.
	„Господин възрастен господин!“ —
	падат сенки на чайки по пясъка
	и потъват от срам във него.
	„Господин възрастен господин,
	намери една възрастна дама
	и със нея тръгни на разходка
	по златистия бряг на морето“ —
	се навеждат една към друга
	като стари, прастари клюкарки
	сенките на чадърите.

	А момичето крачи до него
	и със своите стройни нозе
	отпечатва по жълтия пясък
	едно дълго и важно писмо:
	„Господин възрастен господин —
	пише момичето в него, —
	има много момчета по плажа.
	С моя японски транзистор
	мога да хвана на всяка вълна
	едно младо сърце, което
	скача сега като риба на сухо.
	Мога с друг да вървя по брега,
	ако исках да тръгна със друг.
	Искам с теб да вървя,
	господин възрастен господин.
	Искам с теб да вървя. Нека,
	който разбира писмото
	на моите стъпки по пясъка,
	да разбере и това,
	господин… възрастен… господин.“
P$
