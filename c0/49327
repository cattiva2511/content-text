P>
	Ако някога мине
	през твоя прозорец семеен
	странна сянка от болка прегърбена
	в късната нощ
	и съпругът ти скочи от масата
	с гняв ненадеен,
	успокой го,
	помоли го да сложи до хляба
	разярения нож.

	Ако някога в лампата на полилея
	затрепти един образ разпънат,
	върху клада горящ,
	и ти сложиш ръце на очите си
	и цялата стая се залюлее,
	помоли да ме скрие нощта —
	този фокусник черен
	с черен цилиндър и черен плащ.

	Ако някога телефонът ти —
	този странен палячо —
	пронизително, страшно пищи
	или някой в слушалката няма
	хрипти мълчешком,
	значи в късната нощ
	безпризорно душата ми плаче
	и плачът й се чува като ехо
	във твоя дом.

	Ако можеш тогава,
	остави оня жалък щастливец в леглото
	и по нощница тънка,
	когато е най-студено,
	преди зори,
	като крехка ела,
	като богородица няма
	постой до стъклото
	и за мен —
	безпризорния —
	поне няколко мига
	потрепери.
P$
