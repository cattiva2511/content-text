	Славният халиф* Харун ал Рашид се преоблече един ден като обикновен гражданин и тръгна из околностите на Багдад, за да види как живее народът. Придружаваше го само везирът му Джефер, който също беше преоблечен.
	[* В редица мюсюлмански страни — владетел и висш духовен глава. — Б. а.]
	Като излязоха извън града, те видяха старец да копае вада в градината на един градинар. Халифът се спря и попита стареца, който копаеше с голяма мъка:
	— Какво правиш, човече?
	— Нали виждаш, защо ме питаш? — отговори старецът ядосано.
	— А колко изкарваш на ден?
	— По четири аспри — отговори старецът.
	— Много малко! — викна халифът. — Как живееш с тази надница?
	— Много добре. С едната аспра плащам дълг, втората аспра спестявам, с третата купувам хляб, а четвъртата хвърлям във водата.
	— Аз разбирам всичките ти думи, старче, но все пак не разбирам какво искаш да кажеш с това.
	— Говоря съвсем ясно — каза старецът. — Една аспра давам на майка си — значи плащам дълг; с втората храня сина си — значи спестявам; с третата аспра се храня аз, а с четвъртата храня дъщеря си и значи тая хвърлям във водата, защото дъщеря ми ще се омъжи и ще отиде да работи в чужда къща. Разбра ли сега?
	— Разбрах, старче — отговори Харун ал Рашид и додаде: — От днес нататък ти ще работиш в моята градина.
	— Кой си ти? — попита старецът.
	— Аз съм твоят халиф.
	Старецът падна по очи пред халифа и каза:
	— Малка е твоята градина, за да побере всички нас, които живеем тъй, халифе мой! Само градината на Аллах е достатъчно голяма, за да можем всички да работим в нея, но все пак благодаря ти.
	— Мъдър си ти, старче — каза Харун ал Рашид, — затова всяка сутрин ще повтаряш тия думи на моя везир, за да го накараш да престане да вярва, че моята помощ е безгранична.
	Така старецът стана съветник на везира на славния халиф Харун ал Рашид.
