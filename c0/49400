	Десетте есета — „закон(и)“ — на Паркинсон не са само весели историйки за буржоазната бюрокрация. Смятат ги и за весели, и за сериозни. И наистина, интересно е да се знае, че „Законът“ заедно с още три други „весели“ закони са влезли в програмите на различните курсове по организация и управление на Запад. Наричат ги четирите закона на ръководството (менажмента). Ето ги:

#	1. Закон(и) на Паркинсон
	„Работата се разширява дотолкова, доколкото да запълни времето, което и` е определено“.
	„Разходите растат дотогава, докато погълнат приходите.“*
	[* Това е „Вторият закон на Паркинсон“. Вж. в. „Студентска трибуна“ 1969/15.]
	Обяснението читателят е намерил в страниците на тази книжка.
#	2. Закон на Мърфи
	Той се основава на един стар моряшки израз: „Възможно е да направиш грешка при всяко нещо — при построяването или управляването на кораба. Все едно — Мърфи ще открие грешката.“
	Г-н Мърфи в случая е океанът, защото корабът или ще пострада, или ще потъне.
	Това е и основно правило във въздухоплаването: конструкция, обслужване и ремонт на самолетите. Всяка грешка при тях може да доведе до катастрофа.
	За нещастие законът на Мърфи действува и по-нататък. Той важи и за административно управленческата дейност, където също е възможно да се обясни или да се разбере и изпълни погрешно работата. Мърфи ще открие грешката. В случая той е стопанството.
#	3. Закон на Нютон
	„Действието ражда противодействие.“ Този закон е познат на всички от гимназиалния курс по физика. Прилагат го обаче и за стопанските системи. Когато се създава или развива, да речем, някакъв нов производствен процес, се отпускат средства — това е действието. Но парите трябва да се дадат от някоя друга система или процес. Тук именно се ражда противодействието, защото често пъти се получава болезнена икономическа или операционна реакция — системата, от която се вземат парите, противодействува — тя или „страда“, или дава парите под лихва.
#	4. Закон на Простотата
	Често пъти за развитието на една система (организация или производствен процес) се отпускат много големи средства. Вследствие на това системата се усложнява, набъбва, променя се по форма и големина. Стига се до една точка, след която промените и сложността на системата поглъщат целта, за която системата бе създадена. Тя започва да се поваля под собствената си тежест — става неуправляема. Оттук нататък започва да действува Законът на Простотата. Системата трябва да се разпадне на по-прости, по-гъвкави и по-богати с идеи подсистеми. Те именно се управляват по-просто и ефективно.


	Тези закони не претендират за точност, но се смята, че действуват някак си „закономерно“. Изучаването им по програмите в курсовете за ръководни кадри на Запад преследва, между другото, една важна цел: да се възбуди въображението на курсистите чрез средствата на изкуството.
	Въображението е важен елемент в науката за управлението. Подобно на военното дело, което е и наука, и изкуство, управлението често се дефинира като: „наука и изкуство за подготовка, координация и насочване на човешките усилия, приложени за регулиране и използуване на силите и материалните ресурси на природата в полза на хората“*.
	[* Л. С. Петров. „Зкономические основи управление производством“, „Мысль“, 1966.]
	Българските читатели от всички възрасти и образование: инженери, икономисти и стопански дейци сега имат възможност да се запознаят с първия от изложените по-горе четири закона, където професорът по история С. Н. Паркинсон описва чрез средствата на изкуството пътищата за нарастване на бюрокрацията в капиталистическата система.
	Страшната конкуренция в капиталистическите страни допринася в някои отношения за бързото и оперативно разрешаване на производствените проблеми. Заедно с това обаче капиталистическата система ражда и тежка бюрокрация, която трудно се вижда отвън.
	На пръв поглед много капиталистически предприятия са добре организирани и работят ефективно. Ефективно, но за кого? Частното присвояване на печалбата, пазар в хаоса, на който по-силният изяжда по-слабия, довежда постепенно до натрупване на богатствата във все по-ограничен брой ръце. „Големият бизнес“ се враства с държавния апарат и създава бюрократична машина, която управлява националната икономика в свой интерес. Оттук нататък „Големият бизнес“ съвсем лесно прекрачва националните граници, става нападателен и нагъл в международен мащаб. Той не се колебае в своите колониални и неоколониални цели и дори прибягва до военни средства, ако е сигурен в печалбата си. Това е той, държавно-монополистичен капитализъм, чисто превръщане в империализъм, предвиди гениално Ленин.
	Може би, като професор по история, самият Паркинсон, в един друг свой труд, идва съвсем близко до тези изводи: „За получаването на печалбите съществуват граници и злините се умножават, когато тези граници не се зачитат. При все това тенденцията да се прекрачат границите изглежда, че е универсална, глобална и всичко друго, но не и приемлива. Ясно е, че нарастването на печалбите се управлява от някакъв закон.“
	На капиталистическата държавна администрация, която проф. Паркинсон нарича „бюрокрация на приходите“ е „присъщо безразборно (хаотично) мислене, което води до разхищения и често — разхищения в колосален порядък“.
	Стопанските системи на социалистическите страни имат най-голяма и то реална възможност да се отърсят от всякакви форми на назадничавата бюрокрация. Този процес сега е в пълен ход. Търси се най-правилното съчетание между предимствата на централизирано планиране и стопанската самостоятелност и самозадоволяване на отделните предприятия. Основните принципи на социализма позволяват да се разработи и да се приложи бъдещата обща теория за по-оптималната организация на цялото стопанство. При капитализма това е невъзможно. Обществената собственост на средствата за производство и общественото им присвояване при социализма са великото предимство на нашия строй пред капитализма. Това позволява на нашата система да се развива и самоусъвършенствува практически до безкрайност.
	Може би любознателният читател е намерил в тази книжка полезни неща, които ще допринесат за това съвършенство.
@	Инж. Стою Ст. Керванбашиев
