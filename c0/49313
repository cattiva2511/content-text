P>
	Театърът. Градинката. Фонтаните.
	И малкото градинско кафене.
	Оркестърът. И писъкът на враните.
	Изпразненото вече портмоне.

	И празните сърца. И празното огромно
	небе над нас без никакви звезди,
	и кучето, минаващо край нас бездомно…
	И твойто: „О, не страдай! Тъжен не бъди!“

	О, някак много бързо, главоломно
	зарасна тази рана в мене между раните
	или така понякога си мислиме поне.

	Аз тази вечер още помня. Още помня.
	Театърът. Градинката. Фонтаните.
	И малкото градинско кафене.
P$
