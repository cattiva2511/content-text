P>
	Пред библиотека те видях за първи път.
	Като излязла бе от стихотворение.
	Съзрях край тебе в оня миг да се тълпят
	метафори, хиперболи, сравнения.

	Но несравнима с нищо беше ти.
	Във замъка на моя сън бе ти графиня,
	която мойте дни и нощи посети
	със свойта сянка поетична, фина.

	Сега те нося в себе си и нощ, и ден,
	дори когато си далеч от мене
	ту като сън в нощта, ту като сън във мен,

	ту като образ от стихотворение,
	което Бог е писал вдъхновен,
	за да го подари на мене.
P$
