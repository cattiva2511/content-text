	Арабският халиф Махади много обичал лова. Веднъж, като скитал по лов, той се изгубил в една гора. След дълго лутане съзрял бедна колиба, влязъл вътре и поискал нещо за пиене от намиращия се там арабин.
	Арабинът му поднесъл стомна с вино. Халифът пил и попитал:
	— Приятелю, знаеш ли кой съм аз?
	— Не, господарю — отговорил арабинът.
	— Аз съм един от придворните на халифа.
	Арабинът се поклонил дълбоко.
	Махади пил още от стомната и попитал арабина дали го познава. Учуденият човек му отговорил, че преди малко той му обяснил кой е.
	— Не — рекъл Махади, — аз съм първият министър на халифа.
	Арабинът пак се поклонил.
	След малко Махади пил още вино и потретил въпроса си.
	Изумен, бедният арабин му повторил, че той вече му е казал кой е.
	— Аз не казах истината — рекъл Махади. — Аз съм самият халиф, пред когото цял свят се кланя.
	При тези думи арабинът, вместо да се поклони, взел стомната и я скрил. Халифът много се учудил. Той помислил, че човекът се е уплашил, че той, като халиф, ще го накаже, задето употребява вино*, и започнал да го успокоява.
	[* Ислямската религия забранява употребата на алкохол. — Б. р.]
	— О, не, не затова — извикал арабинът, — побоях се да не би като пиете още вино, да станете пророка Мохамед, а после — да не би да ме накарате да повярвам, че сте самият Аллах.
