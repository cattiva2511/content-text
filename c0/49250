	В едно село имало една много лоша жена. Тя се женила няколко пъти, но мъжете й все я изпъждали, защото не вършела каквото й заръчат, а правела каквото си знае.
	В близкото село живеел един момък. Като станал за женене, тръгнал да си дири невяста. Тук ли, там ли — намерил същата жена. Нали била хубава — харесала му. Събрали се съседите и започнали да го раздумват:
	— Недей, синко! Вземи коя щеш друга, но нея недей! Ще ти пати главата!
	— А кое й е лошото? — попитал ги той.
	— Упорита и неслушлива е. Досега няколко мъже е сменила. Все не могат да я търпят.
	— Щом само това й е лошото — ще я взема — рекъл другоселецът. — Нейният цяр е лесен!
	Направили сватбата. Първата неделя жената слушала. В събота тръгнали да вървят на повратки у майка й. Мъжът бил ловец, та си взел и пушката. Не щеш ли, в пътя ги заследило кучето. Мъжът започнал да го пъди, но то не искало да се върне.
	— Върни се ей, кученце, че аз веднъж казвам! — заканил му се той.
	Ала то продължавало да върви. Тогава селянинът вдигнал пушката, гръмнал и го убил…
	Вървели, вървели, стигнали до един тесен мост. Мъжовият кон минал по моста, но когато да мине жената, конят й се запънал — не ще! Слязъл мъжът, хванал коня за юздата и го повел. Пак не ще!
	— Върви, коньо, че аз веднъж казвам!
	Но конят не се помръдвал. Мъжът вдигнал пушката, та убил и него.
	Жената се много зачудила на тоя мъж, дето веднъж казва и убива всеки, който го не слуша, но не смеела да се обади.
	Мъжът свалил седлото на убития кон и го сложил на гърба на жена си. Жената се поопънала, но той викнал и ней:
	— Върви, жено, че аз веднъж казвам!
	Тръгнали. Мъжът на кон, а жената със седлото на гърба — след него.
	Когато стигнали в село, всички се струпали да я гледат и питат защо е със седло на гърба. А тя от страх и умора едва си поела дъх и продумала:
	— Мълчете, да ви не чуе моят мъж, че той веднъж казва!
	И им разправила всичко.
