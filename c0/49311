P>
	Не ще оставя да си идеш
	от мен, от моите очи.
	Ще те затворя в клепки като в миди,
	като във зид ще те зазидам.
	Не ще оставя да си идеш
	от мен, от моите очи.

	Не ще оставя да си идеш
	от мен, от моето сърце.
	Там посред всичките обиди
	ще нося твоето лице.
	Дори да ме презреш и ненавидиш,
	не ще оставя да си идеш
	от мен, от моето сърце.

	Ще те оставя да си идеш
	от мене и от моя ден
	единствено когато видя,
	че в тебе аз съм отразен
	като в реката бряг най-свиден.
	Тогава ти от мен ще си отидеш,
	но не без мен, но не без мен.
P$
