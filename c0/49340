P>
	— Ти се страхуваш, че светът ще свърши?
	Че облаците ще доплуват своя бряг,
	че птиците ще се стопят във своя полет,
	че дългите реки в един миг ще се изтекат,
	оставили след себе си напукани дъна,
	че океанът ще потъне вдън земята
	и земното кълбо ще се превърне във пустиня?
	Че изведнъж ще свършат дъждовете,
	чадърите, дърветата, звездите…

	Земята! Въздухът! Водата! Огънят!
	Летищата и самолетите! Гарите и влаковете!
	Онези дълги неизбежни разстояния
	и с тях въртенето неистово на обръчите
	огромни на паралелите, на меридианите,
	на облаците, натоварили чували божи дъжд,
	на вятъра, сеяч на тичинки в света.

	О, не, не се страхувам от това.
	Аз се страхувам, че ще изчезне любовта,
	а няма ли любов, светът е свършил.
P$
