P>
	На междинната гара на този свят
	на илюзиите и на виденията странни
	аз се срещнах със тебе веднъж.
	Една дълга целувка. Една капчица кръв
	върху нежните устни. Нищо — каза
	и я натискаше с кърпичката, натискаше
	с кърпичката… Влакът дойде
	неочаквано бързо те отнесе нанякъде
	в оня тъмен тунел на метрото.
					Къде си сега?
	Болят ли те устните? Очите ти
	гледат ли стреснато? Сърцето ти
	бие ли както тогава? Гара. Вик на влак.
	Сбогом и кърпичка. Дим пред очите ми.
	Изчезна. Няма те. Докога ще те чакам?

	После на крайната гара на другия свят
	ще те посрещна с конете на всички звезди.
	Ще те целувам до кръв. Къде — ще питам —
	кърпичката, къде ти е кърпичката?
	На луната със златната брошка ще те даря,
	ще ти наметна шала на Млечния път,
	ще те положа в леглото на един облак
	и ще пия кръвта на твоите топли устни,
	докато ми се отдадеш в небесния пух
	и останеш завинаги там със мене,
	завинаги с мене, завинаги с мене, особено
	ако ми родиш едно хубаво ангелче.

	Само си носи кърпичката, моля те.
	Кърпичката си носи. Кърпичката.
P$
