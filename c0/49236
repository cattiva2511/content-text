>	1

	Гласът: Излезе съвсем не такъв, за какъвто те мислех.
	Аз: Не съм виновен.
	Гласът: Допринесе за заблудата ми.
	Аз: Не съм целял подобно нещо.
	Гласът: Но така или иначе, обичаше прекрасното. Или поне се преструваше, че го обичаш.
	Аз: Да, обичам прекрасното.
	Гласът: Какво всъщност обичаш? Прекрасното? Или една жена?
	Аз: И едното, и другото.
	Гласът (подигравателно): По всичко личи, че не виждаш никаква разлика.
	Аз: Че кой вижда? Вярно е, че можеш да обичаш жена и да не обичаш старинен порцеланов съд. Но само защото не умееш да оцениш прелестта му.
	Гласът: Естетът трябва да избере едно от двете.
	Аз: За жалост, по рождение съм по-скоро алчен, отколкото естет. Нищо чудно обаче в бъдеще да избера не жената, а старинния порцелан.
	Гласът: Значи си просто непоследователен.
	Аз: Ако това е непоследователност, то болният от грип, който си прави ледени обтривки, е най-последователният човек на света.
	Гласът: Слушай, престани да се правиш на силен. Вътрешно си слаб и говориш така очевидно само за да отклониш от себе си упреците на обществото.
	Аз: Естествено. Помисли и ще разбереш, че не ги ли отклоня, в крайна сметка то ще ме смаже.
	Гласът: Ах, колко си нагъл!
	Аз: Нищо подобно! Душата ми се свива от всяка дреболия като при допир с лед.
	Гласът: Изглежда, си въобразяваш, че си всесилен, така ли?
	Аз: Разбира се, че съм един от силните. Но не и най-силният. Защото иначе щях спокойно да се превърна в идол като онзи човек на име Гьоте.
	Гласът: Любовта на Гьоте е чиста.
	Аз: Това е измислица! Измислица на литературните историци! Точно на тридесет и пет години Гьоте бяга в Италия. Разбира се, че пътешествието му е бягство. Освен него тази тайна знае само госпожа Щайн*.
	[* _Шарлота фон Щайн_ (1742–1827) — възлюбената на Гьоте. — Бел.р.]
	Гласът: Говориш така, за да се самозащитиш. Няма нищо по-лесно от това.
	Аз: Много е трудно да се защитиш сам. В противен случай нямаше да се появи професията адвокат.
	Гласът: Какъв красноречив хитрец си ти! Повече никой няма да се разправя с теб, така да знаеш!
	Аз: Затова пък имам дърветата и водата, които все така ме вдъхновяват. И над триста тома японски, китайски, източни и западни книги.
	Гласът: Ще загубиш обаче читателите си завинаги.
	Аз: Ще имам читатели и в бъдеще.
	Гласът: А те ще ти осигурят ли хляб?
	Аз: И от сегашните не получавам кой знае колко. Най-големият ми хонорар е десет йени на страница.
	Гласът: Но ти, ако не се лъжа, имаше състояние, нали?
	Аз: Да, парче земя в района Хонджо, голямо колкото котешко чело. И в най-благоприятните времена месечният ми доход не е надхвърлял триста йени.
	Гласът: Затова пък притежаваш дом. И христоматия по съвременна литература*…
	[* Става дума за една христоматия по съвременна японска литература за училищата, излязла през 1925 год., чийто съставител с Акутагава. — Бел.р.]
	Аз: Покривът на този дом ме смазва с тежестта си. А хонорара от христоматията съм готов да ти отстъпя, когато пожелаеш. Защото всъщност получих четири — петстотин йени.
	Гласът: Но ти си неин съставител и това е достатъчно, за да се срамуваш.
	Аз: От какво според теб трябва да се срамувам?
	Гласът: Присъедини се към редовете на просветителите, нали?
	Аз: Не е истина. Просветителите се присъединиха към нас. Просто се залових с работата им.
	Гласът: И имаш очи да се наричаш ученик на Нацуме-сенсей?!
	Аз: Разбира се, че съм негов ученик. Ти навярно познаваш онзи Нацуме-сенсей, който се занимаваше с литература? Но едва ли другия — гениалния безумец.
	Гласът: Лишен си от идеи и дори да се случи някоя все пак да се появи в съзнанието ти, тя е противоречива.
	Гласът: Високомерието ще те убие.
	Аз: Тъкмо това доказва, че се развивам. Само глупецът е докрай непоклатим в убеждението си, че слънцето е по-малко от копаня.
	Аз: Понякога си мисля, че може би не съм от хората, които умират в постелята си.
	Гласът: Изглежда, не се боиш от смъртта, така ли?
	Аз: Боя се от смъртта. Но да умреш не е никак трудно. На няколко пъти съм слагал глава в примката. След десетина секунди страдание започвах да изпитвам дори някакво приятно чувство. Не бих се поколебал да умра веднага, щом се сблъскам с нещо по-неприятно от смъртта.
	Гласът: Защо тогава не умираш? Нима в очите на околните не си престъпник пред закона?
	Аз: Разбира се. Точно като Верлен, като Вагнер или като великия Стриндберг.
	Гласът: Но не правиш нищо, за да изкупиш вината си.
	Аз: А нима има по-голямо изкупление от страданието?
	Гласът: Ти си непоправим злодей!
	Аз: По-скоро преливам от добродетели. Нямаше да страдам така, ако бях злодей. Нещо повече — щях да се възползувам от чувствата на жените и да ги изнудвам за пари.
	Гласът: Тогава значи си идиот.
	Аз: Да, може би съм идиот. Произведение като „Изповедта на глупеца“* може да бъде написано само от идиот като мен.
	[* Автобиографична повест на Стриндберг. — Б.р.]
	Гласът: На всичко отгоре никак не познаваш живота.
	Аз: Ако познаването на живота беше най-голямото достойнство, то предприемачите щяха да са цветът на човечеството.
	Гласът: Презираше любовта. Но вече си давам сметка, че винаги си я издигал в култ.
	Аз: Не, и сега не я издигам в култ. Аз съм поет. Човек на изкуството.
	Гласът: Но нима в името на любовта не изостави майка и баща, жена и деца?
	Аз: Въобразяваш си. Изоставих ги заради самия себе си.
	Гласът: Тогава си егоист.
	Аз: Не, за жалост. Но много искам да стана егоист.
	Гласът: Печалното е, че си заразен от модерния култ към „его“-то.
	Аз: Нали затова съм съвременен човек.
	Гласът: Хората на днешния ден не могат да се мерят с древните.
	Аз: Но и древните са били за времето си съвременни.
	Гласът: Не съжаляваш ли жена си и децата си?
	Аз: Едва ли ще се намери човек, който да не ги съжалява. Прочети писмата на Гоген*.
	[* Очевидно става дума за писмата на Гоген, писани до семейството му, след като заминава за Таити. — Бел.р.]
	Гласът: Виждам, че си склонен да оправдаваш всяка своя постъпка.
	Аз: В такъв случай изобщо нямаше да разговарям с теб.
	Гласът: Значи не искаш да се оправдаваш, така ли?
	Аз: Просто съм се примирил.
	Гласът: А твоята отговорност?
	Аз: Една четвърт от мен е плод на наследствеността, друга — на средата, трета — на случайността. Тъй че нося отговорност само за една четвърт от същността си.
	Гласът: Колко си вулгарен все пак!
	Аз: Всички са като мен.
	Гласът: Тогава значи си сатанист.
	Аз: За съжаление не съм. И презирам спотаилите се на сухо сатанисти.
	Гласът (известно време мълчи): Но така или иначе, страдаш. Признай поне това.
	Аз: Слушай, не ме надценявай. Може би дори се гордея, че страдам. Освен това мисълта „Спечеля ли, изпадам в ужас да не го загубя“ не се отнася за силните.
	Гласът: Да не би тогава да си честен? Или може би си шут?
	Аз: И аз се чудя кое от двете.
	Гласът: Винаги си вярвал, че си реалист.
	Аз: Защото винаги съм бил идеалист.
	Гласът: Сигурно ще загинеш.
	Аз: Но това, което ме е създало, ще създаде и моето второ „аз“.
	Гласът: Страдай колкото си щеш тогава! Отивам си.
	Аз: Почакай! Моля те да ми кажеш преди това кой си всъщност ти, който постоянно ме разпитваш; ти, невидимият за очите ми.
	Гласът: Аз ли? Аз съм ангелът, мерил сили с Яков в зората на света*.
	[* За борбата на Яков с бога вж. Стария завет (Бит. 32: 24–29). — Бел.р.]


>	2

	Гласът: Ти си изключително смел.
	Аз: Не, лишен съм дори от капчица смелост. Иначе нямаше да скоча в устата на лъва, а щях да чакам сам да ме изяде.
	Гласът: Но от всичко, което си извършил, лъха човещина.
	Аз: Човешкото е донякъде и животинско.
	Гласът: Не си сторил нищо лошо. Просто се измъчваш от съвременния обществен ред.
	Аз: Но дори той да се промени, постъпките ми пак ще причиняват нещастие на много хора.
	Гласът: Все пак си силен, щом не се самоуби.
	Аз: Опитвах няколко пъти. И за да изглежда смъртта ми естествена, дори изяждах по десетина мухи на ден. Накълцани на ситно, мухите лесно се преглъщат. Но да ги дъвчеш е отвратително.
	Гласът: Затова пък ще бъдеш велик.
	Аз: Не се стремя към величие. Искам само спокойствие. Прочети писмото на Вагнер. Той пише, че ако е имал достатъчно пари за прехрана на любимата си съпруга и две — три деца, щял да е щастлив и без да създава велико изкуство. Виждаш ли? Дори Вагнер! Дори той — силният духом!
	Гласът: Но така или иначе ти страдаш. Значи не ти липсва съвест.
	Аз: Нямам нито капчица съвест. Имам само нерви.
	Гласът: Семейният ти живот е нещастен.
	Аз: Но моята жена ми е била винаги вярна.
	Гласът: В трагедията ти има много повече разум, отколкото при другите хора.
	Аз: Глупости! В комедията ми има много по-малко познания за живота, отколкото при другите хора.
	Гласът: Обаче си честен. Сам призна всичко пред мъжа на своята любима, преди да се разкрие връзката ви.
	Аз: И това е лъжа. Защото, докато можех, мълчах.
	Гласът: Ти си поет. Човек на изкуството. И всичко ти е позволено.
	Аз: Да, аз съм поет. Човек на изкуството. Но и частица от обществото. Затова и аз нося своя кръст. Само че той, очевидно, е твърде лек.
	Гласът: Забравяш своето „его“. Цени индивидуалността си и презирай простия народ.
	Аз: Ценя я и без да ми напомняш. Ала не презирам народа. Веднъж казах: „Скъпата вещ може да се счупи, но керемидата ще оцелее“. Шекспир, Гьоте, Чикамацу Мондзаемон все някога ще умрат. Но утробата, която ги е родила — великият народ, няма никога да умре. Всяко ново изкуство, независимо от формата си, ще се ражда от недрата му.
	Гласът: Произведенията ти са оригинални.
	Аз: Нищо подобно. Пък и кой изобщо е оригинален? Сътвореното от гениите на всички времена има прототипи навред. Аз също често съм крал оттук-оттам.
	Гласът: Но ти учиш другите.
	Аз: Учил съм ги само на невъзможни неща. Ако бяха възможни, щях да съм ги извършил сам, преди да се захвана да уча когото и да било.
	Гласът: Живей с убеждението, че си свръхчовек!
	Аз: Само че не съм. Никой от нас не е свръхчовек. Единствен Заратустра. Но и самият Ницше не знае от каква смърт е загинал Заратустра, нали?
	Гласът: И ти ли се боиш от обществото?
	Аз: Че кой не се бои от него?
	Гласът: Вземи пример от Уайлд, който е лежал три години в затвора. На него принадлежат думите: „Да се самоубиеш, значи да се признаеш за победен от обществото“.
	Аз: Но в затвора Уайлд на няколко пъти прави опит да се самоубие. Не успява само защото не намира подходящ начин.
	Гласът: Потъпчи и добро, и зло!
	Аз: Но най-силното ми желание е да стана истински добър човек.
	Гласът: Прекалено наивен си. Прекалено прост.
	Аз: Напротив, прекалено сложен.
	Гласът: Но бъди спокоен, защото винаги ще имаш читатели.
	Аз: Само след премахване на авторското право.
	Гласът: Ти страдаш в името на любовта.
	Аз: В името на любовта ли? Я остави тези комплименти в стила на начинаещ литератор. Просто се препънах случайно в любовта.
	Гласът: Никой не е застрахован от това.
	Аз: Тогава излиза, че всеки може лесно да се съблазни от парите.
	Гласът: Разпънат си на кръста на живота.
	Аз: Това не ме изпълва с гордост. Убиецът на своята любовница и крадецът са също разпънати на кръста на живота.
	Гласът: Животът не е чак толкова мрачен.
	Аз: Мрачен е за всички освен за „малцината избраници“ — другото име на всички идиоти и злодеи.
	Гласът: Страдай колкото си щеш тогава! А знаеш ли кой съм аз? Аз, който дойдох нарочно, за да те утеша?
	Аз: Ти си куче. Дяволът, промъкнал се някога в кабинета на Фауст в образа на куче.


>	3

	Гласът: Какво правиш?
	Аз: Просто пиша.
	Гласът: А защо пишеш?
	Аз: Защото не мога, без да пиша.
	Гласът: Тогава пиши! Пиши до сетния си дъх!
	Аз: Разбира се. И без това не ми остава друго.
	Гласът: Виждаш ми се необикновено спокоен.
	Аз: Нищо подобно. Ако принадлежеше към познатите ми, щеше да знаеш и моите страдания.
	Гласът: Къде изчезна усмивката ти?
	Аз: Върна се горе при боговете. За да се усмихваш на живота, са нужни, първо — уравновесен характер, второ — пари и, трето — далеч по-издръжливи нерви от моите.
	Гласът: Но сега като че ти е по-леко на душата?
	Аз: Така е. Затова пък съм принуден да нося на голите си плещи цялото бреме на живота.
	Гласът: Не ти остава друго, освен да живееш посвоему. И посвоему да…
	Аз: Да умра посвоему.
	Гласът: Ще станеш нов, съвсем различен човек.
	Аз: Аз съм си винаги аз. Само си сменям кожата. Като змиите…
	Гласът: Наясно си с всичко.
	Аз: Не, не е така. Наясно съм само с част от духа си. А другата част, онази, за която нямам понятие — Африката на духа ми, е безкрайна. От нея ме е страх. Чудовищата не обитават света на светлината. Но в необятния мрак нещо все още дреме.
	Гласът: И ти си моя рожба.
	Аз: Кой си ти? Ти, който ме целуна? Всъщност аз те познавам.
	Гласът: Е и кой съм според теб?
	Аз: Онзи, който ми отне покоя. Онзи, който разби епикурейството ми. Моето… Не, не само моето… Онзи, заради когото загубихме духа на златната среда — нещо, на което ни учеше древният китайски мъдрец*. Твоите жертви са навред — и в историята на литературата, и във вестниците.
	[* Очевидно има предвид Конфуций, който учи, че в човешките действия и взаимоотношения не трябва нито да липсва нещо, нито да има нещо излишно. — Бел.р.]
	Гласът: Е и как ще ме наречеш?
	Аз: Ами… не зная как. Но ако си послужа с чужди думи, ти си сила, която ни превъзхожда. Ти си властвуващият над нас Демон.
	Гласът: Можеш да се поздравиш. При никого не ходя просто така на приказки.
	Аз: Само че аз по-силно от всеки друг се боя от присъствието ти. Там, където се появяваш, изчезва покоят. Очите ти са като рентген — проникват навсякъде и виждат всичко.
	Гласът: Тогава бъди винаги нащрек!
	Аз: Разбира се, че съм нащрек. Но в минутите, когато пиша…
	Гласът: Да идвам, когато пишеш ли?
	Аз: Какво говориш! Кой е казал подобно нещо? Аз съм един от нищожните писатели. И искам да съм един от тях. Иначе никога не бих имал покой. Но докато държа перо в ръката си, навярно ще бъда твой роб.
	Гласът: В такъв случай бъди винаги нащрек! Не е изключено да изпълня всяка твоя дума. Е, довиждане. Някога отново ще те навестя.
	Аз (вече сам): Акутагава Рюноске, Акутагава Рюноске, пусни по-яки корени в земята. Ти си разлюляна от вятъра тръстика. Може би облаците над теб все някога ще се разсеят. Стъпи здраво на краката си! Заради себе си. И заради децата си. Не бъди самонадеян, но недей да се унижаваш. И духът ти ще възтържествува.
@@	(Публикувано посмъртно)
