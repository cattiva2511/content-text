	Работници пробивали в планината път. Изпречил им се голям камък. Какво да правят? Да го махнат от пътя — не могли: камъкът бил много голям. Да извият пътя зад него — също било невъзможно: трябвало да прекопаят цял хълм.
	Започнали да разбиват камъка. Цял ден работили, цяла камара ситни камъни натрошили, а камъкът си стоял все тъй голям и непоклатим. Смятали, пресмятали, трябвало цял месец да разбиват камъка. Тогава един работник рекъл:
	— Аз ще го махна за два дена.
	Той довлякъл от гората много дърва, натрупал ги върху камъка и ги запалил.
	Когато камъкът се нагорещил хубаво, той донесъл студена вода от извора и започнал да я изсипва върху нажежения камък. От студената вода камъкът изпращял и се пропукал на няколко места.
	Работниците бърже го раздробили и махнали от пътя…
