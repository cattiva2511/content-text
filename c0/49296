	Еню Кювлиев (1902–1989) е роден в село Брезово, прославено от картините на големия художник Златю Бояджиев. Дългогодишен учител, автор и на учебници за началните училища, през 1930 г. Еню Кювлиев започва да издава и редактира списание „Детски живот“, което излиза почти без прекъсване до 1947 г. и достига до 25–30 000 тираж. Той привлича за сътрудници мнозина известни български писатели, като Дора Габе, Елисавета Багряна, Чичо Стоян, Асен Разцветников, Йордан Стубел, Веса Паспалеева, Елин Пелин, Ангел Каралийчев; и художници, като Илия Бешков, Стоян Венев, Вадим Лазаркевич, Цанко Лавренов, Златю Бояджиев.
	Самият редактор на „Детски живот“ разгръща в списанието си своята писателска дарба — с името си или с псевдонима Чик Чирик публикува множество творби. Един от най-продуктивните и талантливи български белетристи през 30-те и 40-те години на миналия век, Еню Кювлиев е автор на 14 книги за деца. По-стойностни сред тях са: „Докато се пече питката“, „Отплатата на Ваклушка“, „На дядо Мирчовото коляно“, „Хълмът на доблестта“, които имат по няколко издания. В други свои книги той показва вкус и художествено умение в преразказването на народните приказки и при авторизирания превод — такива са: „Свилената пеперуда“, „Светът на мъртвите“, „Малки приказки с голяма поука“. Много творби на Еню Кювлиев са разпръснати в различни вестници и списания у нас и в чужбина, а в архива му (предаден безвъзмездно на Народна библиотека „Иван Вазов“) се съдържат и неиздадени творби, спомени, писма на видни български писатели. Най-популярното произведение на писателя е романът „Чичо Пей и Асма бей“ (1940 г.). Той е изграден като поредица разкази за приключенията на две селски момчета. В лудориите героите са в стихията си.
	Уволнен и отстранен от активна редакторска и писателска дейност след 9 септември 1944 г., към края на живота си Еню Кювлиев получава признание за делото си, когато се празнува неговият 80-годишен юбилей. Чрез настоящия сборник читателите ще имат възможност да се запознаят с някои от произведенията на този талантлив автор.
