	Когато турският град Акшемир бил обсаден от Тамерлан, в лагера на монголите бил проводен великият мъдрец Насър Един да преговаря.
	Мъдрецът не искал да отиде с празни ръце при страшния монголски владетел, та попитал жена си какво е по-хубаво да му занесе: една кошница фурми или няколко любеници.
	— Любеници му занеси — рекла жена му. — Една кошница фурми доникъде няма да му стигнат.
	Насър Един се замислил. После казал:
	— Мъдрецът не бива да се води по ума на една жена…
	И занесъл на монголския владетел кошница фурми.
	Тамерлан го приел много хладно. А когато научил какъв дар му е донесъл, ядосал се и заповядал на един слуга да вади една по една фурмите от кошницата и с тях да замеря плешивата глава на прочутия мъдрец.
	Насър Един търпеливо понасял наказанието и след всеки удар повтарял:
	— Слава на Аллаха и неговия Пророк!
	— За какво хвалиш Бога? — попитал го Тамерлан.
	— Затуй — отговорил мъдрецът, — че ме научи да ви донеса кошница фурми, а не любеници, както ме съветваше моята жена…
