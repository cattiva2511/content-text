	Имало един зъл и жесток арабски принц. Поданиците му треперели от него.
	Този принц обичал често да се предрешва, да ходи между народа, да го разпитва и жестоко да се забавлява.
	Веднъж той срещнал в пустинята един арабин и го попитал:
	— Какъв човек е твоят господар?
	Арабинът казал:
	— Та той не е човек, а тигър, жаден за кръв, ненаситна хиена, проклета от бога!
	— Виждал ли си го някога?
	— Не, никога.
	— Е, добре, вдигни очи и го виж! Ти говориш с него.
	Арабинът, без да се смути, попитал:
	— Ами ти знаеш ли кой съм аз?
	— Не.
	— Аз съм от семейството на Зобаир, на което всеки потомък един ден в годината става луд. Днес е точно моят ден.
	Принцът разбрал хитростта на арабина, избухнал в смях и му простил за искрения отговор.
