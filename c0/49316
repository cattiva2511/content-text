P>
	Веднъж, за да не ми е много хладно
	и за да ми е в студеното добре,
	на тръгване от домакинята откраднах
	една целувка в тъмното антре.

	Бе може би по-продължителна от кратка,
	ала за мене си остана кратка тя.
	Валеше. Под дъжда като една загадка
	и като тайна я пренесох през нощта.

	Вървях. Изминаха години оттогава.
	Днес спомням си за нея все по-рядко,
	но и така е във живота ми добре —

	след изживените крушения и мъжка слава
	разбрах, че всяко щастие е кратко
	като открадната целувка във антре.
P$
