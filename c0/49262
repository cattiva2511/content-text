	Един японски принц притежавал двадесет красиви порцеланови вази. Веднъж слугата на принца, без да ще, счупил една от вазите. Принцът, разгневен, го осъдил на смърт.
	Чул за случката японецът Ямаки и пожелал да го заведат при принца. Завели го. Като се поклонил дълбоко, той съобщил на принца, че може да поправи счупената ваза, ако му дадат да види останалите деветнадесет.
	Зарадван, принцът заповядал да донесат веднага вазите, наредени на голям поднос. Слугите ги донесли. Тогава Ямаки със страшна сила блъснал вазите и ги счупил до една.
	После се обърнал към слисания принц и казал:
	— Тези вази кога и да е ще струват деветнадесет човешки живота. Нека по-добре струват живота само на един. Вземете моя живот!
	Принцът разбрал поуката, възхвалил храбростта на Ямаки и го наградил богато.
