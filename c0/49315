P>
	Видях те на брега. Отдавна е било.
	Бе лято. Като извивки на китара бяха
	извивките на твойто тяло… Време зло,
	защо погазваш всичко? Бързо отшумяха

	онези дни. Разпери сводът своето крило
	и отлетя видението твое. С него отлетяха
	и лятото, китарата, вълните, слънчевата стряха
	на морското небе. И завъртя ни друго колело.

	Остана в паметта ми като бисер в мида. Плахо
	дохождаш нощем във съня ми.
			Полазва пот по моето чело.
	Нима годините, които тичаха след нас, преодоляха
	забравата? Събличам те върху брега на моя сън
			(как просто е било!)
	и свиря на китарата на твойто тяло
			(вълните ли плющяха?)
	една мелодия, която си измислям оттогава
			(упорито, зло).

	(Дърветата над мен звезди от свода син беряха.)
P$
