	Живял някога един мъдър старец. Веднъж при него дошъл млад одрипан човек и рекъл:
	— Старче, говори се за тебе, че си много умен. Ако е тъй, кажи ми как да забогатея бърже, та да славя мъдростта ти.
	Мъдрецът решил да се пошегува с глупавия младеж и казал:
	— Замини веднага за Хахания. Три месеца и три дни път ще вървиш дотам. Ала когато излезеш на широкия кръстопът, спри и чакай. Никой не знае кога, но веднъж в годината през това място минава със свитата си царят на Хахания. Ако го извардиш, ще те дари тъй богато, че изведнъж ще забогатееш.
	Глупавият младеж грабнал тоягата си и след три месеца и три дни стигнал Хаханската земя, намерил кръстопътя и седнал да чака.
	Минали дни, месеци, години. Младежът чакал търпеливо, впил поглед в далечината.
	Веднъж, като се навел над едно изворче да пие вода, видял, че косата му побеляла.
	— Какво ли ще е това? — казал той. — Да не би от снощи месецът да е останал в косата ми?
	Но изведнъж погледът му паднал върху старческата му ръка, цяла покрита с подпухнали жили.
	— Ааа! Излъга ме мене това старче! — викнал ядосано младежът и тръгнал да му отмъсти.
	— Ти ли си онзи мъдрец, дето ме излъга? — казал той на стареца, като стигнал. — Нима твоята мъдрост ти е дадена да се подиграваш с хората?
	— Кой си ти? Аз не те познавам.
	— Не ме познаваш, а! — викнал разярен глупавият и вдигнал тоягата. — Нали ти преди много години ме изпрати в Хаханската земя да чакам търпеливо, докато мине владетелят на тази земя, който, според твоите думи, когото свари на кръстопътя, дарява го богато и пребогато?
	Мъдрецът се усмихнал:
	— Това е моят баща, който ти е дал тоя съвет. Но той отдавна почива в гроба. А ти, човече, нима загуби толкова години да чакаш напразно? О, глупаво създание! О, велико търпение! Но не бой се! Всичко още не е загубено. Тръгни по широкия свят и на всеки, който като тебе иска да забогатее по лесен начин, казвай:
	„Човече и приятелю мой, нищо не пада наготово от небето. Само дъждът. Затова не гони онова, което не може да се стигне. Размисли по-напред какво можеш и какво не — и тогава се залавяй за работа. Дръж се здраво за земята, защото тя е кърмачка на всички. Друго не търси. Работи и работата ще те направи и щастлив, и богат“.
	Измаменият послушал мъдреца. Тръгнал по света и с полезните си съвети преживял радостно и доволно.
