P>
	Върху сухата шума на Ловния парк
	те положих за среднощното жертвоприношение.
	Не говорехме вече за Кенет Кларк.
	Не рецитирахме вече Сергей Есенин.
	Подивял от студена мастика и страст,
	разкопчавах ти блузката и сутиена
	и гърдите ти като пърхащи гълъби галех аз,
	а ти виеше и се гърчеше като хиена.
	После виждах дърветата да стърчат
	над гърба ми като махащи ръце за помощ
	и ме пробождаше като меч
	на очите ти жадни лъчът,
	и те любех аз —
	невменяем,
	безумен,
	непомнещ.

	Моя хубава нощ!
	Мое сластно момиче!
	Моя зодия Рак!
	Ти пищеше в лицето ми като птица,
	щастливо и светло ранена,
	притреперваше,
	стихваше,
	почваше пак,
	сякаш бе
	от богинята на любовта
	за любовни игри сътворена.
	И когато най-после се върнахме пак
	в ресторанта, бе всичко прибрано.
	Само твоята чантичка още висеше на стола.

	Прекосихме край последния келнер
	опустелия мъртъв дансинг
	и излязохме.

	Вън просветляваше леко.
	Пищеше предутринен влак.
	Започваше ден на бури магнитни,
	на протуберанси.
	Бяхме горди ловци на любов.
	Самодивите на любовта,
	затаени
	сред сенки на тъмни дървета,
	ни правеха реверанси.
P$
