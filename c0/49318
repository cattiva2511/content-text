P>
	Жената с черната коса! И асансьорът!
	Целувката и непрестанното движение
	от първия до сетния етаж, от сетния
	до първия — какво по-точно измерение

	за дължина, за трайност и за страст?
	Когато спряхме, сякаш беше спряло
	над нас, над къщите, над хората
	движението си земното кълбо.

	Жената с черната коса! Във асансьора!
	Един дълбок и стреснат поглед и една
	неизживяна и недовършена целувка

	и „лека нощ“ едно — една нелека нощ
	и две трептящи хълмчета под блузката,
	пулсиращи до сутринта във моя сън.
P$
