	Издебнала лисицата петела. Сграбила го за врата и хукнала да бяга. Разкрякали се кокошките, разлаяли се псетата. Спуснали се селяни след нея и завикали:
	— Дръжте крадлата, дръжте крадлата!
	Чул ги петелът и казал на лисицата:
	— Я им кажи, че ти не си крадла. Петелът си е твой, защото е в устата ти.
	Зачудена от тая петльова мъдрост, лисицата зинала да каже на селяните каквото я научил петелът.
	А петелът това и чакал. Плеснал криле и кацнал на едно дърво. После се обърнал към измамената лисица и рекъл:
	— И крадла си, Лисо, и глупава!
