P>
	Дори и да се срещнем пак,
	не може нищо от това да се повтори.
	Ще пада здрач. Ще веят ветрове като тогава.
	И пак, за да не могат във огряното поле да ни съзират
	хора,
	отгоре облаците свойте сенки ще ни дават,
	но няма да е същото
	и няма нищо от това да се повтори,
	дори и да се срещнем пак.

	Дори да се излее над главите ни пак оня дъжд,
	дори снегът, по който сме вървели с тебе, да се върне,
	няма
	да бъде същото, защото всичко е било единствено
	и съдено е всичко да ни се случи само по веднъж:

	целувката — една,
	едни — изречените думи,
	една — нощта,
	една — голямата любов,
	веднъж голяма.

	И нищо няма от това да се повтори,
	дори и да се срещнем пак.
	Затуй върви нататък и не се обръщай
	към онова, което е било.
	Ще го затрупат облачни грамади
	и пясъчните ветрове ще го засипят
	отвсякъде като в тропична къща,
	като в далечна пещера,
	като във приказка…
	Като във стъклен сън ти ще го носиш в себе си,
	но никога не се опитвай да си връщаш
	това, което е било.

	Дори и да се срещнем пак.
P$
