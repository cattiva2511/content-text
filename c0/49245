	Имало един справедлив съдия. Веднъж му се случило да решава един много заплетен спор между двама търговци. Колкото и да се мъчел, не можел да разбере кой е правият. Най-после се досетил. Повикал настрана първия търговец и го попитал:
	— Какво ще ми дадеш, ако реша спора в твоя полза?
	Търговецът много се зарадвал и рекъл:
	— Ще ти пратя цял кюп масло. И гърне мед ще ти проводя.
	Съдията го изпратил и повикал другия търговец.
	— Какво ще ми дадеш, ако реша спора в твоя полза? — попитал и него съдията.
	— Нищо не мога да ти дам, справедливи съдниче, защото — вярвай бога — правото е на моя страна.
	— Ето невинния! — викнал зарадван съдията. — Справедливият никога не купува правото.
