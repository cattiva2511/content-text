P>
	Преди много години
	под един дунавски вятър
	едно младо момиче и един възрастен господин
	неистово се целуваха.
	Срещу течението на реката
	се движеше бавен катер.
	Чайки се мятаха горе в ръцете на вятъра —
	ту се дърпаха яростно,
	ту със него флиртуваха.

	А момичето се накланяше към господина
	и му поднасяше своите устни влажни.
	Гърдите му се надигаха
	и шлиферът му се разтваряше като пелерина.
	Но това може би не беше чак толкова важно —
	по-важното беше,
	че умираше от любов господина.

	А момичето като чайка във вятър
	се мяташе във ръцете му.
	Вятърът дигаше полите му,
	опитваше се да го съблича.
	Господинът ревнуваше
	дори от ветровете
	и прегръщаше още по-силно
	ухажваното от вечерния вятър
	нежно момиче.

	Всичко това
	виждаше през очилата на спомена
	господина
	тази сутрин,
	когато момичето му се обади по телефона
	след толкова много,
	след толкова тъжни и светли години,
	които ту се движеха като бавен катер,
	ту летяха пред него като чайки след вятър
	и той ги гонеше,
	но все не можеше да ги догони.
P$
