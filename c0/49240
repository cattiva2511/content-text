	Чешкият крал Владислав заповядал на един от своите придворни да му купи нови обуща. Царедворецът купил и занесъл на своя крал новите обуща.
	— Колко струват? — попитал кралят.
	— Два флорина — отговорил царедворецът.
	— Какво? Два флорина! — викнал разгневен кралят. — Може ли крал да носи толкова евтини обуща! Вземи ги за себе си! Подарявам ти ги. А за мене още сега иди да купиш други — по-скъпи!
	Царедворецът благодарил за подаръка и отишъл в града да купи нови обуща на краля. Ала колкото и да обикалял, по-скъпи обуща не могъл да намери. Па накрая купил пак едни обуща за два флорина, само че друг цвят, и ги отнесъл на своя крал.
	— Колко струват? — попитал кралят.
	— Петдесет флорина.
	— Браво! Ето това са обуща, достойни да бъдат носени от един държавен глава.
	И похвалил още веднъж своя верен царедворец.
	А царедворецът от тази случка научил как трябва занапред да купува неща за своя крал.
