P>
	О,
	не защото бях коректор,
	момче без бъдеще,
	а май че и без минало момче,
	когато се яви,
	аз те приех за слънчев спектър,
	макар —
	е, имаше едно „макар“,
	а имаше и „че“.

	Ала
	макар че
	имаше едно „макар че“,
	аз те приех със всичките ти цветове
	и всеки ден богатствата на чувствата си
	харчех
	във евтини,
	емоционални
	стихове.

	И седмиците седмоцветни бяха,
	спектрални ивици за мене — седемте ми дни,
	докато нещо стана,
	нещо избледняха
	и нещо между нас се измени.

	Къде отиде след това, не зная.
	Мъгли и дъждове, и зими скриха твоя чар.
	Отдавна аз по теб не се терзая
	и коригирах свойто поведение,
	макар…
	че и коректора —
	момче без бъдеще —
	остана
	навярно там, във своя сектор,
	в мъглите някъде, във зимите, в дъжда.

	Сега,
	когато пак със спомени се храня,
	разбирам —
	единствено
	на спомените слънчевия спектър
	не хваща никога ръжда.
P$
