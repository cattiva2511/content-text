	Един старец се връщал от града. Отбил се да си почине под върбите край реката. Там заварил воловарчета да пасат говеда. Те играели някаква игра.
	Изведнъж най-малкото воловарче започнало да скубе един храст, който му пречел при играта. Напъвало се то тъй-инак — храстът не излиза.
	Видял го старецът и му рекъл:
	— Я опитай по-напред да изтръгнеш ей това, малкото храстче!
	Воловарчето пресегнало, уловило храстчето и го измъкнало.
	Тогава старецът му показал друго, по-голямо храстче, и казал:
	— Измъкни и това!
	Воловарчето уловило и него, напънало се с две ръце и го измъкнало с буца пръст.
	— Ха сега — казал старецът — опитай пак да изскубнеш храста, който одеве не можа да изтръгнеш.
	Воловарчето сграбчило с две ръце храста, изгърбило се силно, напънало. Но колкото и да се силело — не могло да го изскубне.
	Старецът поклатил глава и рекъл на друго воловарче:
	— Я му помогни!
	Двете воловарчета уловили храста и с голяма мъка го измъкнали.
	Тогава старецът се обърнал към всички и казал:
	— Запомнете, деца, че лошите навици са като тия храсти. Докато са още малки, лесно можеш да се отървеш от тях. Ала когато пораснат, закоравяват и пущат дълбоки корени в сърцата ни. Тогава човек сам не може да се отърве от тях, а трябва да вика други да му помагат.
