P>
	Бях само няколко дни с вас
	мои чешки момичета —
	едното по-светло, другото по-черно,
	едното с по-дълги, другото с по-къси коси.
	Вие знаехте само една българска дума наверно
	и тя беше „мерси“.
	Но ний се разбирахме.
	Вие бяхте тъй млади и хубави
	и аз ви се радвах,
	че ме връщате в моите спомени от младостта.
	Сигурно от близостта си със вас повярвах,
	че е повторима дори възрастта.
	Ах, мои малки момичета,
	защо си отивате вие
	от дъждовната вечер на София
	с един писък на влак
	и ме оставяте да се връщам отново
	към великата рилска пустиня
	или към една самоковска джамия
	и да ви виждам като две малки икони
	в скалистия мрак.
	Имам чувството,
	че без вашите погледи ще остарея,
	че ще се лутам от утре като жерав във листопад
	и ще си мисля за вас, и ще си спомням за вас,
	и ще се гордея.
	че със вас съм се чувствал
	с 20 години по-млад.
	Че съм се връщал към своето някога
	и съм целувал нетрезво,
	и съм се опиянявал мислено из нощните заведения
	със вино и със слова,
	а след туй съм стоял на перона
	и съм гледал след влака
	като един малък Незвал
	и съм шептял:
	Сбогом и кърпичка —
	моя съдба е това.

	Ах, мои малки момичета,
	мои чешки момичета —
	едното със дълги,
	а другото с къси коси и топъл глас,
	спомняйте си понякога за мене, ако обичате,
	ако не двете —
	поне едното от вас.
P$
