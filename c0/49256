	Лъвът никога не бил виждал петел, но слушал от свои приятели, че бил страшна птица. Само като изкукуригал, слънцето ставало и нощта бягала презглава.
	Веднъж, не зная по каква работа, пътували заедно петелът и магарето. Срещнали лъва.
	— Кой си ти? — попитал лъвът петела.
	— Аз съм Петльо Герест Златоперест. Имам гласище: като викна кукуригу, всички, които спят, стават.
	Разбрал лъвът, че пред него стои петелът. Уплашил се и търтил да бяга.
	— От мене се уплаши — рекло магарето. — Чакай да го погоня малко, та да му взема хубаво страха — казало то и захлопало копита след лъва.
	Усетил по едно време лъвът, че след него тича някой.
	— Петелът ще е! — рекъл той и се обърнал да види.
	Кога погледнал — магарето.
	Па като се върнал, па като го уловил — направил го на парчета.
	— Ех — едвам успяло да продума магарето, — една нищо и никаква птица ме спаси, а аз с моята глупава глава се заврях в устата на лъва.
