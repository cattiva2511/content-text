P>
	Хайде да си играем
	на сътворяване на светове.
	Ето глината. Ето водата.
	Ето те теб. Ето ме мене.
	Искаш ли?
	Аз ще сътворя един свят за тебе.
	Ти ще сътвориш един свят за мене.
	Аз ще сътворя уханието на косите ти.
	Ти ще сътвориш…

	Знаеш ли,
	хайде да не сътворяваме
	сътворените вече неща,
	а от сътвореното да сътворим
	една прегръдка,
	каквато не е имало досега,
	една любов,
	каквато вековете не познават
	(Или поне нека си мислим така!).

	Малко от тебе. Малко от мене.
	Едно твое подобие.
	Едно мое подобие.
	Един свят,
	който ще дойде след нас да създава
	други хубави светове.
P$
