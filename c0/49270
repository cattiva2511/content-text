	Имало някога в Япония чуден обичай. Когато някой лекар цери болен, не може да го изцери и болният умре, лекарят бил длъжен да окачи на вратата си едно шарено фенерче. Ето защо тогава пред вратите на лекарите висели много фенерчета…
	По него време се разболял един богаташ. Той повикал слугата си и му рекъл:
	— Обходи улиците на целия град, намери оня лекар, на вратата на когото висят най-малко фенерчета, и ми го доведи.
	Богаташът мислел, че който лекар е с най-малко фенерчета на вратата, той е най-способният и нему искал да повери здравето си.
	Слугата се лутал цял ден из града. Но на вратите на всички лекари висели по много фенерчета. Най-сетне в една крайна улица намерил един лекар, на чиято врата висяло само едно фенерче. Той потропал и поканил лекаря да го последва.
	Когато лекарят свършил прегледа, богаташът го попитал:
	— Как е възможно, господин докторе, на вашата врата да виси само едно фенерче? Нима досега сте уморили само един болник?
	— Само един — усмихнал се лекарят. — Но в това няма нищо чудно, защото аз от вчера съм лекар.
