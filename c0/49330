P>
	По-просто от това не би могло.
	И по-естествено. Като кайсии
	узрели капнахме със тебе ние
	като смокини две, като зърна мерло.

	Дошъл бе късен гроздоберен час
	онази нощ на сляпо сладострастие,
	когато нощни сокове напират в нас
	и нашите души пищят за съпричастие.

	„Не съм от камък — шепнеше ми ти. —
	Не ме докосвай с твоето горене.
	Нали човек от огън сътворен е,
	нали и без това като фитил гори

	душата му?“ И викайки „Не! Не! Не!“
	и задушавайки се от вълнение,
	отпусна се на мойте рамене
	божественото ти творение.

	Излязохме от хаоса на чувствата едва
	когато утрото се дигаше нагоре
	и цялото небе лежеше от умора
	в обсипаната от сълзи трева.
P$
