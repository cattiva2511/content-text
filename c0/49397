	Рецензии, книгописни бележки, откъси и др. за и от знаменитата брошура-памфлет на английския учен, професор по история С. Норткот Паркинсон, се появиха у нас във в. „Народна култура“, „Работническо дело“ и „Стършел“. Превод на съществена част от тази книга беше публикуван във в. „Студентска трибуна“ през 1967 година. Едва сега българските стопански дейци и студенти имат книжката в пълен и добре направен превод.
	Интересът, с който безспорно ще се посрещне този труд, е оправдан, защото той представлява остра сатира на буржоазната административна бюрокрация. Отпечатана през 1958 г. в Англия и претърпяла пет издания само за три месеца, преведена след това на почти всички европейски езици, книжката привлече вниманието на английския печат.
	В-к „Стар“ например пише: „Върхушката на държавническия апарат, представителите на едрия бизнес излизат из кожата си от ярост само като се спомене за тази книжка, и с пяна на уста твърдят, че в природата не съществува никакъв Паркинсон. Може би и да са прави. Но някой си, който носи това име, щателно е изучил английската система от учреждения и е публикувал този остроумен памфлет, осмивайки нейните многобройни несъвършенства и недостатъци“.
	„Всеки един от поразителните примери на глупост, приведени от Паркинсон, са резултат от тънкото наблюдение на автора и са взети от действителността“ — пишат журналистите на в. „Обзървър“.
	Книгата съдържа относително самостоятелни теми-глави, написани със свеж английски хумор, ирония и остроумие. Ето някои от тях с названия и кратки обяснения:
	Главата за _„Нарастващата пирамида“_ разяснява защо хората с чиновническа психика са склонни към бързо размножаване.
	Главата за _„Висшите финанси или законът за Нищожността“_ обяснява защо, когато се гласува сума за атомен реактор от 10 милиона долара, експертният съвет изразходва по-малко време, отколкото когато гласува сума за 2350 долара за построяването на навес за велосипеди.
	В главата _„Коефициент на неефикасност“_ се изтъква как неефикасността на английския кабинет е растяла пропорционално на броя на членовете му.
	В главата за _„Принципите на кадровия подбор“_ е казано как английската благородническа титла, произход и материално състояние определят кандидата за дадена служба.
	Тук трябва да изтъкнем, че въпреки шеговито-памфлетния характер, трудът на проф. Паркинсон поставя твърде важни проблеми из областта на организацията и управлението на големи стопански системи. Към това се отнасят по-специално въпросът за вземане на оптимално ръководно решение — извънредно важен фактор за ефикасността на всяко стопанско предприятие. Ето защо _„Законът на Парксинсон“_ се изучава и се цитира в почти всички курсове за подготовка на управленчески кадри на Запад.
	Наистина иронията на проф. Паркинсон е насочена пряко против бюрокрацията в Англия, но правилата на „закона“ и изводите се отнасят до голяма степен и до бюрокрацията, съществуваща и в други страни.
	Д-р Прокш, един от директорите на концерна „Круп“, в една своя лекция в Комитета по техническия прогрес в София, цитирайки Паркинсоновия закон, изтъкна стремежа на фирмата да намали броя на управленческия си персонал, да опрости работите му, за да го направи по-ефикасен и по-динамичен.
	Добре е известно, че нашата нова система на ръководство на стопанството има за главна цел да повиши ефективността и рентабилността на всяка организация, което в крайна сметка означава печалба не за един или неколцина капиталисти, а за целокупното народно стопанство, за целия народ. И именно в това отношение социалистическата система предлага безкрайни възможности за усъвършенствуване.
	Н. Р. България постигна в годините след 9.IX.1944 г. огромни успехи в социалистическото строителство и в икономическото развитие на страната. Все пак обаче и у нас има още остатъци от буржоазната психология и буржоазното бюрократично отношение към редица проблеми, възникващи в икономиката, които пречат на нашия бърз възход към комунизма.
	Партията и правителството насочват към решително подобряване на управлението на нашето общество и на нашата икономика. В решенията на пленума на ЦК на БКП през месец юли 1968 година се казва: „Необходимо е да се възпитават тружениците, заети в управленческия апарат, бързо да реагират на новите явления и тенденции в живота; да проявяват инициатива и да поемат отговорност за извършваната работа; да овладяват съвременното изкуство и наука за управлението; последователно да прилагат съвременните научни методи на ръководство и управление, да се борят срещу проявите на бюрократизъм, бездушие, безотговорност, презастраховане, приспособяване и други остатъци от миналото. Да се подобри начинът на привличане и назначаване на кадри в апарата на държавното управление, да се провежда линия на рационално намаляване на апарата на управление и управленческите разходи“.*
	[* Вж. „Основни насоки за по-нататъшното развитие на системата на управление на нашето общество“. Решение на пленума на ЦК на БКП, състоял се на 24, 25 и 26 юли 1968 г., изд. на БКП, София, стр. 36.]
	В този процес на усъвършенствуване на управлението на стопанските и социални организации следва да се решат редица въпроси от социал-психологически характер. Част от тези проблеми са общи и важат за всяка стопанска организация.
	Книгата на проф. Паркинсон представлява критика на капиталистическата стопанска администрация, на институтите в буржоазното общество. Тя бе преведена на много езици.*1 Ще бъде безспорно от голяма полза и за нашите стопански дейци и специалисти да се запознаят с тази книга.
	[*1 На руски в „Иностранная литература“.]
	В този смисъл препоръчваме на нашите стопански ръководители, на студентите от всички специалности — бъдещи специалисти и ръководители, да прочетат този труд. Така те ще бъдат подтикнати да правят критичен преглед на проблемите в своите организации и творчески да решават въпросите, свързани с усъвършенствуване на работата. Вярваме, че всичко това би допринесло за съществено подобряване на методите на ръководството и повишаване на икономическата ефективност и рентабилност на всяко стопанско предприятие.
@	проф. д-р Румен Янакиев
@@	ръководител катедра „Стопанско управление и машинна обработка на информацията“ във ВИИ „Карл Маркс“ София
