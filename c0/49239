	Прегладняла лисицата. Уловила една водна костенурка и стръвно се хвърлила да я разкъса. Ала от твърдата й черупка едва не изкъртила зъбите си.
	— Как да те изям, като си толкова твърда? — попитала лисицата своя лов.
	— Потопи ме във водата да омекна — обадила се костенурката от корубата.
	Лисицата я потопила във водата, но нали си е хитруша, застъпила я с единия крак на плиткото, за да не побегне.
	Почакала лисицата, колкото почакала, па попитала:
	— Омекна ли?
	— Започнах. Само тук, дето си ме настъпала, не мога да омекна.
	Лисицата дигнала крак, а костенурката бързо плувнала навътре в реката.
	— Кой те научи на тази хитрост? — попитала лисицата.
	— Неволята — отвърнала весело костенурката и продължила да плува навътре.
