P>
	У нас напролет до зори
	във всеки двор, до края,
	езически олтар гори —
	о, пир на урожая!

	Припича пак от сутринта
	и пари твойта кожа,
	и разкалена е пръстта
	като горещо ложе.

	Ще смъкна ризата от мен
	в димящата градина
	и пот ще лея, зачервен
	като грънчарска глина.

	Ще спра на припек недалеч
	и там, очи премрежил,
	аз цял ще се покрия с глеч
	и лъскава, и свежа.

	Нощта на моя тих таван
	ще влезе без умора
	и аз ще съм като стакан
	с вода и люляк морав.

	Измила хладните стени,
	ще ме остави в мрака, —
	една от местните жени
	разтребила е сякаш.

	И ще напира стрък зелен
	на воля, към небето,
	за сън удобно настанен
	отгоре на бюфета.

@@	1940–1942
P$
