P>
	Залян е пътят с каша сякаш.
	Вървиш встрани, сплескан цял,
	и месиш лед и глина, жвакаш,
	напредваш в плъзгавата кал.

	Прелитне в миг креслива сойка
	из брезовия рядък лес.
	На недовършена постройка
	той мяза отдалече днес.

	И през разтрозите, оттатък,
	аз виждам бъдното на длан.
	И там животът без остатък
	постигнат е и оправдан.

	В леса навлизам. Ден — година.
	Снегът се сляга вкоравен.
	Цял свят ми сочи как да мина
	и ехото приказва с мен.

	Сред размразената долчинка,
	снегът където е скопнял,
	запява птичка под сурдинка
	с две-три секунди интервал.

	Като кутийка музикална
	притихнал слуша я лесът —
	отеква в тишина кристална
	и бавно стапя се гласът.

	И чувам как търчи потокът
	в лъките земемерски чак
	и хрускат стъпки, капки пльокат,
	и пльосва от стрехите сняг.
P$
