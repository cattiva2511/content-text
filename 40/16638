P>
	Помпей! Веднъж ли скитах с изумление
	из уличките тесни… Но Помпей
	от гробница по-скучен е за мене,
	по-мъртъв и по-чист от нов музей.

	Виновен ли съм, че не помня днес
	ни кой къде живял е, ни коя ли
	красавица под звездния навес
	танцувала е с трепетни воали.

	Запомних само римските следи
	от колесници, плочите изтрити,
	Везувий, плодни равнини, бразди…

	Бе пролет. Като мед в незрими пити
	в сърцето жадно с радост, до екстаз —
	в живота влюбен — сили трупах аз.
P$
