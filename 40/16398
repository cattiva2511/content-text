	Днес залеза беше чисто бял, ама чисто бял. Така става винаги тук на двадесет и осми февруари. Тази бяла вечерна магия преди първи март е тъканта, в която утре ще се вплете кървавочервения изгрев — червено втъкано в бяло… Онова бяло на извечната Женственост.

	Когато утрото влезе босо в полето в стъпките му налягаха плитки от бяло-червена светлина. По тялото на земята пропълзя трептежа на пъпките и завърза кърмилни възелчета. Рукна сок. Земята зауха на трева, побеля от желание… Като жена.
