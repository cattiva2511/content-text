P>
	Ужасна задуха и тук. Не трепва, спи
	лозата сгърчена. Морето се стопило
	и бялото шосе очите ти слепи.
	А вилата на хълм стърчи — на голо било.

	Нахълтвам вътре. Рай! Прохлада, тъмнина
	зад щорите… Но не — и тук пощада няма,
	през цепките струи гореща светлина,
	редее здрачът и златее — суха слама.

	След миг — и свикваш пак и си представяш все,
	че там отвън море сияе в тишината,
	че няма сенчица край прашното шосе
	и цялата земя гори сред маранята!
P$
