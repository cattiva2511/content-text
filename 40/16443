P>
	Тих утринник. Смрази лицата ни.
	Трептяха трескави листа.
	По-син и от пера на патица
	над Кама изгрев заблестя.

	Бюфетчикът с чинийки тракаше.
	Лакей прозя се. А свещта
	сред светлини изчезна — сякаш че
	светулки бъкаха в нощта.

	Те ниско виснеха сред пристана —
	искриста нишка. Звънна три.
	Лакеят бе зает с почистване
	на бронза в смръзнал стеарин.

	Мълва старинна, неизбистрена,
	билинно-нощна от камъш, —
	край Перм, сред бриз, забърза в бисера
	от лампи Кама изведнъж.

	Вода нагълтала, се давеше
	и пак изплуваше звезда,
	и трепетен език подаваше
	в кандило — камската вода.

	И дъх на кухня се долавяше,
	на цинквайс лъхаше, на лак.
	Подслушвал дълго, изоставаше
	назад по Кама сънен мрак.

	С бокал в ръка, присвито вперяхте
	око, съзрели как расте
	рой недомлъвки над вечерята,
	но бяха ви досадни те.

	Зовяхте вие събеседника
	назад, към миналите дни —
	последна капка от последните
	да сте сред техните вълни.

	Тих утринник. Смрази лицата ни.
	Трептяха трескави листа.
	По-син и от пера на патица
	над Кама изгрев заблестя.

	Зора. След кървавата баня тя,
	след нефта, плъзнал на мига,
	гаси навред в каюткомпанията
	и лампите покрай брега.

@@	1916
P$
