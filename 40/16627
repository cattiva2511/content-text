P>
	Отсреща в хола с удари унили
	часовникът изпрати този ден;
	и миговете — тръпки лекокрили
	към самота, забвение и тлен —

	за миг тревожния си бяг смирили,
	коват пак своя златен орнамент:
	зашеметен от ритъма край мен,
	аз пак съм във властта на тия сили.

	Очи отворил, виждам: лъч трепти
	и чувам как сърцето равно бие,
	и тоя стих игриви ритми крие,
	и музика от сферите ехти.

	Да — ритъм, бяг… Без цел стремим се ние!
	Но страшно е без устрем и мечти.
P$
