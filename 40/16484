P>
	Препуска с пълна пара влакът,
	въртят се колелата с бяс.
	И хвоест, и смолист е злакът,
	и толкова неща ни чакат,
	и гледат ни брези в захлас.
	И стълбове край пътя тичат,
	и вее къдрица момиче,
	и пушекът така люти, че
	нагарча въздухът край нас.
	Свистят цилиндър и бутало,
	ръчагът блъска и тресе
	и сянката на ястреб вяло
	пълзи край пътното трасе.
	Машината въздиша, бяга
	с калпак от дим, а тоя лес
	тъй както и при Баба Яга —
	като че ли ни адска тяга,
	ни суматоха го засяга —
	стои и дреме и до днес.
	А някъде там град след град
	се мяркат все така далече,
	където влаковете вечер
	докарват, уморени вече,
	новопристигнал пъстър свят.
	И там от мъничките гари
	текат тълпите на вълни —
	кондуктори, железничари,
	чиновници, мъже, жени.
	И ето го — иззад огради
	изскочил, тръгва и оттук,
	разблъскал каменни грамади
	от кубове — един връз друг, —
	афиши, ниши, стрехи, сгради,
	театри, клубове, площади,
	градинки, улици, липи,
	дворове, входове, тълпи,
	квартири, стълбища, обяви,
	където всичко ври, кипи
	от страст светът да се преправи.

@@	1956
P$
