P>
	Ноември. Влажна полунощ. Градчето
	белее в лунната дрезгавина;
	спи всичко в безответна тишина.
	С тържествен шум обажда се морето.

	Пред комендантството стърчи в небето
	пилон с прогизнал флаг. Сред светлина
	мъглива, мътна — хладната луна
	ту хвърли взор, ту скрие си лицето.

	Отивам към откоса. Грохот. Зрак —
	по-блед, по-тайнствен в пустошта печална;
	вълни заливат лятната къпалня.

	Далече — сива бездна. Пълен мрак.
	А тук скали, от пяната облени,
	лъщят подобно дремещи тюлени.
P$
