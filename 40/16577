P>
	Лесът — изписан трем — стена
	лилава, златна и багряна,
	осята с весели петна,
	виши над светлата поляна.

	Брезичките с резбат контур
	златеят в чистия лазур,
	елите — кулички — тъмнеят
	и между кленовете греят
	тук-там в листака оредял
	прозорчета, денят сияе;
	през лятото изсъхнал цял,
	на дъб и бор лесът ухае
	и влиза в трема пъстър Тя —
	вдовица тиха, Есента.

	Сега на пустата поляна,
	в широкия безлюден двор
	не паяжина среброткана
	блести, а мрежа на стобор.
	Цял ден игрите си не спира
	последна пеперудка пак
	и като лист, покрит с варак,
	на паяжината замира,
	събрала сетна топлинка;
	така е светло днес, така,
	такава мъртва тишина е
	в леса, в самата висина,
	че може в тая тишина
	да чуеш листът как витае.
	Лесът — изписан трем — стена
	лилава, златна и багряна
	виши над голата поляна,
	опиянен от тишина;
	изцвърка дрозд и запрелита
	в гъстака, в сянката, пропита
	с прозирен кехлибарен зрак;
	в небето сипне се рояк
	скорци, останал сам да скита,
	и бързо всичко стихне пак.

	Последни мигове наслада!
	И знае Есента, че той —
	дълбокият и ням покой —
	предвестник е на листопада!
	Мълчеше, странно занемял,
	лесът и в залеза, когато
	с отблясъци от жар и злато
	пожарът трема бе огрял.
	А после страшен мрак припадна.
	Възлиза месецът, лесът
	в роса е, сенките растат,
	нощта е бледа и прохладна,
	със скреж по голата земя
	и с мъртви листи под краката;
	и тръпне Есента, сама
	след непрогледната тъма.

	Сега е друга тишината,
	заслушай се — расте навред
	и с хладна, стряскаща позлата
	се вдига бавно месец блед;
	в гората сенките скъсява —
	син дим пълзи, блести роса —
	и гледа те в очите право
	от свойте мрачни небеса.
	О, мъртъв сън на нощ мъглява,
	о, страшен час на чудеса!
	Със сребърна мъгла застлана,
	светлее голата поляна;
	лесът, избелен през нощта,
	със свойта хладна красота
	вещае сам смъртта си близка;
	а совата седи, мълчи
	и с тъпо втренчени очи
	току зловещо се закиска
	и с шум се срине, полети
	с крила овлъгнали и меки
	и в храста пак се приюти,
	с окръглен поглед стряска всеки
	и ушеста глава върти
	тревожно, сякаш в изумление;
	а пълен с пари на разтление,
	с мъглица, с влажен дъх на тлен,
	лесът немее вцепенен…

	Не чакай: няма да изгрее
	пак слънцето. Дъждец, мъгла
	леса обвили са, мрачнее…
	Нощта не всуе бе дошла!
	Но Есента е затаила
	това, с което е била
	засегната и днес унила
	ще се затвори, ще мълчи:
	да плиска дъжд и да фучи
	зъл вятър в нощите студени,
	и в мрака с пламъци зелени
	да греят вълчите очи!
	Лесът е като трем без хора,
	цял потъмнял е и прогнил;
	Септември, буйствал из простора,
	тук-там стрехата е свалил
	и с шума входа е заринал,
	нощес е паднал скреж, застинал
	и тае, всичко умъртвил…

	Чуй — ловни рогове в полята
	тръбят и меденият стон
	е като тиха скръб, разлята
	под свъсения небосклон.
	През шум на листи в далнините,
	в леса зареял своя зов,
	зове пак скръбен рог ловците
	и сбира псетата на лов,
	и носи вятърът суров
	звънливия им лай в тъмите.
	Ще плиска леден дъжд от днес;
	кръжат листа, отвред подбрани,
	и гъски в чезнещи кервани
	летят над глъхнещия лес.

	Но дните нижат се… Колони
	от дим възправят се в зори;
	мълчи лесът с бакърни клони,
	земята скрежът посребри
	и бледното лице умила,
	и в хермелинов скъп контош
	излиза Есента унила
	за сетен път след тая нощ.

	Студено, пусто… През врата
	от две изсъхнали осини
	се мяркат долините сини
	и шир — пустеещи блата,
	и път, поел на юг, далече —
	отдавна всички птици вече
	от бури и фъртуни тук
	спасили са се пак на юг;
	и Есента ще се отправи
	натам — ще тръгне тя в зори
	и трема пуст ще изостави
	навеки в голите гори.

	О, сбогом, лес! Прощавай! Знай,
	последен хубав ден това е
	и скоро сняг ще засияе —
	да грейне тоя мъртъв край!
	Как странни ще са в белотата
	на голия и леден ден
	и тремът празен, и къщята
	на тихите селца пред мен,
	и небесата, и безкраят
	с потъналите в сън гори;
	и радостни, че сняг искри,
	самури, белки ще играят
	и ще се гонят с весел бяг
	сред преспите от пухкав сняг!

	А с танца буен на шамана
	в тайгата гола ще влетят
	зли ветрища от океана,
	ще стенат, преспи ще въртят,
	ще вият като звяр в полето.
	Ще сринат трема — под небето
	ще щръкнат голи кол до кол
	и там, на тоя скелет гол,
	ще виснат скрежове космати
	и после в свода посинял
	ще грейнат ледени палати
	и от сребро и от кристал.

	А през нощта между аркадите
	ще блесне щитът на Плеядите
	със свойта бяла звездна жар:
	в часа, когато сред мълчание —
	огромен мразовит пожар —
	цъфти Полярното Сияние!
P$
