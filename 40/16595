P>
	Тъне слънцето — разжарен въглен —
	зад пустинята. Сред здрач размъглен
	дреме шайката. Настава час:

	слънцето изпратили, ще се събуем
	и под свода звездно-син, непредсказуем,
	милосърден… ще направим пак намаз.

	И какво ли знаем, скитници-пастири?
	В спомена за приказките всеки дири
	родни минарета, бащин стан.

	Разтвори, Всевечни, пак над тая синя
	свечерено-каменна пустиня
	книгата небесна — наш Коран!

	Ничком паднали с последни сили
	в сладък страх, очите си измили
	с пясъка хладнеещ, с влажен мрак,

	ще издигнем глас с молба, ще креем
	и в прахта пред Теб ще се разлеем
	като див талаз на морски бряг.
P$
