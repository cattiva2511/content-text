P>
	Над входа — полукръгла арка.
	Ливади, хълми, лес, жита.
	Ограда — хлад и сумрак в парка
	и дом със странна красота.

	Липи по няколко обхвата
	празнуват в здрачните алеи,
	прегърнати през рамената,
	двестагодишен юбилей.

	Закриват свода с тежки грани.
	Край тях — моравата с цветя.
	И от пътеки очертани
	пъстрее на квадрати тя.

	Под клоните като в мазе е,
	ни лъч дотук не е дошел
	и само изходът светлее
	като отвора на тунел.

	Но дните пролетни възкръсват,
	липите се изгубват в цвят
	и пак със сянката разпръсват
	неописуем аромат.

	Минават хора с шапки летни
	и вдишват, чак дотук дошли,
	уханията пъстроцветни,
	достъпни само за пчели.

	Когато мирисът достига
	сърцето — да го заплени, —
	е съдържание на книга
	с корици — цветните лехи.

	Дървото тежка сянка стели,
	почти затулен е домът
	и цветовете — свещи бели, —
	запалени от дъжд, горят.

@@	1957
P$
