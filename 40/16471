P>
	Не езеро — огромно блюдо.
	Зад него — облаци на път,
	сурови, с блясъка на слюда,
	подобно ледници искрят.

	Със смяната на светлината
	лесът променя колорит.
	Ту цял гори, ту в мрачината
	със сажди сякаш е покрит.

	Щом облаците проредеят
	и се покаже синева —
	как празнично небето грее,
	как буйства младата трева.

	Утихва вятърът, разчистил
	обляната от слънце вие.
	Блестят окъпаните листи
	подобно ярка стъклопис.

	В прозорците на манастира
	тъй в сънно бляскащи венци
	навън, към вечността, се взират
	царе, отшелници, светци.

	Като че ли е храм просторът
	и през прозореца му глас
	с далечни отгласи от хора
	понякога дочувам аз.

	Природо, тайнствена вселена,
	на твойта служба всеки ден,
	усетил тръпка съкровена,
	стоя от радост просълзен.
P$
