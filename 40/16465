P>
	Да си прочут не е красиво.
	Не ще те възвиси това.
	Недей в архива предвидливо
	да трупаш всяка чернова.

	Творецът е — да се раздава,
	а не за слава да ламти.
	Позорно е с пазарска врява
	да бъдеш превъзнасян ти.

	Живей така, без самозванство,
	та сам да чуеш как с любов
	през необгледното пространство
	ти праща бъдещето зов.

	В съдбата празноти оставяй,
	а не по белите листа
	и там дебело подчертавай
	главите, важните места.

	И потопи се в неизвестност,
	и стъпките си заличи:
	тъй скрива се в мъглата местност
	и вече нищо не личи.

	След тебе утре всяка педя
	усърдно ще изследват там,
	но несполука от победа
	недей да различаваш сам.

	И тъй, компромиси да няма,
	не се отказвай от целта
	и пак живей, живей и само
	живей, и само — до смъртта.
P$
