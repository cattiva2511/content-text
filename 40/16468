P>
	Лесът пронизан е с лъчи.
	И ленти прах, се стрелкат косо.
	Оттука, както си личи,
	на кръстопът излиза лоса.

	В леса — мълчание и мрак,
	животът в глухата ровина
	не е слънчасал сякаш пак,
	а друго нещо е причина.

	Наистина, ей там пред нас
	спря самката и се снишиха
	дърветата като в несвяст —
	и затова така е тихо.

	Тя хрупа пресен, сочен злак
	и с хруст ластарите се белят.
	Докоснал нейния гръбнак,
	люлее се на клонче желъд.

	Тинтява, лайкучка и бъз,
	живовляк, бучиниш, звъника
	стълпени са околовръст
	и глътнали са си езика.

	Потокът само в тоя час
	в оврага, пълен с благозвучия,
	ту шепне, ту надига глас —
	цял свят да разбере за случая.

	Звъни и в летния покой.
	размирил просеки, дъбрави —
	почти с човешки думи той
	се мъчи нещо да разправи.
P$
