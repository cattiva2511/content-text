P>
	В мойто детство — все още го помня —
	ще проточиш в прозореца врат,
	а отвън, като в каменоломня,
	под дърветата сумрак и хлад.

	Тротоари, паваж, сутерени,
	вляво църквата с обло кубе —
	от тополи, в два реда стълпени,
	всичко в сянка потънало бе.

	В парка глухи пътеки се вият
	и се крият от всичко в света
	и извечната женска стихия
	със загадъчност пълни бита.

	При съседските щерки, гълчейки,
	рой приятелки идват със смях,
	а черьомуха с цъфнали вейки
	вън прозорците бърше от прах.

	Или гневни старици, обзети
	от стремеж да гълчат, да кълнат,
	извисяват се — както дървета
	край градинките градски стърчат.

	Женска глъч — като бич тя терзае,
	но след време ще се убедиш,
	че нелека наука страстта е,
	че е подвиг — да боготвориш.

	Всички, зърнал ги някъде, мигом
	и отдавна на другия бряг,
	всички тук — нека бог поживи ги,
	аз длъжник съм на всяка от тях.

@@	1958
P$
