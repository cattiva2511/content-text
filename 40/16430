	Хитрецът Кихиго купил евтина земя. Но била много мочурлива. Нищо не можело да расте по нея. Той искал да я отъпче и тогава да я засее. Но как може сам човек да отъпче толкова земя!
	Мислил, мислил хитър Кихиго, най-после намислил, какво да направи.
	Разгласил наблизко и надалеко, че е недоволен от земния живот и че в еди-кой си ден ще се покачи на небето. Който иска да го види, може да дойде в неговата новокупена земя, отдето ще се изкачи на оня свят.
	В уречения ден надошли зрители от близко и далеко. Толкова много люде се струпали, че мястото, отгдето щял да се вдигне Кихиго, се препълнило. Някои дошли с ядене и пиене. Надошли и циркове и смешници да веселят и развличат посетителите.
	Най-после излязъл Кихиго. Закрепил няколко стълби една о друга и почнал да се изкачва към небето. Качвал се, качвал се нагоре — по едно време стълбата се разклатила. Зрителите завикали:
	— Гледайте, гледайте! Колко е опасно! Всеки миг Кихиго може да полети към земята!
	Чул ги Кихиго. Почнал да слиза по стълбата. Като наближил до зрителите, извикал:
	— Щом е толкова опасно, ще отложа покачването на небето за друг ден, когато дойдат по-безстрашни зрители, които да гледат спокойно моето смело покачване.
	И той си отишъл вкъщи. Ядосали се посетителите, че били надхитрени. А Кихиго останал доволен, че безплатно му отъпкали местото.
