	Веднаж орелът попаднал във въжена примка.
	Събрали се всички птици на съвет. Трябвало да измислят, как да помогнат на своя цар.
	Станал дивият петел и рекъл:
	— За да освободим нашия цар, трябва да намажем с кал въжето. От калта въжето ще изгние, и царят лесно ще го скъса.
	Замислили се всички птици. Орехчето излязло напред и рекло:
	— Какво думаш, петльо! Докато изгние въжето, и нашият цар ще се прости с живота. Друго нещо трябва да направим, за да му помогнем. Всяка от събраните тук птици да клъвне по няколко пъти въжето и то ще се прекъсне! С дружни сили ще освободим нашия цар.
	— Прието! Прието! Това се казва умен съвет! — развикали се птиците.
	Почнали една по една да кълват въжето. От кълването то се разнищило и най-после се прекъснало.
	Освободил се орелът и рекъл:
	— Да си живо, орехче! Ти си най-умната от всички птици. Отсега нататък ще бъдеш мой първи съветник.
	Оттогава до ден днешен орехчето минава за най-умната от всички птици. Дори то е и предсказвач на времето. Яви ли се зиме през големите студове, то ни известява, че скоро ще настъпят топли дни. Видим ли го лете в големи горещини, това показва, че ще настъпи хладно време.
	А дивият петел, като видял, колко глупаво посъветвал птиците, засрамил се, зачервил се и до ден днешен има червени петна около очите си.
