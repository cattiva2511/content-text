P>
	Ах, чудни разходки из нощната степ.
	Безбрежна марина степта е.
	Въздиша ковил, звънтене расте
	и плач на комари витае.

	И облаци в строй с подредени копи —
	вулкан връз вулкана — застиват.
	Притихва просторът, росата попил.
	Люлее, отнася, приспива.

	Мъглата — море — ни обгражда отвред,
	в чорапите с лепки се впива
	и чудно е, сякаш край тихо море:
	люлее, отнася, приспива.

	Копа ли в мъглата? Кой би познал?
	Май нашата слама? Да, тя — на копни.
	Дойдохме! Ей нашият сеновал.
	Мъгла и степ от всички страни.

	Встрани се изнизва Млечният път
	и — вървище в гъста пушилка — крени
	към Керч; а зад хатите ти секва дъхът:
	открит е, открит — от всички страни.

	Мъгла — сънотворно. Ковил — като мед.
	Изръсен от Млечния път. Погледни:
	мъглата топи се и нощ е отвред —
	край слама и степ — от всички страни.

	Нощта покрай пътя из сенките бди
	и с едри звезди го павира,
	и как ли отсреща преминал би ти
	плета — без да стъпчеш всемира.

	Нали разцъфтяха звезди и нали
	в нощта, сред буряна се свряла,
	овлъгнал пламтеше страхлив муселин
	и жаждаше слепнал финала?

	Степта и нощта — нека те да решат
	кога — да, кога — не… Начало —
	Комаров Плач Плава. Мушици Пълзят.
	Чорапи — От Лепките — в Бяло.

	Покрий ги, любима! Ще се напрашат!
	Степта е пред грехопадение!
	Тя — цяла обзета, тя — бял парашут,
	тя — необуздано видение!
P$
