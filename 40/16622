P>
	Часовникът с емайл, сред здрача плах
	тиктакал леко и нетърпеливо,
	отдавна спрял е. И расте коприва
	в градините с камари смет из тях.

	Махалото лъчисто, с бодър мах
	измервало футляра, си почива,
	завряно на тавана сред архива
	и склепът тъне сред безимен прах.

	Но аз — аз служих праведно и свято.
	Мен слънцето злати ме по обяд,
	нощта сребри ме, със звезди осята.

	Позеленя и моят циферблат,
	но Бог стрелката медено-зелена,
	сам Бог я движи. С цялата вселена.
P$
