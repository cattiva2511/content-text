	Преди много години живеело непослушно и лениво момиче. Майка му много тъгувала, защото то всеки ден правело пакости.
	Веднаж майката сложила да сготви каша от ориз и просо. Като увряла кашата, майката я отнела от огъня и накарала дъщеря си да я бърка с бамбукова пръчка.
	Дъщерята бъркала и току облизвала бъркачката. Майка й я видяла и почнала да й се кара:
	— Ти пак вършиш, каквото не трябва. По-добре е да идеш в гората при дивите животни! Там трябва да живееш, а не тука. Всеки миг ме ядосваш.
	Пакостницата, за да ядоса още повече майка си, сложила бъркачката под гърба си и почнала да я мърда насам-натам.
	Изведнъж цялото тяло на момичето се покрило с косми, и бъркачката се превърнала на опашка.
	Майката се хванала за главата:
	— Ах, Божичко, дъщеря ми стана на маймуна!
	Маймуната се изплезила на майката и избягала в гората.
	Оттогава до ден днешен маймуната живее из горите и прави пакости на хората.
