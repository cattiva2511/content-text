P>
	[…]

	Октомври. О, пръстен от стачки.
	О, вятър! О, адско изчадие!
	И чорли на морски грамади,
	вързопи, забрадки.
	Брошури и позиви — пачки,
	о, буря!
	О, киша! О, мрак! О, пищялки
	зовящи, резета, ключалки —
	малко
	след пет.

	От тюрми — към бури, брошури.
	О, нощи! О, речи горещи!
	На раните — стрелят отсреща —
	отвесните свещи!

	О, гробище в ден с погребение?
	И с тон с лейтенантската клетва,
	и рокли, и взори безцветни,
	в обятия слети!
	О, стълбища в креп! Псалмопения?
	И отговор — хором — полека,
	така бронз о бронза отеква:
	„Кълни се!“ — „Кълнем се!“

	О, вихър, обрулил словата
	като дървесата! О, вятър,
	щадящ засега под небето
	едни междуметия!
	Носи над талази и мачти:
	„За сълзите, бъдните стачки,
	ни крачка назад! Закълни се!“
	„Кълнем се! Ни крачка!“

	[…]

	От морето, иззад пощата изскочил,
	вятърът като слепец върви
	към завоя, бърза той, какво, че
	го събарят все тълпите с вик.
	Край стената син ацетилен е
	вбит в калта, но и така дори —
	пет за шест, морето до колене —
	по-нататък духва упорит.
	Бие се, опърлил свойта мутра,
	край фенера кривнат, с пламък слаб,
	отминава и изплувал, удря
	с две припрени прилепски крила.

	А моряците — макар на двора
	да е мрак, да бръсне вятър лош —
	пред казармата шумят и спорят
	в тая тъмна ноемврийска нощ,
	За хиляда те гълчат, от всеки, —
	сякаш в буря пролетен овраг, —
	е разровен, пръснат и размекнат
	и на буци вдигнат този мрак.

	Дъх на воля, дъх на влажна почва,
	на къртичини, картофи — ти
	дъх на щорм усещаш и какво, че
	е в море открито от уста.
	Трала-лала, нечии шегички,
	слухове, подметки, спор след спор,
	само край един върти се всичко,
	както плъзва из селата мор.

	Плъзва слух, че бил сред депутати,
	плъзва слух, че ходил в комитет,
	плъзва слух — и нещо в тъмнината
	приближава в същия момент.
	И догадките с разкати спряло,
	и помело в двора неприбран
	будки и бариери — като хала
	носи се и носи се „ура“.

	Незапочнал още свойто слово —
	радостта през бреговете ври.
	Чака да се слегне и отново
	удесеторява тоя взрив.
	И се борят буря и оратор.
	Търси — бурно! — чувството простор.
	Не словата — всичко без словата
	храни, пали техния възторг.
	Обяснение на исполини.
	Тук без думи могат до един.
	Ако имат флаг — той е малинов.

	Ако мрак ги дебне — той е син.
	Но все пак дочува се: ескадра.
	Значи трябва умно и с похват.
	Друга дума — „утре“ — се прокрадва.
	Сигурно за себе си — това.

	[…]

	В зимни призрачни мъгли
	дреме рейдът призори,
	сънно в пушек сиво-блед
	мачтите оплел,
	къпещ се като в роса
	с рей — стреснат рой —
	в полумъртвите фенери —
	млечнобял седеф, сребро.
	И пълзи едва-едва
	утринна вода.
	И шумът, отронен леко,
	стихва — сякаш бод след бод —
	тръпки в тялото на всеки
	параход.

	Той спи, престорил се на болен,
	мъртвешки сън и ужасил
	почти триверсната околност,
	той спи, отвън показал щил.
	Той скри се, той не ще да слуша
	в мъглата млечнобяла. Спи
	зад пелена от малодушие.
	Какво възторга му стопи?

	Мравуняк на брега — отрано
	войска се влачи цяла нощ
	и гледат я — като на длан е —
	зяпачите от Павлов нос.
	Пехотен полк от Павлоград и
	тринайсетата полева —
	артилерийската — бригада
	изпробват потния паваж.

	Коне, картечници, талиги,
	сандъци от патрони, звек
	и грохот, грохот, който стига
	за цял Нахимовски проспект.

	На булеварда с наредени
	под дрипавия небосклон
	останки жалки от учение —
	самият Кримски дивизион.

	И любопитство, любопитство:
	брега триверстен, затъпял —
	дошла да пие, да се плиска
	над трийсетхилядна тълпа.
	Кипяща каша с костенурки —
	гемиите заля тя пак
	и булевард — казан катурнат,
	и стълби — каменен черпак.
	Той с нея целият покрит е
	като с чернилка от ята,
	които денем спят прикрити,
	та сажди да пластят в нощта.

	Изтля мъглата постепенно
	и слънцето край този флот
	разлюшка водната арена
	като уплашен кашалот.
	И в тихата и ясна заран
	на крачка от кръга зловещ
	бе крайцерът — под пълна пара,
	като огняр край свойта пещ.

	[…]

	В миг като сняг в коси навалял
	ахна тълпата, сякаш залп
	тресна в триверстовия гранит
	и отхвръкна встрани.
	Ура — удар в борд, в аврал,
	в бушприт!
	Ура навеки! Заридал!
	Опит!
	Над крайцера лумна сигнал:
	КОМАНДУВАМ ФЛОТА. ШМИДТ.

@@	Март 1926 — март 1927
P$
