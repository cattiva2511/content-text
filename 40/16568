P>
	Гробове, мелници, пътеки и могили —
	помръкна всичко, скри се в тъмното от нас.
	Угасна залезът, изтля с последни сили,
	но нещо чака все догарящият час.

	И ето, идва Тя — самата степна Нощ е!
	След нея синкав мрак над всичко затрептя.
	Самотна, тъжна пак, унесена все още
	сред буйните жита върви на запад Тя.

	Поспре на синора и слуша тишината…
	И взира се натам, към призрачната шир,
	където класове трептят в дрезгавината —
	контурно очертан сред сумрака шпалир.

	И в нейните очи загадъчно-унили
	царят спокойствие и размисъл дълбок,
	познати само на безмълвните могили,
	на стихналата степ и звездния чертог.
P$
