P>
	Треперех аз. Пламвах и гаснех от страст.
	Тресях се. Направих й днес предложение —
	но край, дерайлирал съм. Отказ — от раз.
	Тя плаче. А аз — сред светците блажени.

	Излязох навън. Като новороден
	се чувствах. Неща и от смисъл лишени,
	живееха и безразлични към мен
	политаха в свойто прощално значение.

	Разплавен бе пътят и смуглия лоб
	бе смръщил и гледаше свода със злоба
	паважът, и вятър в липите с гребло
	гребеше. И всичко това бе подобия.

	Върти го, сучи го, но свеждах от срам
	очи — да не виждам как все ми се кланят.
	Не щях за богатства изобщо да знам.
	И бягах — от страх да не рухна в ридания.

	Инстинктът вроден като стар лицемер
	противен ми бе. Но ми бе по петите:
	„Детинска изгора — реши насаме —
	но нека все пак си отварям очите“!

	„Тръгни и върви!“ — схоластик заслепен,
	инстинктът ме водеше с мъдри съвети
	през непроходими гъстаци пред мен
	от люляци, страсти, дървета нагрети.

	„Ти първо тръгни — после може и в бяг“ —
	твърдеше, а новото слънце въззето
	следеше как учат туземеца бял
	да стъпва по старата нова планета.

	Едни ги слепеше това. Като в рог
	бе тъмно за други, очища изцъклили.
	В гергините пиленца риеха ров,
	щурчета — часовници — бяха зацъкали.

	Пламтяха стрехите и в тоя шпалир
	се взираше пладнето. В делника тукашен
	кой тихо се стягаше за панаир,
	кой, свел се над нов арбалет, си свирукаше.

	Жълтееше пясъкът, зноя изпил,
	предбуря под вежди от храсти се взираше.
	И сводът се спичаше, рухнал унил
	връз някакъв стрък от трева кръвоспираща.

	Аз цялата теб — от глава до пети —
	тъй както пиеса от Шекспир трагикът —
	те носех, назубрил те с жар отпреди
	и пак репетирах те, сам, като никога.

	Щом паднех пред тебе, обгърнал без ум
	и лед, и мъгла, и самата повърхност,
	(ах, как си красива!) — и огнен самум —
	какво ти е? Стига, де! Свърши. Отвъргнат.

	Тук бил Мартин Лутер. Там братя Грим.
	Що ноктести стрехи. Дървета. Надгробия.
	И всичко тук помни и с дух несломим
	е живо. И все пак това са подобия.

	Не, утре не ще ида. Отказ — от раз,
	по-ясно от сбогом е! Квит! Да замина.
	Но гари, навалици — не е за нас.
	Какво ли ме чака, о, плочи старинни?

	Ще висне чаршаф, от мъгла изтъкан.
	Ще седнат и в двата прозореца месеци.
	Скръбта ще е пътничка с книжка в ръка
	и на отоманката ще се намести.

	Защо се боя? Знам я тая безсъница
	подобно граматика. И сме на ти.
	Защо, щом привичните мисли навън са,
	аз стряскам се, сякаш съзрял лунатик.

	Та нощите сядат с мен шах да играят
	на пода с лунен паркет заблестял,
	акации в моя прозорец ухаят
	и в ъгъла — зрител — сребрее страстта.

	И славеят цар е! Играя с безсъницата.
	Царица — тополата! Бдя уморен.
	И пак побеждава нощта. И разсъмва се.
	И бялото утро изплува пред мен.
P$
