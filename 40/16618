P>
	Пресече по хрущящия чакъл
	градината, огледа водоема,
	приседна… Зад дома му се въззема
	Яйла — с контура близък, тежко-жълт.

	А в храста жерав, изнурен от зной,
	мълчи. Унил, едва се е изправил;
	кракът — вдървен… — Ах, птицо, Ярославъл
	и Волга май ни чакат — казва той.

	И се усмихва, мисли отмалял
	как тук ще го изнасят… Ще изглежда
	на слънце сива черната одежда,
	жълт — огънят, домът — сред синьо — бял.

	„Кадилница размахва поп с тумбак,
	след него хор… И жеравът, от хора
	подплашен, ту подскача край стобора,
	ту бие с клюн по тежкия капак!“

	Задъхва се. Шосето е покрил
	сив прах, горещ сред маранята суха.
	Пенснето снема, мисли си и буха:
	„Д-да, всичко шарж е… Пълен водевил“…
P$
