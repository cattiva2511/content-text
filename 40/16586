P>
	Прибирах се по склона край Ока,
	покрай горички, по брега нагорен,
	любувах се на гладката река
	и кръгозора нисък и просторен.
	Бе топъл, тихо гаснещ ден. Сред клек
	жълтееше в брезака шума свежа
	и далнини през рехавата мрежа
	синееха се — като намек лек.
	В леса отдавна трелите замряха,
	единствено синигери цвъртяха.

	Поспирах се, как пъстро бе край мен,
	а зад рида овощната градина
	избухна с листопада си червен
	и мярна се домът — като руина.
	Отвори Глеб към стария балкон
	и поговори с мене в поза чинна,
	донесе самовара — и премина
	през гостната печален, нежен стон.
	В креслото седнах, близо до стъклата,
	и слушах как той глъхне в мрачината.
	Среброто му бе лъснато до звън.
	А аз се взирах в клена зад балкона,
	във вишневия тих пожар навън.
	Бе в сини облачета небосклона
	и гаснеше навъсеният ден.
	А вътре — като в гроб — сред тишината
	разхождаше се плахо самотата
	и призрака й бродеше край мен.
	След самовара стаята беззвучно
	говореше ми: „Скучно, братко, скучно!“

	Край печката, на слама, аз видях
	куп ябълки; иконата старинна
	мълчеше — цяла в паяжини, в прах.
	Тъмнееше отсреща клавесина.
	Докоснах го — и горестния звук
	отекна в мен. Трептящ и романтичен,
	той жалък бе, но толкова привичен
	за моя дух, сроден със всичко тук:
	тъй някога сред скърби и печали
	и бабите ни май са се терзали.

	Две свещи, за да сплаша тоя мрак,
	запалих; те игриво заблестяха
	и сенките пробудиха се пак,
	и тутакси стъклата посиняха…
	Но моят дом сред тия светлини
	защо тъй беден, малък е… О, зная —
	той много стар е. Време е накрая
	стопаните си всичко да смени.
	Как страшно е. Все мъка, все тревога.
	Дошъл е час за равносметка строга.

	Октомври е. Печална — вечерта!
	Обичах тая късна руска есен:
	горичката с бакърени листа,
	простора свъсен, вятъра понесен,
	стоманено-светливата Ока,
	която виеше се — лента сива —
	посред лъки, сред пустошта мъглива
	и с руска скръб поеше ме така…
	Но дните бързат, тягост и безделие.
	И пак жадувам блясък и веселие!

	Гнети ме тая няма тишина.
	И родното гнездо сред запустение.
	Израснах тук. Но гледай — мъртвина,
	заглъхнал парк. Над къщата — разтление.
	И пламъчето днес едва гори!
	Нагарят вече свещите, тъмнеят
	и вцепенени стаите немеят,
	и няма скоро да се зазори.
	Часовник цъка и домът беззвучно
	ми казва: „Без стопани тук е скучно!

	За отдих вече ред е… Виждаш ти:
	поля, гори — навред е пустош глуха…
	Аз чакам пак топор да закънти,
	аз жадно чакам дръзката разруха,
	ръце могъщи, смели гласове;
	животът тук, макар и с груба сила,
	да цъфне пак над прашната могила;
	уви, звъна от мъртви часове
	през есенните дълги, скучни нощи
	не ми се слуша — кой търпял би още!“
P$
