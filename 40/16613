P>
	Ах, как е тежка турската латерна!
	Върви хърватин сгърбен и брадат
	по вилите. Маймунка рижо-черна
	с поличка смешно тътри се отзад.

	И старческо, и детско нещо има
	в очите й. По-чер е от катран
	хърватинът. Прах, жега нетърпима.
	Далече от Одеса е Фонтан.

	Оградите-дантели тънат в рязка
	дървесна сянка. Душно като в пещ.
	В листата — слънце. И морето бляска…
	Денят ще бъде дълъг и горещ.

	И сънно, сънно. Стрехите на вид са
	разплавено стъкло. Велосипед
	ще прелети с безшумен мах на птица,
	ще прогърми фургонът немски с лед.

	Да беше пийнал! Има и копейка.
	А, ето будка. Чашата кипи
	в ръцете на усмихната еврейка…
	Далече е… Липи, липи, липи…

	Във взора на детето-старче плава
	печал. Мъжът от жажда е пиян.
	Но пие то: с ръчицата лилава
	как сграбчва белопенния стакан.

	С набръчкан лоб надига то стакана,
	той дъвче хляб с пресъхнала уста
	и скрива се на сянка под платана…
				Ах, Загреб е мечта!
P$
