P>
	Що водни кончета прелитат,
	сноват насам-натам оси.
	Жени се смеят от колите,
	вървят колхозници с коси.

	Използват хубавото време,
	сеното сбират и пластят;
	копи — от къщи по-големи —
	в полето привечер стърчат.

	По залез изведнъж копата
	започва да напомня хан
	и ляга си нощта в кревата,
	с люцерна дъхава постлан.

	А щом зората засияе,
	копата става сеновал,
	където месецът нехаен
	се е заровил и преспал.

	И пак талига след талига
	се нижат вън по ранина
	и недоспал, денят се вдига
	в косата с плява и зърна.

	По пладне пак лазурът блика,
	пак греят облаци-копи
	и дъхава като мастика
	земята твоя дух крепи.
P$
