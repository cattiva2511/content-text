P>
	Дъжд — и пътят в локви плава.
	Вятър реже ги — стъкло.
	И върбите гологлави
	стриже яростно и зло.

	Връщат се от погребение.
	Падат листи, а встрани
	трактор в пот влече с бумтене
	осем дискови брани.

	От нападалите листи
	набразден е цял вирът
	и листа, листа златисти
	като кораби сноват.

	Сее се дъждът през сито.
	Вихър хуква с вой насам.
	Сякаш всичко е покрито
	в есента с позор и срам.

	Сякаш клети, поругани
	са и врани и листа,
	и дъжда, и урагана,
	заплющели в есента.
P$
