P>
	Коларска пиаца и щръкнал навън
	от Темза навъсен престъпнишки Тауър;
	копита кънтят и простинал до звън
	Уестминстър — зъл зъбер, загърнал се в траур.

	И тесни сокаци: стени като хмел,
	просмукали влага в гредите отдавна,
	по-мрачни от Лондон и с мирис на ел,
	осаждени, като походка неравни.

	Спиралесто-сипкав се пипка снегът.
	Затваряха вече, когато се люшна —
	разхлабен каиш — и в просъница, гъст
	запада, засипвайки сънната пустош.

	Прозорче със слюдесто сини стъкла
	в оловни квадрати. „Вън пак се разкашка.
	А впрочем, а впрочем — да пийнем по чашка.
	А впрочем — да седнем. Бръснарю, ела!“

	И бръсне се с кикот, ще падне от смях;
	на тоя бодряк, не запрял цяла вечер,
	със стиснат чибук да цедиш без ищах
	направо е смърт!
				А не му е и вече
	на Шекспир до смях. Ето виж и сонета,
	написан нощес без задраскване, с жар
	на масата, дето солена ренета
	се гмурка, прегърната с клещест омар.

	Сонетът му казва: — Признавам ви аз
	способности, дарба; но, майстор и гений,
	и оня ли знае, и оня — от час
	на бурето насапунисан, — че власт
	на мълния имам аз, т.е. под мене
	са всички по каста, че огнена страст
	аз паля, а вие — лули увонени.

	Простете синовния мой скептицизъм,
	баща сте, но сър, но милорд, тук е хан.
	Какво правя тук? Вън кипящата сган —
	а тук ваште птички! На воля излизам.

	Четете на оня. Защо пък не, сър?
	Що гилдии, партии има. Пет ярда —
	и ей ви в билярдната — там ли не са
	успехите, питам ви: първи в билярда?

	— На него? Ти луд ли си? Вика: — Момче!
	И маха с малагова вейка и смята:
	гарафа и френско рагу… отегчен…
	и хукнал, салфетката в призрака мята.
P$
