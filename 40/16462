P>
	Влакът замина. Черна — пръстта.
	В тъмното пътя как ще намеря?
	Неузнаваеми просто места,
	нищо, че съм ги напуснал вчера.
	Лязгането на чугун откънтя.
	Миг — и гледай каква изненада!
	Бъбрене, истинска женска свада.
	Дявол знае каква стана тя!

	Тия откъслеци дали не са
	същите, слушани преди година?
	Ах, значи снощи в свойта ровина
	ручеят пак е напуснал леса.
	Значи тъй както и в древността
	с трясък ледът е взел да се пука.
	Значи отново е чудото тука,
	значи дошла е пак пролетта.

	Значи е тя, значи е тя,
	значи е дивната чародейка.
	Ето ги — кърпа, плещи, телогрейка,
	стан, зад напъпващите листа.
	Ето, Снежанка там край оврага.
	Значи за нея из местността
	в унес безумен сред двата бряга
	плещи немлъкващата уста.

	Значи пред нея, заляла прегради,
	тъне в дим водната бързина —
	сякаш че лампата на водопада,
	с шум окачена, струи светлина.
	Трака със зъби сега от простуда
	ледена струя и скача от
	вир във вира и в друга посуда.
	Реч пълноводна — бълнуващ живот.

@@	1941
P$
