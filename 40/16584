P>
	С лазурен пламък са просторите наляни…
	Прекрасен зимен ден пред смаяния взор,
	с излети върхове в бездънния простор —
	полярна красота на ледени титани.

	По склоновете се чернеят в пристъп горд
	гори и между тях — сребреещи поляни,
	а по-нагоре се катерят изтерзани
	останки от ели и от алпийски бор.

	Зове ги тази вис със снежните пустини
	и мами те и теб — на дивото другар —
	цял ден да вдишваш мраз и всичко в теб да стине;

	и тъй да разбереш, че си пигмей и цар,
	че купол чист на храм са небесата сини
	и грее Зилберхорн — оледенял олтар!
P$
