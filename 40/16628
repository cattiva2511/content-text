P>
	Изпита компаньонка, чужденка,
	се къпеше в морето в хладна вечер
	и чакаше все някой да я зърне
	как бързо ще изскочи, полугола,
	с прилепнало трико, иззад прибоя.
	А после, метнала широк халат,
	приседна на брега и яде сливи,
	и едър пес с накъсан лай търчеше
	из люляковата крайбрежна пяна
	и с жарка паст се хвърляше зарадван
	към топката, която с рязко „hop!“
	тя мяташе в морето… Светна фарът
	като звезда лъчиста там, в далечината…
	Влажнееше брегът, възлезе в свода
	луната и се чупеше, блестеше
	зеленият й гланц върху вълните… Горе,
	на стръмния откос, в небето светло
	тъмнееше една самотна пейка…
	И там, на нея седнал, гологлав,
	писател, сито хапнал у познати,
	запалил бе цигара и с усмивка
	си рече: „С туй раирано трико
	на зебра, честно казано, прилича“.
P$
