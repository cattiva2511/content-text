P>
	Лъките лилавееха в омара,
	в леса димеше катедрален мрак.
	Какво в света с целувки да обжарят?
	По-мек от восък, той е техен пак.

	Знам сън такъв — не спиш, сънуваш само,
	че жаждаш сън и унесеш се цял,
	и миглите обжегва адски пламък:
	две — черни под клепачите — слънца.

	Лъчи течаха. Бръмбари лъщяха,
	стъкло от водни кончета и жар.
	В леса дремливи блясъци трептяха
	като под щипки на часовникар.

	Под звън на цифри сякаш че замира
	лесът, а горе в тръпен кехлибар
	най-точния часовник сред всемира
	сверяват пак по летния пожар.

	Навиват го и стръсват здрача боров,
	и сеят сенки в мрака изкласил
	и го пронизват, устремен нагоре,
	в истомата, към циферблата син.

	И сякаш древно щастие витае,
	и сякаш сънища по здрач пламтят.
	Щастливите за времето нехаят.
	А тия тук мълчаха, сякаш спят.
P$
