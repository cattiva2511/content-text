P>
	В пустинята подобно птиче ято
	белее фортът. Пясъци. Страна
	на голи дюни. В изгревното злато
	как рязко лилавее… Ранина.

	Но рейдът чака слънцето. Разля то
	зари… „Мароко“ бълва дим. Вълна
	в метални сажди, в бликове, в петна
	се полюлява плавно и разлато…

	Ей първи лъч. Десетките стъкла
	по борда пламват. Пара. Шум. Свистене.
	И пак сирените дерат гърла.

	Лодкарят бялва зъби, взел гребла:
	звънчето в порта как зове, как стене
	сред грубото, тържествено мучене.
P$
