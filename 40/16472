P>
	Лесът е есенно брадясал.
	И дреме в тишина и здрач.
	Не го е от зори огласял
	ни звяр, ни бухал, ни кълвач.

	По залез слънцето навлиза
	на пръсти сред леса смълчан
	и все оглежда се: наблизо
	не са ли сложили капан.

	Мочури, ровове, осини
	и мъх, и туфи, и ели,
	и зад овразите пустинни
	в селцето се дерат петли.

	Един пресипнал се обади,
	но после пак за дълго спре,
	като че пита се: така де,
	защо все той ще се дере.

	Но нейде, пустошта разбишкал,
	изкукуригва нов съсед
	и като страж от свойта вишка
	се включва друг петел напет.

	Гласът му глъхне като ехо.
	И що петли един след друг
	бодат жалони надалеко —
	на изток, запад, север, юг.

	Към синора, из гъсталака
	лесът се втурва през глава,
	за първи път съгледал сякаш
	поля, простор и синева.
P$
