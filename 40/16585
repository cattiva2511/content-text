P>
	Грамади остри, щръкнали в простора,
	от океана — в небесата чак;
	под тях брегът е — див, пустинен бряг,
	над тях — кондорът, тежък от умора.

	Денят догаря. В бездните и взора
	нощта се стеле. С раснещия мрак
	се спуска плавно в тоя камънак
	сакато-плещест и изпит кондора.

	И дълъг вик, звънящ от мъка вик
	раздава се и жалостно, и властно,
	и се изгубва в свода… Но безстрастно

	морето пак синее. В тоя миг
	нощта скалите скрива и немее,
	и дъх на гибел, хлад пустинен вее.
P$
