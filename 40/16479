P>
	Стояха като пред витрина —
	почти завирен тротоар.
	Носилката внесоха, мина
	и скочи отпред санитар.

	И бързата помощ, извила
	край входове, сгради, тълпи,
	сред хаос от автомобили
	в пламтящата нощ се стопи.

	Милиция, улици, хора
	проблясваха в нощния мрак.
	А фелдшерката от умора
	заклюма в ръка с амоняк…

	Плющеше вън дъжд и унило
	шумеше самотен улук,
	додето с реки от мастило
	попълваха листа му тук.

	Накрая бе сложен до входа,
	бе пълно, не идеше сън —
	повдигаше му се от йода
	и духаше нейде отвън.

	Прозорецът в своите квадрати
	затворил бе късче простор.
	В лица, коридори, халати
	с тревога той впиваше взор.

	Но в миг санитарката мярна,
	от нейния вид жалостив
	разбра — от ремонта навярно
	не ще се измъкне той жив.

	И хвърли пак поглед прощален
	в прозореца с мръсен калкан,
	той, сякаш от искра запален,
	от нощния град бе огрян.

	Там всичко пламтеше и горе
	в зари бе небето, и с клон
	напираше кленът да стори
	на болния сетен поклон.

	„О, как съвършени са, боже,
	делата ти — рече си той, —
	стените и смъртното ложе,
	градът и лицата безброй.

	Аз взех сънотворното скрито
	и плача сега примирен.
	О, господи, как през сълзите
	да видя, че ти си пред мен.

	Какво, че не пада лъч ярък
	над мене, как сладко така
	се чувствам — безценен подарък
	в пламтящата твоя ръка.

	Завършвайки в тия постели,
	усещам те с гаснеща кръв.
	Държиш ме ти като изделие
	и скриваш ме — пръстен в калъф.“

@@	1956
P$
