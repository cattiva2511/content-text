P>
	Не се на гаричката мярка
	в такова време жив човек.
	Цвъртят унило овесарки
	край пътя в обедния пек.

	Бездънен, чист като желание
	е селският простор пред нас.
	Лесът лилав на заден план е,
	над него — облак беловлас.

	Дърветата търчат — с жребците
	из пътя се надбягват пак.
	Край коренищата изрити —
	гнилаци, минзухари, сняг.

	От тия валози, от тука
	май дроздовете пият хлад,
	когато сипят звънки клюки —
	ту ситна жар, ту леден град.

	Ей дълъг слог, а после кратък
	и топъл душ, и изведнъж —
	студен; това творят гърлата
	излъскани с калаен дъжд.

	Сред буците си имат къщи,
	през щорите ще хвърлят взор,
	шушукат все едно и също
	и водят нескончаем спор.

	Разтворени са всички стаи
	и нямат тайни те от нас,
	в дремлив часовник звън витае
	и кука клон през четвърт час.

	В бърлогата сред гъсти листи,
	в гората сенчеста без страх
	живеят те като артисти…
	И пример взимам аз от тях.
P$
