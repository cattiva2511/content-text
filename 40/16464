P>
	Килерът, кухнята със смръзнат
	син въздух, селските петли
	на всеки могат да омръзнат,
	до гуша биха му дошли.

	Денят отново в тежки преспи е,
	край тебе — пустош, смърт и сън!
	И мислиш: второто пришествие,
	а не че зима е навън.

	Лъщят се стълби заледени.
	Геранът — в броня от леда.
	Какъв магнит сега влече ни
	към топлината и града!

	Докато селото прилича
	на ад в такъв ужасен ден,
	градът е пълен с безразличие
	към тоя свят несъвършен.

	С безброй неща е застрахован,
	студът не ще го застраши.
	Сам като призрак е духовен,
	изпълнен с хиляди души.

	Във всеки случай на дървата
	зад гаричката, там отзад,
	видение в далечината
	напомня мигащият град.

	И детството ми той обзе го,
	лъстиво мами ме натам.
	Светът бе чернова за него,
	додето не израсна сам.

	Успя тъй блясък да покаже,
	че и звездите възхити
	и замени небето даже
	в младенческите ми мечти.
P$
