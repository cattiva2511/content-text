	Един старец отишъл в града и си купил стара пукната тенджера. Нахлупил я на глава и си тръгнал към село.
	Кой как го срещнел, все го питал:
	— Старче, за какво ти е тая тенджера?
	Старецът отговарял:
	— Покривът ми е прокапал. Ще захлупя дупката с тенджерата.
	Отишъл си старецът вкъщи. Захлупил с тенджерата покрива, гдето капело.
	Една нощ старецът сънувал, че от небето бил завалял златен дъжд.
	На сутринта отишъл в градината. Искал да си посади едно дръвче. Изкопал дупка, а там намерил гърне. Отхлупил го. Видял, че е пълно с жълтици. Той си помислил: „Гледай ти сполука! Нощес сънувах златен дъжд и ето ти гърне с жълтици!“
	Но помислил и си рекъл:
	— Златото, което сънувах нощес, идеше от небето, а тия жълтици са заровени в земята. Значи не са мои.
	Той захлупил гърнето и го заровил. Съседът му го видял. Зачудил се, какво си говори старецът. Погледнал през оградата и забелязал, че бил заровил нещо в земята.
	Старецът се прибрал вкъщи. А съседът прескочил оградата, разровил прясната пръст и извадил гърнето. Отхлупил го и видял, че змии мърдат в него. Той се ядосал много и решил да си отмъсти на стареца. Взел гърнето и се покачил върху покрива на съседа. Махнал счупената тенджера, изсипал през дупката змиите в стаята на стареца, па извикал:
	— Старче, старче, гледай какво има в стаята ти!
	Отишъл старецът в стаята. Гледа — от тавана вали дъжд от жълтици. Той се зарадвал и рекъл:
	— Такъв дъжд видях и на сън. Тоя път златото иде от небето и е предназначено за мене.
	Старецът събрал жълтиците. Станал много богат и прекарал старините си весел и безгрижен.
