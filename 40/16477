P>
	Изнизва се, не чака
	нощта — дордето смел
	летец високо в мрака
	нагоре е поел.

	В мъглата той навлиза,
	изгубва се, смален,
	и става знак на риза
	и кръстче от гоблен.

	Под него нощни гари,
	чужбински градове,
	казарми и огняри,
	казина, брегове.

	Той тежка сянка мята
	връз облака с крила.
	Блуждаят сред мъглата
	небесните тела.

	И в страшен, страшен крен е
	самият Млечен път —
	неведоми вселени
	го мамят и зоват.

	В пространства безпределни
	пак острови пламтят.
	В мазета и котелни
	огнярите не спят.

	В парижките афиши
	Венера или Марс
	следят къде ли пише
	за нов, пореден фарс.

	И някой пак е буден
	на стария таван,
	в света блестящ и чуден
	на бъдещето взрян.

	Той нощната планета
	за свой обект е взел,
	като че ли небето
	е главната му цел.

	Не спи, не спи, творецо,
	труди се до зори,
	не спи като летеца,
	като звезда гори.

	Не спи, не спи — художник,
	;а честен труд роден,
	на вечността заложник,
	на свойто време в плен.

@@	1956
P$
