P>
	Есен. Приказен чертог
	зее празен в самотата.
	Просеки в леса дълбок
	се оглеждат в езерата.

	Сякаш е изложба тук,
	зали, зали, зали, зали;
	ясен, трепетлика, бук —
	колко злато са събрали.

	Под венец, от злато цял,
	младоженка е липата,
	а с прозирен лек воал
	крие нежен лик брезата.

	В ями, в ровове пред мен
	преспи от листа червени…
	Къщички в гъстак от клен —
	сякаш в рамки позлатени.

	Тук прегърнати стоят
	септемврийските дървета,
	по кората им денят
	с кехлибарен зрак просветва.

	Само стъпиш ли в овраг
	и разбира се веднага —
	шушнещата шума крак
	ловко всекиму подлага.

	И в дълбоките алеи
	ехо с ехото се гони
	и по залез вишнев клей
	се съсирва в небосклона.
	Златна есен. Склад дълбок
	с книги, накити, одежди,
	чийто ценен каталог
	вятърът студен разглежда.
P$
