P>
	Щом утихне фъртуната — вредом
	пак спокойствие снежно цари.
	Към реката отсреща аз гледам,
	вслушан в детските зимни игри.

	Аз греша, не съм прав за мнозина,
	дали лудост не ме заслепи.
	Като гипсова мъртва богиня
	на земята вън зимата спи.

	А отгоре се радва небето
	на слепените мъртви очи.
	Всичко в сняг е: и двор, и дървета,
	вече клонка дори не личи.

	Буци лед, земен насип и прелез,
	релси, ров и перон, и ели
	са с безупречни форми и прелест,
	без неравности и без ъгли.

	Нощем, тъкмо унасяш се сладко,
	и пак скачаш, от радост обзет,
	този свят да положиш в тетрадка,
	да го вместиш в единствен куплет.

	Както спят под покривката чиста
	храсти, дънери там по брега —
	тези стрехи да легнат на листа,
	този град, този свят под снега.
P$
