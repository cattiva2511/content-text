P>
	В гората сред треви уханни,
	сред лайкучка и цъфнал глог
	подврели под главите длани,
	мечтаем, взрени на възбог.

	Сред сечището избуял е
	такъв непроходим гъстак.
	Споглеждаме се в миг и вяло
	меним места и пози пак.

	Безсмъртни сме, макар до време,
	сред сонма борове и с тях
	от болести и епидемии,
	и от смъртта не ни е страх.

	Багрило гъсто, синевата
	накапва клони и листа
	и скача — зайчета в тревата —
	и цапа нашите палта.

	Сред мравешкото шумолене
	тук тънем в отдиха желан,
	от сънотворно упоени —
	дъх на лимон и на тамян.

	И тъй неистово червени
	са стволовете в свода син
	и дълго тъй — с ръце подврени —
	ще дремем в гъстия пелин.

	И колко широта във взора,
	как всичко бърза да замре
	и през разтрозите в простора
	привижда ми се пак море.

	И по-високи от клонака
	се сриват бурните вълни —
	с градушка от скариди сякаш
	ни шибат тия дълбини.

	Зад кея вечерта ленива
	раздухва залезната жар
	и рибено масло разлива
	сред дим, по-жълт от кехлибар.

	Но мръква и луна наляна
	погребва всякаква следа
	под бялата магия — пяна
	с магия черна от вода.

	Вълните вдигат се и дишат
	и на понтона в синкав дим
	тълпят се хора край афиша
	от тук почти неразличим.
P$
