P>
	Над понта син — сивеещи руини,
	развалини на гръцки стар затвор.
	На север — голи хълмове, рътлини,
	на юг — вълнистият простор.

	В проломите — маслини костеливи
	и спътник на руините — пелин,
	а под стените — сипеи ръждиви
	и морски гъст аквамарин.

	Там — вътре — влажно, пусто е, сред здрача,
	но весело тревожим тоя сън:
	как ехото се блъска и изскача
	през амбразурите навън.

	Октомври уж, а тук е още лято:
	какво, че се е жлътнала трева,
	небето е със светлина налято,
	морето — с нежна синева.

	И тихо е сред старите руини,
	вълните мият острите скали
	и аз следя: в морето — бригантини,
	в небето — плавните орли.

	Морето ме приспива с шум атласен.
	И сякаш няма друг живот, а на`:
	все блясъци, лазур и въздух ясен,
	простор, покой и светлина.
P$
