P>
	Огромен, ален, грохнал параход,
	пристигнал чак от Сидни, е на кея.
	Белее кеят. Жега е. И в нея
	синее се безоблачният свод.

	На слънце, в тишината, в изумрудна
	вода, наляво килнат, по обяд
	гигантът спи. Спи кеят в остър чад.
	Спят докерите… В жегата безлюдна.

	В прозирната вода — заострен кил,
	цял в мидички… Утайка зеленява,
	с която край Суматра и край Ява,
	и в Океана цял се е покрил.

	А негърче с омазнен фес в ръждива
	висяща кофа маже борда пак.
	И върху аления пресен лак
	водата слънчеви петна разлива.

	Очите лакът лепкаво-нагрян
	слепи… Маймунчето-момче запява
	като през сън… И чужда скръб повява
	от простичката песен на Судан.
P$
