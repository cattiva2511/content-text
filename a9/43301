>	Първа част
>	Погрешният човек

>>	1.

	— Добро утро, шерифе. Добро утро, Боби — извика иззад шубера възпълничката чернокоса сервитьорка с татуировка на малко сърце на лявата китка. Не беше необходимо да поглежда часовника на стената вдясно от себе си. Знаеше, че часът е шест и няколко минути сутринта.
	Всяка сряда, неизменно, шерифът Уолтън и заместникът му Боби Дейл идваха в закусвалнята за шофьори на камиони на Нора в покрайнините на Уийтланд в Югоизточен Уайоминг, за да похапнат сладък пай. Според мълвата в закусвалнята на Нора правеха най-хубавите пайове в цял Уайоминг. Всеки ден от седмицата имаше различна рецепта. В сряда предлагаха пай с ябълки и канела, любимия на шерифа Уолтън. Той много добре знаеше, че първата партида винаги излиза от фурната точно в шест сутринта и че няма нищо по-хубаво от вкуса на току-що изпечен пай.
	— Добро утро, Бет — отвърна Боби, докато изтръскваше дъждовната вода от връхната си дреха и панталоните си. — Казвам ти, навън се излива адски потоп — добави той и разтърси крак, сякаш се беше подмокрил.
	Летните порои в Югоизточен Уайоминг бяха нещо обикновено, но бурята тази сутрин беше най-силната през сезона.
	— Добро утро, Бет — присъедини се шериф Уолтън, свали шапката си, избърса лицето и челото си с носна кърпа и бързо огледа закусвалнята. По това време на утрото и при проливния дъжд навън в заведението имаше много по-малко хора от обикновено. Заети бяха само три от петнайсетте маси.
	Мъж и жена на около двайсет и пет години седяха на масата най-близо до вратата и закусваха палачинки. Шерифът предположи, че очуканият сребрист фолксваген „Голф“, паркиран навън, е техен.
	Следващата маса бе заета от едър изпотен мъж с обръсната глава, който сигурно тежеше най-малко сто и седемдесет килограма. С количеството храна пред него лесно биха се нахранили двама, може би трима много гладни човека.
	На последната маса до прозореца седеше висок мъж с прошарена коса и рунтав мустак с формата на конска подкова под крив нос. Ръцете му бяха покрити с избледнели татуировки. Той вече бе приключил със закуската си и се беше облегнал назад на стола, като си играеше с пакет цигари. Изглеждаше замислен, сякаш трябваше да вземе много трудно решение.
	За шериф Уолтън нямаше съмнение, че двата големи камиона навън са на тези двама мъже.
	В края на барплота седеше приятно облечен мъж на четирийсет и няколко години. Пиеше кафе без сметана и захар и ядеше поничка с шоколадова глазура. Косата му беше къса и добре подстригана, а брадата — стилна и поддържана. Прелистваше брой на сутрешния вестник. Шериф Уолтън заключи, че тъмносиният форд „Таурус“, паркиран отстрани на закусвалнята, сигурно е негов.
	— Точно навреме — каза Бет и намигна на шерифа. — Току-що ги извадихме от фурната. — Тя повдигна рамене. — Сякаш не знаеш.
	Приятното ухание на току-що изпечен ябълков пай с лек примес на канела вече се разнасяше из заведението.
	Шериф Уолтън се усмихна.
	— Поръчваме обичайното, Бет — рече той и се настани до бара.
	— Идват веднага — отговори Бет и отиде в кухнята. След няколко секунди тя се върна с две вдигащи пара големи парчета пай, залети с меден крем. Изглеждаха идеални.
	— Ммм… — обади се мъжът, който седеше в другия край на барплота, и плахо вдигна пръст като хлапе, което иска разрешение от учителя да говори. — Има ли още от този пай?
	— Разбира се — отговори Бет и му се усмихна.
	— В такъв случай може ли едно парче и за мен, моля?
	— И за мен — извика от масата си грамадният шофьор на камион и вдигна ръка. Вече облизваше устни.
	— И за мен — рече мъжът с мустака като конска подкова и прибра пакета цигари в джоба на якето си. — Паят мирише страхотно.
	— И вкусът му е страхотен — добави Бет.
	— Превъзходен е — каза шериф Уолтън и се обърна към хората около масите. — След миг ще се озовете в рая на пайовете. — Очите му изведнъж се разшириха от изненада. — Мамка му! — възкликна той и скочи от стола.
	Реакцията на шерифа накара Боби Дейл бързо да извие тяло и да проследи погледа на Уолтън. През големия прозорец зад масата на младата двойка той видя фарове на пикап, който се беше насочил право към тях. Колата изглеждаше неуправляема.
	— Какво става, по дяволите? — извика Боби и стана.
	Всички в закусвалнята се обърнаха към прозореца и стъписването, което се изписа на лицата им, беше еднакво. Пикапът се носеше към тях като насочваща се ракета и не показваше признаци, че ще свърне или ще намали. До сблъсъка оставаха две-три секунди.
	— Бягайте! — изкрещя шериф Уолтън, но не беше необходимо да го казва. Всички в заведението инстинктивно вече се втурваха, за да избягат от пътя на превозното средство. С тази скорост пикапът щеше да разбие фасадата на закусвалнята и вероятно нямаше да спре, докато не стигне до кухнята отзад, разрушавайки всичко и убивайки всички по пътя си.
	Разнесоха се отчаяни писъци и настана хаос. Всички знаеха, че няма да имат достатъчно време да се дръпнат от пътя на пикапа.
	Оглушителният трясък прозвуча като експлозия. Земята се разтресе под краката на хората.
	Шериф Уолтън пръв вдигна глава и се огледа наоколо. Едва след няколко секунди разбра, че пикапът не е разбил фасадата на сградата.
	Намръщването бе последвано от озадаченост.
	— Всички добре ли са? — извика шерифът, като трескаво оглеждаше другите.
	От ъглите на помещението се чуха приглушени утвърдителни отговори.
	Шерифът и заместникът му веднага скочиха на крака и хукнаха навън. След миг ги последваха и останалите. Дъждът се бе усилил през последните няколко минути и сега валеше в гъсти завеси, силно намалявайки видимостта.
	По чист късмет пикапът беше попаднал в дълбока дупка в земята само на няколко метра от закусвалнята и рязко бе променил посоката си наляво, пропускайки заведението само с около петдесет-шейсет сантиметра. Когато беше свърнал, бе закачил задната част на тъмносиния форд, паркиран навън, а после се беше забил в страничната постройка, където имаше две тоалетни и склад, като ги беше разрушил напълно. За щастие в тоалетните и склада нямаше никого.
	— Мамка му! — възкликна шериф Уолтън и почувства, че сърцето му заблъска в гърдите. Сблъсъкът беше превърнал пикапа в абсолютна развалина, а външната постройка — в порутена съборетина.
	Шерифът прескочи отломките и пръв стигна до пикапа. Вътре беше само шофьорът — мъж с прошарена коса, който наближаваше шейсетте, въпреки че беше трудно да се каже. Шериф Уолтън не можа да го познае, но беше сигурен, че не е виждал пикапа в Уийтланд. Превозното средство беше старо и ръждясало, „Шевролет 1500“ от началото на деветдесетте години на миналия век, и въпреки че шофьорът бе закопчал предпазния колан, ударът беше твърде силен. Предницата на пикапа заедно с двигателя се беше огънала назад и бе пробила шофьорската кабина. Таблото и воланът бяха притиснали гърдите на шофьора към седалката. Лицето му беше обляно в кръв и разрязано от парчета от предното стъкло. Едно се беше забило в гърлото му.
	— По дяволите! — процеди през стиснати зъби шериф Уолтън, докато стоеше до вратата на шофьора. Не беше необходимо да проверява пулса му. Знаеше, че човекът не е оцелял.
	— Боже мой! — с треперещ глас възкликна Бет на един-два метра от него.
	Той се обърна към нея и вдигна ръце, предупреждавайки я да спре.
	— Бет, не идвай тук — заповяда й с твърд глас. — Върни се вътре и стой там. — Погледът му се насочи към останалите клиенти на закусвалнята, които бързо вървяха към пикапа. — Върнете се в закусвалнята. Това е заповед. Сега целият район е отцепен, чувате ли?
	Всички спряха, но никой не се обърна да се върне.
	Очите на шерифа потърсиха заместника му и откриха Боби, който стоеше до форда „Таурус“. Изражението на лицето му представляваше смесица от шок и страх.
	— Боби! — извика шериф Уолтън. — Обади се за линейка и на пожарната. Веднага.
	Боби не помръдна.
	— Излез от унеса, по дяволите! Чу ли какво ти казах? Искам да се обадиш по радиопредавателя и да повикаш линейка и пожарната.
	Боби продължаваше да стои неподвижно. Имаше такъв вид, сякаш всеки момент ще повърне. Едва тогава шерифът осъзна, че Боби не гледа него, нито смачкания пикап. Очите му бяха приковани във форда „Таурус“. Преди да се блъсне в постройката с тоалетните, пикапът бе закачил задната лява част на форда и вратата на багажното отделение се беше отворила.
	Боби изведнъж излезе от вцепенението и посегна към пистолета си.
	— Никой да не мърда! — извика той, прицелвайки се с трепереща ръка от човек на човек. — Шерифе — добави с треперещ глас. — Елате да видите нещо.


>>	2.

	_Пет дни по-късно_
	_Хънтингтън Парк, Лос Анджелис, Калифорния_
	Дребното чернокосо момиче на касата маркира последната стока и погледна младия мъж, който стоеше пред нея.
	— Трийсет и четири долара и шейсет и два цента, моля — сдържано каза то.
	Мъжът прибра покупките си в найлонови торбички и даде кредитната си карта. Не можеше да е на повече от двайсет и една години.
	Касиерката прокара картата през ПОС терминала, изчака няколко секунди, прехапа устни и колебливо погледна клиента.
	— Съжалявам, господине, картата ви е отхвърлена — каза тя и понечи да му върне картата.
	Той я погледна така, сякаш му говореше на чужд език.
	— Какво? — Мъжът отмести очи към картата и после отново към касиерката. — Трябва да има някаква грешка. Сигурен съм, че е останал кредит в нея. Бихте ли опитали пак, моля?
	Момичето повдигна рамене и прокара картата през ПОС терминала още веднъж.
	Изминаха няколко напрегнати секунди.
	— Съжалявам, но отново не е приета — каза касиерката и му върна картата. — Бихте ли желали да опитате с друга?
	Смутен, младият мъж взе картата и поклати глава.
	— Нямам друга — срамежливо отговори той.
	— Купони за храна?
	Мъжът отново поклати тъжно глава.
	Момичето зачака, докато той ровеше в джобовете си да търси пари. Успя да намери няколко банкноти и шепа монети по двайсет и пет и десет цента. Преброи ги набързо и погледна извиняващо се касиерката.
	— Съжалявам. Не ми стигат двайсет и шест долара. Ще трябва да оставя някои неща.
	Повечето покупки бяха за бебе — памперси, две бурканчета детска храна, кутия мляко на прах, мокри кърпи и тубичка помада против обрив. Останалите бяха обикновени ежедневни продукти — хляб, мляко, яйца, зеленчуци, плодове и кутия супа — всичките от първа необходимост. Мъжът не докосна нищо от бебешките неща, но върна всичко друго.
	— Бихте ли проверили колко ще струва това? — попита той.
	— Всичко е наред — каза човекът, който стоеше зад него на опашката, висок, с атлетично телосложение и остри, красиво изваяни привлекателни черти и добри очи, и даде на касиерката двайсет и шест долара.
	Тя го погледна и се намръщи.
	— Аз ще ги платя — каза той и се обърна към младия мъж. — Може да си приберете покупките. Аз черпя.
	Младият човек се втренчи озадачено в него. Не знаеше какво да каже.
	— Всичко е наред — повтори високият и му се усмихна насърчително. — Не се притеснявайте.
	Все още стъписан, младият мъж погледна касиерката и после отново високия човек.
	— Много ви благодаря, господине — най-после каза той и протегна ръка. Гласът му потрепери и очите му се навлажниха.
	Високият мъж стисна ръката му и кимна окуражително.
	— Това беше най-милото нещо, което съм виждала да става тук — рече касиерката, след като младият мъж взе покупките си и излезе. И в нейните очи напираха сълзи.
	Високият мъж се усмихна.
	— Говоря сериозно — настоя тя. — Работя на касата в този супермаркет почти от три години. Случвало се е с много хора, на които не им стигат парите и се налага да върнат стоки, но никога не съм виждала някой да постъпва като вас.
	— Всеки се нуждае от помощ от време на време — отвърна мъжът. — Това не е срамно. Днес аз помогнах на него и може би един ден той ще помогне на друг.
	Момичето се усмихна. Очите му отново се напълниха със сълзи.
	— Вярно е, че всички се нуждаем от помощ от време на време, но проблемът е, че малцина са готови да помогнат. Особено ако трябва да си бръкнат в джоба.
	Мъжът мълчаливо се съгласи с нея.
	— Виждала съм ви тук и преди — добави касиерката, маркирайки малкото неща, които беше взел мъжът. Сумата възлизаше на девет долара и четирийсет и девет цента.
	— Живея в квартала — каза той и й даде банкнота от десет долара.
	Тя го погледна.
	— Казвам се Линда — рече, кимна към табелката с името на гърдите си и протегна ръка.
	— Робърт — отвърна мъжът и стисна ръката й. — Приятно ми е да се запознаем.
	— Вижте — продължи тя, докато му връщаше рестото. — Смяната ми свършва в шест довечера. След като живеете в квартала, питам се дали искате да пием кафе някъде?
	Мъжът се поколеба за миг.
	— Би било чудесно — отговори той, — но за съжаление довечера заминавам. Това ще бъде първата ми почивка от… — млъкна и присви очи. — Дори не си спомням откога не съм ходил на почивка.
	— Чувството ми е познато — каза тя малко разочаровано.
	Той прибра покупките си и я погледна.
	— Искате ли да ви се обадя, когато се върна, да речем, след десетина дни? Може би тогава ще пием кафе.
	Младата жена се вгледа в него и устните й се разтеглиха в тънка усмивка.
	— С удоволствие — отвърна тя и бързо написа телефонния си номер.
	Докато мъжът излизаше от супермаркета, мобилният телефон иззвъня в джоба на якето му.
	— Детектив Робърт Хънтър, специален отдел „Убийства“ — отговори той.
	— Робърт, още ли си в Лос Анджелис?
	Обаждаше се капитан Барбара Блейк, шефката на отдел „Убийства“ в лосанджелиската полиция. Само преди два дни именно тя беше заповядала на Хънтър и партньора му детектив Карлос Гарсия да отидат на двуседмична почивка след едно много трудно и изтощително разследване на сериен убиец.
	— В момента, да — иронично отвърна Хънтър. — Но довечера излитам, капитане. Защо?
	— Много ми е неприятно, че ти го причинявам, Робърт — каза Блейк с тон, който показваше, че наистина съжалява, — но трябва да те видя в кабинета си.
	— Кога?
	— Веднага.


>>	3.

	В обедния трафик дванайсеткилометровото пътуване от Хънтингтън Парк до Главното управление на полицията през центъра на Лос Анджелис отне на Хънтър малко повече от четирийсет и пет минути.
	Отдел „Обири и убийства“, разположен на петия етаж на прочутата административна сграда на полицията на Първа западна улица, беше семпла, гола открита площ, претъпкана с бюра на детективи. Нямаше прегради, които да ги разделят или глупави линии на пода, които да очертават работното пространство. Мястото звучеше и изглеждаше като уличен пазар в неделя сутрин — оживено от движения, шепот и викове, разнасящи се от всеки ъгъл.
	Кабинетът на капитан Блейк се намираше в отсрещния край на главния етаж на детективите. Вратата беше затворена — това не бе необичайно заради шума, но и щорите на големия вътрешен прозорец бяха спуснати, което несъмнено беше лош знак.
	Хънтър бавно започна да си проправя път между хората и бюрата.
	— Хей, какво правиш тук, по дяволите, Робърт? — провикна се детектив Перес, вдигайки глава от компютърния екран, докато Хънтър минаваше между бюрата на Перес и Хендерсън. — Мислех, че си на почивка.
	Хънтър кимна.
	— Така е. Отлитам довечера. Само ще побъбря набързо с капитана преди това.
	— _Отлиташ?_ — Перес изглеждаше изненадан. — Явно имаш пари. Къде ще ходиш?
	— В Хаваи. За първи път.
	Перес се усмихна.
	— Хубаво. И аз бих тръгнал за Хаваи веднага.
	— Искаш ли да ти донеса гирлянда от цветя или хавайска риза?
	Перес изкриви лице в гримаса.
	— Не, но ако можеш да прекараш в куфара си една-две хавайски танцьорки, ще ги взема. Може да танцуват на леглото ми всяка вечер. Нали се сещаш какво искам да кажа? — Той кимаше, сякаш говореше сериозно.
	— Всеки има право да мечтае — отвърна Хънтър, развеселен от енергичното кимане на Перес.
	— Забавлявай се.
	— Сигурен съм, че ще се забавлявам — отговори Хънтър и продължи да върви. Спря пред вратата на капитан Блейк и инстинктът и любопитството го накараха да наклони глава на една страна и да надникне през прозореца. Но не видя нищо през щорите и почука два пъти.
	— Влез — извика отвътре Барбара с обичайния си твърд глас.
	Хънтър бутна вратата и влезе.
	Кабинетът на капитан Блейк беше просторен, ярко осветен и безупречно подреден. Южната стена беше заета от лавици, отрупани с идеално наредени по големина и съчетани по цвят книги с твърди корици. На северната стена бяха закачени снимки в рамки, похвални грамоти и награди за постижения, всичките разположени симетрично една спрямо друга. Източната стена беше остъклена. Панорамният прозорец гледаше към Саут Мейн стрийт. Пред бюрото с двоен пиедестал имаше две кожени кресла.
	Капитан Блейк стоеше до панорамния прозорец. Дългата й гарвановочерна коса беше прибрана в изящен кок и закрепена с две дървени китайски пръчици. Беше облечена с бяла копринена блуза, затъкната в елегантна морскосиня тясна пола. До нея стоеше слаба и много привлекателна жена, която Хънтър не беше виждал дотогава. Непознатата беше със строг черен костюм и държеше чаша вдигащо пара кафе. Изглеждаше на трийсет и една-две години и имаше дълга права руса коса и дълбоки сини очи. Личеше й, че обикновено би се чувствала напълно спокойно в каквато и ситуация да попадне, но в начина, по който държеше главата си, имаше нещо малко тревожно.
	Хънтър влезе в кабинета и затвори вратата след себе си. Високият слаб мъж в официален костюм, който седеше в едното кресло, се обърна с лице към него. Той беше на около петдесет и пет, но торбичките под очите и месестите отпуснати бузи, които му придаваха вид на булдог, го състаряваха най-малко с десет години. Малкото тънки валма прошарена коса, която все още бе останала на главата му, бяха гладко сресани зад ушите му.
	Изненадан, Хънтър спря и присви очи.
	— Здравей, Робърт — каза мъжът и стана. Естествено дрезгавият му глас, влошен от годините на пушене, звучеше изненадващо силно за човек, който имаше такъв вид, сякаш не е спал няколко денонощия.
	Погледът на Хънтър се прикова върху него за няколко секунди, после се отмести към русокосата жена и накрая към капитан Блейк.
	— Съжалявам, Робърт — каза тя и леко наклони глава, а погледът й стана твърд като камък, когато се съсредоточи върху мъжа срещу Хънтър. — Те дойдоха без предизвестие преди около час. Дори не благоволиха да се обадят, по дяволите.
	— Извинете ме още веднъж — каза мъжът със спокоен и авторитетен глас. Определено беше свикнал да издава заповеди, а другите да му се подчиняват. — Изглеждаш добре — обърна се той към Хънтър. — Но ти винаги си изглеждал добре, Робърт.
	— Ти също, Ейдриън — неубедително отвърна Хънтър, пристъпи към него и стисна ръката му.
	Ейдриън Кенеди беше директор на Националния център за анализ на насилствените престъпления, НЦАНП, към ФБР и специализирания отдел за бихейвиористични науки, който оказваше подкрепа на национални и международни правоохранителни агенции, разследващи необикновени или серийни насилствени престъпления.
	Хънтър напълно съзнаваше, че освен ако не е абсолютно наложително, Ейдриън Кенеди не отива никъде. Сега той координираше повечето операции на НЦАНП от големия си кабинет във Вашингтон, но не беше бюрократ от кариерата. Кенеди бе започнал живота си във ФБР на млади години и бързо показа, че има огромна лидерска дарба. Освен това притежаваше вродена способност да мотивира хората. Това не остана незабелязано и на много ранен етап в неговата кариера му възложиха да отговаря за екипа на охраната на американския президент. Две години по-късно, след като осуети опит за покушение срещу президента, като се хвърли пред куршума, предназначен да убие най-могъщия човек в света, Ейдриън получи похвала, награда и благодарствено писмо от самия президент. Няколко години след това, през юни 1984, беше официално открит Националният център за анализ на насилствени престъпления. Нуждаеха се от директор, някой роден за водач. Ейдриън Кенеди беше на първото място в списъка.
	— Това е специален агент Кортни Тейлър — каза Кенеди и кимна към русокосата жена.
	Тя се приближи и стисна ръката на Хънтър.
	— Много ми е приятно да се запознаем, детектив Хънтър. Чувала съм много за вас.
	Гласът й звучеше невероятно прелъстително, съчетавайки нежен момичешки тон с обезоръжаващо ниво на самоувереност. Въпреки изящните й пръсти ръкостискането й беше твърдо и изразително като на бизнесмен, който току-що е сключил голяма сделка.
	Хънтър не отговори и отново се обърна към Кенеди.
	— Радвам се, че успяхме да те хванем, преди да заминеш на почивка, Робърт — каза Кенеди.
	Хънтър продължаваше да мълчи.
	— На хубаво място ли отиваш?
	Хънтър издържа на вторачения поглед на Кенеди.
	— Дано да е нещо сериозно — проговори най-после той, — защото знам, че не си човек, който украсява нещата. Освен това знам, че изобщо не ти пука къде ще ходя на почивка. Тогава защо не зарежем тъпотиите? За какво става дума, Ейдриън?
	Кенеди замълча за момент, сякаш трябваше внимателно да обмисли отговора си.
	— За теб, Робърт. Става дума за теб.


>>	4.

	Вниманието на Хънтър се отмести за миг към капитан Блейк и когато очите им се срещнаха, тя извиняващо се повдигна рамене.
	— Не ми казаха много, Робърт, но от малкото, което разбрах, ми се струва, че искаш да го чуеш. — Барбара се върна до бюрото си. — По-добре те да ти обяснят.
	Хънтър погледна Кенеди и зачака.
	— Защо не седнеш, Робърт? — попита Кенеди и предложи едното кресло.
	Хънтър не помръдна.
	— Предпочитам да стоя прав, благодаря.
	— Кафе? — попита Кенеди и посочи машината за еспресо в ъгъла.
	Погледът на Хънтър се втвърди.
	— Добре. — Кенеди вдигна двете си ръце в знак, че се предава, и в същото време едва забележимо кимна на специален агент Тейлър. — Да започваме. — Той се върна на мястото си.
	Тейлър остави чашата си с кафето, пристъпи напред и спря до неговото кресло.
	— И така — започна тя, — преди пет дни около шест сутринта, докато карал на юг по шосе 87, някой си господин Джон Гарнър получил сърдечен удар в покрайнините на градче на име Уийтланд в Югоизточен Уайоминг. Не е необходимо да пояснявам, че е загубил контрол върху пикапа си.
	— В онази сутрин валял проливен дъжд и господин Гарнър бил единственият човек в пикапа — добави Кенеди и направи знак на Тейлър да продължи.
	— Може би вече знаете, но шосе 87 се простира от Монтана чак до Южен Тексас и като повечето американски магистрали, освен ако въпросната отсечка не минава през минимално населен район или зона с повишен риск от произшествия, няма предпазни парапети, стени, високи бордюри или издигнати островчета в средата… нищо, което да попречи на превозното средство да напусне шосето и да се отправи в произволна посока.
	— Отсечката, за която говорим, не попада в категорията минимално населен район, нито в зона с повишен риск от произшествия — отбеляза Кенеди.
	— Поради чист късмет — продължи Тейлър, — или липса на късмет, в зависимост от гледната точка, господин Гарнър получил сърдечния удар точно когато минавал покрай отбивка за камиони с малка закусвалня, „При Нора“. Изпаднал в безсъзнание зад волана, а пикапът излязъл от пътя, минал през площ с ниска трева и се отправил към закусвалнята. Според свидетелите пикапът на господин Гарнър се бил насочил право към заведението. По това време на деня и поради проливния дъжд, който се изливал, в закусвалнята имало само десет души — седем клиенти и трима служители. Местният шериф и единият му заместник били двама от клиентите. — Тя млъкна и се прокашля. — В последната секунда сигурно се е случило нещо, защото пикапът на господин Гарнър драстично променил курса и не уцелил ресторантчето само с около метър. Криминалистите по пътните произшествия установили, че пикапът попаднал в голяма и дълбока дупка само няколко метра преди да стигне до закусвалнята, и това е причината воланът рязко да завие наляво.
	— Пикапът се забил в съседната постройка с тоалетните — допълни Кенеди. — Дори ако сърдечният удар не е убил господин Гарнър, то сблъсъкът със сигурност го е направил.
	— Това е първият неочакван обрат — каза Тейлър и вдигна показалеца на дясната си ръка. — Докато се отклонявал от заведението и се насочвал към тоалетните, пикапът закачил задната част на син форд „Таурус“, паркиран навън. Колата била на единия клиент.
	Тейлър млъкна и посегна към куфарчето си, което беше до бюрото на капитан Блейк.
	— Пикапът блъснал форда достатъчно силно, за да се отвори капакът на багажника — отново се обади Кенеди.
	— Шерифът не го забелязал — каза Тейлър, — защото изтичал навън. Главната му цел била да се погрижи за шофьора на пикапа и пътниците, ако е имало такива.
	Тя бръкна в куфарчето си и извади цветна снимка с размер трийсет на двайсет сантиметра.
	— Но заместникът му го е видял — обяви тя. — Докато бягали навън, нещо в багажника на форда привлякло погледа му.
	Хънтър зачака.
	Тейлър се приближи до него и му даде снимката.
	— Ето какво видял в багажника.


>>	5.

	_Национална тренировъчна академия на ФБР, Куонтико, Вирджиния_
	_На 4235 км от Лос Анджелис_
	От десет минути специален агент Едуин Нюман стоеше в контролната стая за килиите в сутерена на една от няколкото сгради, които съставляваха ръководния център на Академията на ФБР. Въпреки множеството монитори, свързани с камери за видеонаблюдение, монтирани на източната стена, цялото му внимание беше съсредоточено върху една-единствена и много специфична видеокартина.
	Нюман не беше стажант в Академията, а много опитен и добре квалифициран агент от Отдела за бихейвиористичен анализ, който беше завършил обучението си преди двайсет години. Той работеше във Вашингтон и преди четири дни специално бе дошъл във Вирджиния, за да разпита новия затворник.
	— Помръднал ли е изобщо от един час? — попита Нюман, обръщайки се към техническия специалист, който седеше пред голямото табло с контролни уреди срещу стената с мониторите.
	Специалистът поклати глава.
	— Не, и няма и да помръдне, докато лампите не угаснат. Както ти казах, този човек е като машина. Не бях виждал такова нещо. Откакто го доведоха преди четири вечери, той не е нарушил установения си ред. Спи по гръб, гледа в тавана със сключени върху стомаха ръце като труп в ковчег. Затвори ли очи, не помръдва — не трепва, не се обръща, никакво въртене, почесване, хъркане и будене посред нощ да пикае, нищо. Вярно, от време на време изглежда уплашен, сякаш няма ни най-малка представа защо е тук, но през повечето време спи като човек, който няма абсолютно никакви грижи на света и се излежава в най-удобното легло, което може да се купи с пари. А мога да ти кажа — той посочи екрана, — че леглото изобщо не е такова. Това е най-неудобното дървено легло с тънък като хартия дюшек отгоре.
	Нюман се почеса по кривия нос, но не каза нищо.
	— Този тип е като вечен часовник, настроен с швейцарска прецизност, мамка му — продължи техническият специалист. — Можеш да сверяваш часовника си с него.
	— Какво искаш да кажеш? — попита Нюман.
	Специалистът се засмя носово.
	— Всяка сутрин, точно в пет и четирийсет и пет, той отваря очи. Без будилник, без шум, без запалване на лампи, без обаждане от нас или агент, който да нахлуе в килията му да го събуди. Прави го сам. Точно в пет и четирийсет и пет — събужда се.
	Нюман знаеше, че личните вещи на затворника са иззети. Той нямаше часовник или нещо друго, с което да следи времето.
	— И като отвори очи — добави специалистът, — се втренчва в тавана точно за деветдесет и пет секунди. Нито секунда повече, нито секунда по-малко. Може да изгледаш записите от последните три дни, ако искаш.
	Нюман не реагира.
	— След деветдесет и пет секунди той става от леглото, свършва си работата в отходното място и после ляга на пода и прави лицеви опори, последвани от коремни преси — всичко по десет пъти. Ако не го прекъснат, ще направи по петдесет с минимални почивки. И без никакво сумтене, пухтене и гримаси, само чиста решителност. Носят му закуската някъде между шест и половина и седем часа. Ако не е свършил с гимнастиката, той продължава, докато приключи, и едва тогава сяда и спокойно изяжда храната. И я изяжда всичката, без да се оплаква, каквито и безвкусни буламачи да сложим в подноса. След това го водят на разпит. — Техническият специалист се обърна да погледне Нюман. — Предполагам, че ти го разпитваш.
	Нюман не отговори и не кимна, но и не поклати глава, само продължи да гледа монитора.
	Специалистът повдигна рамене и продължи да разказва:
	— Когато го върнат в килията, колкото и да е часът, той отново прави гимнастика — пак по петдесет лицеви опори и коремни преси. — Специалистът се ухили. — Ако си объркал броенето, това са по хиляда всеки ден. Щом приключи и ако не го заведат на поредния разпит, той прави точно каквото виждаш на екрана в момента — седи на леглото с кръстосани крака и гледа втренчено празната стена пред себе си. Предполагам, че медитира или се моли, знам ли. Но не затваря очи. И мога да ти кажа, че ме плаши до смърт, като гледа така стената.
	— Колко време я гледа? — попита Нюман.
	— Зависи — отвърна специалистът. — Позволяват му да се изкъпе веднъж дневно, но часът е различен всеки ден. Знаеш процедурата. Ако влезем да го вземем, докато зяпа стената, той излиза от унеса, става от леглото, слагат му оковите и отива под душа — без да пъшка и охка и без да се съпротивлява и спори. Щом се върне, пак сяда на леглото и се вторачва в стената. Ако не го прекъснат, ще продължи да гледа стената, докато лампите угаснат в девет и половина.
	Нюман кимна.
	— Вчера обаче — добави техническият специалист, — от чисто любопитство, те държаха лампите запалени пет минути по-дълго.
	— Нека да отгатна — рече Нюман. — Не е имало никакво значение. Точно в девет и половина той си е легнал, заел е позата „труп в ковчег“ и е заспал, независимо дали е светло, или тъмно.
	— Позна — съгласи се специалистът. — Както казах, човекът е като машина, с настроен с швейцарска точност вътрешен часовник. — Той млъкна и се обърна с лице към Нюман. — Не съм експерт в тази област, но съдейки по онова, което видях през последните четири нощи и четири дни, в психическо отношение този тип е шибана крепост.
	Нюман не каза нищо.
	— Не искам да превишавам правата си, но… той отрони ли поне една дума по време на разпитите?
	Нюман дълго обмисля въпроса.
	— Причината да питам е, че знам процедурата. Ако някой специален затворник като него не проговори след три дни на разпити, тогава започва обработката, предназначена за важни персони, а всички ние сме наясно колко трудно става. — Техническият специалист инстинктивно погледна часовника си. — Е, минаха три дни и ако ще започва обработката за важни персони, вече щяха да са ми казали. Затова предполагам, че е пропял.
	Нюман се вгледа в екрана още няколко секунди и после кимна веднъж.
	— Снощи проговори за пръв път. — Той най-после откъсна поглед от монитора на стената и се втренчи в техническия специалист. — Каза шест думи.


>>	6.

	Докато разглеждаше снимката, която му беше дала специален агент Кортни Тейлър, Хънтър почувства, че сърдечният му ритъм увеличи скоростта си в гърдите му и в тялото му нахлу прилив на адреналин. Изминаха няколко секунди на мълчание и после той най-сетне откъсна очи от снимката и погледна капитан Блейк.
	— Видя ли това? — попита Хънтър.
	Тя кимна.
	Той отново се вгледа в снимката.
	— Пикапът на господин Гарнър очевидно е блъснал задницата на форда достатъчно силно и не само че е отворил капака на багажника, но и е прекатурил хладилната чанта — каза Кенеди и стана.
	Снимката показваше обикновена хладилна чанта за пикник, която се беше обърнала на една страна в багажника на форда. Отвътре се бяха изсипали големи кубчета лед, разпръснали се във всички посоки. Повечето бяха тъмночервени, оцветени от кръв. Но това беше само от второстепенно значение. Вниманието на Хънтър беше насочено върху нещо друго — двете отрязани глави, които несъмнено бяха съхранявани в контейнера, докато е бил преобърнат по време на произшествието. И двете бяха женски — едната на блондинка с дълга коса, а другата — на брюнетка, с къса пикси стил прическа. Главите бяха отрязани от телата в основата на врата. Доколкото Хънтър можеше да прецени, разрезът беше изкусен, направен от опитна ръка.
	Главата на русокосата лежеше върху лявата си страна и дългата й коса закриваше по-голямата част от лицето й. Главата на чернокосата се бе изтърколила встрани от хладилната чанта и с помощта на няколко кубчета лед се беше подпряла така, че тилът беше на пода на багажника и чертите й бяха ясно изложени на показ. И Хънтър затаи дъх именно от това. Раните на лицето й бяха по-ужасяващи от самото обезглавяване.
	Три малки заключени метални катинара грубо и жестоко пробиваха плътта на устните й на неравни интервали, държейки устата й затворена, но не плътно запечатана. Нежните й устни, покрити със съсирена кръв, още изглеждаха подути и това показваше, че катинарите са били забити, разкъсвайки плътта й, докато е била жива. Очите й бяха извадени. Очните ябълки бяха празни. Имаше само две черни дупки, запълнени със засъхнала кръв, която се беше стекла по лицето й, създавайки изображение на странна тъмночервена мълния.
	Тя нямаше кожа на стара жена, но беше невъзможно да се определи възрастта й само по снимката.
	— Снимката е направена от шериф Уолтън няколко минути след произшествието — поясни Кенеди, приближи и се и спря до Хънтър. — Както спомена агент Тейлър, той закусвал в ресторантчето в онази сутрин. Нищо не е докосвано. Шерифът действал бързо, защото знаел, че дъждът скоро ще унищожи веществените доказателства.
	Тейлър бръкна в куфарчето си, извади друга снимка и я даде на Хънтър.
	— Тази е направена от криминалистите — обясни тя. — Трябвало да дойдат чак от Шайен, който се намира на един час път от там, но като прибавим и забавянето, докато екипът се събере и потегли, те са пристигнали на мястото едва четири часа след като се е случило произшествието.
	На втората снимка двете глави бяха поставени една до друга с лице към обектива, все още в багажника на форда. На лицето на блондинката имаше абсолютно същите рани като на лицето на брюнетката. Пак беше невъзможно да се определи възрастта на втората жена.
	— Очите им в хладилната чанта ли са били? — попита Хънтър, без да отклонява вниманието си от фотографията.
	— Не — отговори Тейлър. — В нея не е имало нищо друго. — Тя погледна Кенеди и после отново Хънтър. — Нямаме представа къде може да са труповете им.
	— И това не е всичко — добави Кенеди.
	Хънтър откъсна очи от снимката и погледна човека от ФБР.
	— Когато катинарите са били махнати от устните им — продължи Кенеди, — се разкрило, че всичките им зъби са били извадени. — Той направи пауза за ефект. — А езиците — отрязани.
	Хънтър мълчеше.
	— Тъй като не разполагаме с труповете — отново заговори Тейлър, — може да се спори дали извършителят е извадил зъбите и очите им, за да не бъдат идентифицирани, но това все още не е ясно.
	За част от секундата в гласа на Тейлър прозвуча съмнение. Хънтър забеляза безпокойството й и изражението на Кенеди и въздъхна дълбоко.
	— Но имайки предвид жестокостта на раните, нанесени на двете жертви, има вероятност това да е било чисто садистично удоволствие, а не маневра да се избегне идентифициране.
	Кенеди не се изненада, че Хънтър прочете мислите им толкова бързо. Въпреки че не беше член на Националния център за анализ на насилствени престъпления към ФБР, нито на Отдела за бихейвиористичен анализ, Робърт Хънтър беше най-добрият анализатор на престъпления, когото Кенеди познаваше. Той се беше опитал да го привлече на работа във ФБР за първи път преди много години, когато прочете докторската му дисертация, озаглавена „Авангардно психологическо изследване на престъпното поведение“, написана, когато Хънтър беше само на двайсет и три години.
	Научното изследване бе смаяло Кенеди и тогавашния директор на ФБР толкова много, че стана задължително четиво в НЦАНП и до ден днешен. Оттогава през годините Кенеди се беше опитал още няколко пъти да привлече Хънтър в екипа си. Той не проумяваше защо Хънтър предпочита да си остане детектив от отдел „Убийства“ в лосанджелиската полиция, вместо да се включи в най-мощната и напреднала сила за откриване на серийни убийци в САЩ и може би дори в света. Вярно, Кенеди знаеше, че Хънтър е водещият детектив в отдел „Свръхтежки убийства“, специално подразделение, създадено от полицията, за да разследва умишлени и серийни убийства, в които извършителят е използвал изключителна жестокост и садизъм. И Хънтър беше най-добрият в професията си. Списъкът му с арести го доказваше, но все пак ФБР можеше да му предложи много повече от лосанджелиската полиция. Той обаче изобщо не проявяваше интерес да стане федерален агент и бе отказал на всички предложения на Кенеди и шефовете му.
	— Интересен случай — отбеляза Хънтър и върна снимките на Тейлър. — Но ФБР и НЦАНП са разследвали стотици подобни случаи… някои дори още по-обезпокоителни. Това не е нещо ново.
	Нито Кенеди, нито Тейлър оспориха думите му.
	— Доколкото разбирам, не сте идентифицирали жертвите — добави Хънтър.
	— Точно така — отговори Кенеди.
	— И казвате, че главите им са намерени в Уайоминг?
	— Да.
	— Вероятно се досещате какъв ще бъде следващият ми въпрос — продължи Хънтър.
	Последва секунда колебание.
	— Щом не знаем кои са жертвите — рече Тейлър — и главите им са намерени в Уайоминг, какво правим в Лос Анджелис?
	— И защо аз съм тук — допълни Хънтър и погледна часовника си. — След няколко часа трябва да се кача на самолета, а още не съм приготвил багажа си.
	— Ние сме тук и вие сте тук, защото федералното правителство на Съединените щати се нуждае от помощта ви — отвърна Тейлър.
	— Моля ви — усмихна се иронично капитан Блейк. — Патриотична лекция ли ще ни изнасяте точно сега? Сериозно ли говорите? — Тя стана. — Моите детективи всеки ден излагат на опасност живота си заради жителите на Лос Анджелис и следователно на страната. Затова направете ми услуга и изобщо не ми разправяйте тези тъпотии, драга. — Барбара прикова Тейлър с поглед, който можеше да разтопи метал. — Наистина ли въздействате на хората с подобни глупости?
	Тейлър имаше такъв вид, сякаш се готвеше да отговори, но Хънтър я изпревари.
	— Нуждае се от мен? Защо? — обърна се той към Кенеди. — Аз не съм агент на ФБР, а вие имате безброй следователи и анализатори на криминални деяния.
	— Никой от тях не е добър като теб — отвърна Кенеди.
	— Ласкателствата няма да доведат доникъде — обади се капитан Блейк.
	— Аз не съм анализатор по изготвяне на профили на убийци, Ейдриън — рече Хънтър. — Знаеш това.
	— Всъщност не се нуждаем от теб заради това, Робърт — отговори Кенеди, млъкна за миг и после кимна на Тейлър. — Кажи му.


>>	7.

	Тонът на Кенеди накара Хънтър да повдигне дясната си вежда за част от секундата. Той се обърна към агент Тейлър и зачака.
	Тя прибра косата си зад ушите и започна:
	— Фордът „Таурус“ принадлежал на един от клиентите, които са закусвали в заведението онази сутрин. Според шофьорската книжка името му е Лиъм Шоу, роден на тринайсети февруари 1968 година в Медисън, Тенеси. — Тейлър млъкна и се вгледа в Хънтър, опитвайки се да забележи някакви знаци, че името му е познато, но не видя нищо.
	— Според шофьорската книжка? — попита Хънтър, стрелкайки с поглед ту Тейлър, ту Кенеди. — Значи имате съмнения. — Това не беше въпрос, а по-скоро твърдение.
	— Името съвпада — отговори Кенеди. — Всичко изглежда достоверно.
	— Но вие все пак се съмнявате — настоя Хънтър.
	— Проблемът е, че… — каза Тейлър — всичко изглежда наред, ако се върнем назад най-много четиринайсет години. Преди това… — Тя леко поклати глава. — Не можем да открием нищо за Лиъм Шоу, роден на тринайсети февруари 1968 година в Медисън, Тенеси. Той сякаш не е съществувал преди това.
	— И съдейки по начина, по който ме наблюдавахте, когато споменахте името му, търсехте знаци, че го познавам. Защо? — попита Хънтър.
	Тейлър изглеждаше смаяна. Тя се гордееше с безизразното си лице и че умее да изучава хората, без те да забележат, но Хънтър бе прочел мислите й.
	Кенеди се усмихна.
	— Казах ти, че е добър.
	Тейлър сякаш не обърна внимание на забележката.
	— Господин Шоу е бил арестуван на място от шериф Уолтън и заместника му — продължи тя. — Уолтън обаче бързо осъзнал, че е попаднал на нещо, с което той и малкият му отдел няма да могат да се справят. Регистрационните табели на форда били от Монтана и той ги проверил. И след това шерифският отдел в Уайоминг нямал друг избор, освен да ни предаде случая. — Тейлър млъкна, започна да рови в съдържанието на куфарчето си и извади друг документ. — И това е вторият неочакван обрат в историята. Фордът не е регистриран на името на господин Шоу, а на някой си Джон Уилямс от Ню Йорк.
	Тя даде документа на Хънтър.
	Той погледна бегло листа.
	— Изненада — намеси се Кенеди. — На адреса, на който е регистрирана колата, няма никакъв Джон Уилямс.
	— Джон Уилямс е често срещано име — отбеляза Хънтър.
	— Да — съгласи се Тейлър. — Само в Ню Йорк има близо петнайсет хиляди.
	— Но вие сте задържали господин Шоу, нали? — попита Хънтър.
	— Точно така — потвърди Тейлър.
	Хънтър погледна капитан Блейк, все още леко озадачен.
	— Тогава разполагате с господин Шоу, който явно е от Тенеси, с две неидентифицирани женски глави и превозно средство с номера от Монтана, което е регистрирано на някой си господин Уилямс от Ню Йорк. — Хънтър повдигна рамене. — Първият ми въпрос остава. Защо сте в Лос Анджелис? И защо аз съм тук, а не у дома да си приготвям багажа? — Той отново погледна часовника си.
	— Защото господин Шоу не иска да говори — отвърна Тейлър. Гласът й все още беше спокоен.
	Хънтър се втренчи изпитателно в нея.
	— И как това отговаря на моя въпрос?
	— Твърдението на агент Тейлър не е сто процента вярно — обади се Кенеди. — Държим господин Шоу в ареста от четири дни. Той беше прехвърлен при нас в деня, след като бе задържан. Намира се в Куонтико. Възложих случая на агент Тейлър и агент Нюман.
	Хънтър отмести очи към Тейлър само за секунда.
	— Но както каза агент Тейлър… — продължи Кенеди — господин Шоу отказва да говори.
	— Е, и? — прекъсна го капитан Блейк, леко развеселена. — Откога това пречи на ФБР да изтръгва информация от когото и да е?
	Кенеди остана невъзмутим от язвителната забележка.
	— По време на разпита снощи — обясни той — господин Шоу най-после проговори за първи път. — Директорът млъкна и се приближи до големия прозорец на източната стена. — Каза само шест думи.
	Хънтър зачака.
	— Изрече: „Ще говоря само с Робърт Хънтър“.


>>	8.

	Хънтър не помръдна. Даже не трепна. Изражението на лицето му остана непроменено. По никакъв начин не показа дали думите на Кенеди са му въздействали.
	— Убеден съм, че не съм единственият Робърт Хънтър в Америка — най-после каза той.
	— И аз съм убеден — съгласи се Кенеди. — Но освен това сме сигурни, че господин Шоу имаше предвид теб и никой друг.
	— Защо сте толкова сигурни?
	— Заради тона на гласа му. И маниерът, и увереността, и отношението му… всичко в него. Анализирахме видеозаписа безброй пъти. Знаеш с какво се занимаваме, Робърт. Имам хора, които са обучени да разчитат и най-леките издайнически знаци и да разпознават и най-малките промени в интонацията на гласа и сигналите на езика на тялото. Този човек беше уверен. Нямам колебание. Никакво потрепване. Нищо. Той беше сигурен, че ние ще се досетим кого има предвид.
	— Може да видите записа, ако искате — предложи Тейлър. — Нося копие. — Тя посочи куфарчето си.
	Хънтър мълчеше.
	— Затова си помислихме, че името може би ти е познато — поясни Кенеди. — Но пак ще кажа, имаме подозрения, че Лиъм Шоу е фалшиво име.
	— Разпитахте ли в Тенеси, откъдето се предполага, че е господин Лиъм Шоу? — попита капитан Блейк. — Там някъде може да има някой Робърт Хънтър.
	— Не сме разпитвали — отвърна Тейлър. — Не е необходимо. Както каза директор Кенеди, господин Шоу беше твърде уверен. Знаеше, че веднага ще разберем кого има предвид.
	— Щом чух името — намеси се Кенеди, — мигновено се досетих, че той може да говори само за един човек. За теб, Робърт…
	— Значи носите видеозаписа? — попита Хънтър.
	— Да — отговори Тейлър. — Нося и снимка на господин Шоу. — Тя извади от куфарчето си още една фотография и я даде на Хънтър.
	Хънтър се втренчи в снимката и я гледа дълго и мълчаливо. Отново нито изражението на лицето му, нито езикът на тялото му не издадоха нищо. Накрая си пое дълбоко дъх и погледна Кенеди.
	— Шегувате се.


>>	9.

	Мъжът, който се наричаше Лиъм Шоу, седеше на леглото в малката килия, която се намираше дълбоко под земята — ниво пет на безлична сграда в комплекса на Академията на ФБР в Куонтико, Вирджиния. Краката му бяха кръстосани под тялото, а ръцете — с хлабаво сключени пръсти — бяха отпуснати в скута му. Очите му бяха отворени, но в тях нямаше движение, само безчувствен, полууплашен, полунесигурен израз, докато гледаше право напред в празната стена пред себе си. Всъщност нищо в него не помръдваше. Не поклащаше леко глава, пръстите му не потрепваха, не преместваше краката си, не променяше позата си и не люлееше тялото — нищо, освен неизбежната физическа моторна реакция на мигане.
	Той седеше в тази поза от един час, втренчен в стената, сякаш ако я гледа достатъчно дълго, магически ще се пренесе на друго място. Краката му вече би трябвало да са се схванали и по петите му да бодат хиляди иглички. Вратът му би трябвало да е вкочанен от липсата на движение, но мъжът, изглежда, се чувстваше удобно и беше спокоен като човек, седнал в луксозната си дневна. Беше се научил на тази техника много отдавна… Отне му много години да я усъвършенства, но сега можеше да изчисти съзнанието си от повечето мисли. С лекота можеше да блокира звуците и да бъде сляп за всичко, случващо се около него, въпреки че очите му бяха широко отворени. Това беше нещо като транс по време на медитация, който го извисяваше на почти неземно ниво, но най-вече го запазваше психически силен. А той знаеше, че в момента се нуждае точно от това.
	След снощи агентите бяха престанали да му досаждат. Обаче знаеше, че ще се върнат. Те искаха той да говори, но мъжът не знаеше какво да каже. Познаваше добре полицейските процедури и му беше ясно, че каквото и обяснение да им даде, няма да бъде достатъчно дори ако е истината. В техните очи той вече беше виновен, каквото и да каже или да не каже. Освен това разбираше, че фактът, че не го държат в обикновен полицейски участък или шерифски арест, а е предаден на ФБР, усложнява безкрайно много нещата.
	Съзнаваше, че скоро трябва да им каже нещо, защото методите им на разпит щяха да се променят. Долавяше го в тона на гласовете на двамата агенти, които го разпитваха.
	Привлекателната блондинка на име Тейлър беше мила, чаровна и учтива, а едрият мъж с крив нос, агент Нюман — много по-агресивен и раздразнителен. Типична екипна игра на добро и лошо ченге. Но безсилието им заради абсолютно твърдата му решителност да мълчи започваше да им личи.
	Чаровността и учтивостта скоро щяха да се изчерпят. Това стана очевидно на последния разпит.
	И тогава му хрумна идеята, а с нея дойде име.
	Робърт Хънтър.


>>	10.

	Хънтър успя да се върне в апартамента си, за да приготви багажа си, но самолетът, на който се качи само два часа по-късно, не беше за Хаваи.
	Частният реактивен самолет „Хоукър“ рулира към пистата и най-после получи разрешение да излети от контролната кула на летище „Ван Найс“.
	Хънтър седеше в дъното на салона и пиеше голяма чаша кафе без захар и сметана. Работата не му позволяваше да пътува много и когато го правеше, ако изобщо беше възможно, той обикновено шофираше. Няколко пъти беше летял с пътнически самолет, но сега за първи път се возеше в частен и трябваше да признае, че е смаян. Интериорът беше луксозен и едновременно практичен.
	Пътническият салон беше дълъг шест-седем метра, с осем много удобни кремави кожени седалки, разположени индивидуално по четири от двете страни на пътеката, всяка с отделен електрически контакт и медийна система. И осемте се завъртаха на триста и шейсет градуса. Енергоспестяващите лампи на тавана създаваха приятна, ведра атмосфера.
	Агент Тейлър седеше пред Хънтър и пишеше нещо на лаптопа си, който беше сложен на сгъваемата масичка пред нея. Ейдриън Кенеди се бе настанил вдясно от Хънтър, от другата страна на пътеката. Откакто бяха излезли от кабинета на капитан Блейк, той почти непрекъснато говореше по мобилния си телефон.
	Самолетът излетя плавно и бързо се издигна на височина десет хиляди метра. Хънтър гледаше синьото безоблачно небе и се бореше с множество мисли.
	— Е — каза Кенеди, който най-после спря да говори по телефона и го прибра в джоба на сакото си, а после завъртя седалката си, за да бъде с лице към Хънтър. — Разкажи ми пак за този човек, Робърт. Кой е той?
	Тейлър престана да потраква по клавиатурата и бавно завъртя седалката си към двамата мъже.
	Хънтър не откъсна очи от синевата навън.
	— Той е един от най-интелигентните хора, които познавам — отговори най-после. — Човек с огромна самодисциплина и контрол.
	Кенеди и Тейлър чакаха.
	— Името му е Лушън Фолтър — продължи Хънтър. — Или поне аз го познавах под това име. Запознахме се в първия ми ден в университета Станфорд. Тогава бях на шестнайсет.
	Робърт беше израснал като единствено дете на родители от работническата класа в Комптън, непривилегирован квартал в Южен Лос Анджелис. Майка му загуби битката с рака, когато той беше само на седем. Баща му не се ожени повторно и се наложи да работи на две места, за да се справи с отговорностите да отглежда сам сина си.
	Хънтър винаги се беше различавал от другите. Още като дете мозъкът му решаваше задачите по-бързо от всички други. Училището го отегчаваше и възпрепятстваше. Той изучи материала за последния курс за по-малко от два месеца и само за да се занимава с нещо, прочете модулите за останалите по-долни класове. След това попита директорката дали може да се яви на изпитите за седми и осми клас. От чисто любопитство и заинтригуваност тя му разреши. Хънтър ги взе с пълно отличие.
	И тогава директорката реши да се свърже със Съвета по образование на Лос Анджелис и след нова поредица от изпити и тестове на дванайсет години Робърт беше приет в училището за надарени деца „Мирман“.
	Но дори специалната програма в училището не беше достойна, за да забави напредъка му.
	На четиринайсет години вече беше изучил учебните програми по английски, история, математика, биология и химия. Четирите години гимназиално образование се сляха в две и на петнайсет години той се дипломира с отличие. С препоръки от всичките си учители беше приет за студент „при специални обстоятелства“ в университета „Станфорд“.
	На деветнайсет Хънтър завърши психология — с пълно отличие, на двайсет и две получи докторска степен по анализ на престъпното поведение и биопсихология.
	— Казахте, че той ви е бил съквартирант? — попита Тейлър.
	Хънтър кимна.
	— От първия ден. Дадоха ми стая в общежитието още в първия ми ден в университета. — Той повдигна рамене. — Лушън беше настанен в същата стая.
	— Колко души бяхте в нея?
	— Само двамата. Стаите бяха малки.
	— И той ли следваше психология?
	— Да. — Хънтър пак отмести поглед към небето отвъд илюминатора, когато спомените започнаха да го пренасят назад в миналото. — Лушън беше готин тип. Не очаквах, че ще се държи толкова приятелски с мен.
	Тейлър се намръщи.
	— Какво имате предвид?
	Хънтър повдигна рамене.
	— Аз бях много по-малък от останалите. Не си падах по спорта и не участвах в никаква физическа дейност. Бях много слаб и непохватен, с дълга коса и не се обличах като повечето хора навремето. Всъщност бях магнит за хулиганите. Лушън беше на деветнайсет, обичаше спорта и редовно правеше упражнения. Имаше вид на човек, който обикновено би се позабавлявал добре с някого като мен.
	Съдейки по вида и телосложението на Хънтър, никой не би предположил, че е бил мършаво и непохватно хлапе. Приличаше на типичен гимназиален атлет, може би капитан на футболния тим или на отбора по борба.
	— Той обаче не го направи — продължи Робърт. — Всъщност благодарение на него не ме закачаха много. Станахме най-добри приятели. Започнах да ходя в спортния салон и той ми помагаше с упражненията и диетата, с всичко.
	— А как се държеше в ежедневието?
	Хънтър разбра, че Тейлър има предвид чертите на характера му.
	— Не беше склонен към насилие, ако това питате. Винаги беше спокоен и се владееше. И това беше хубаво, защото определено умееше да се бие.
	— Но вие току-що казахте, че не е бил склонен към насилие — рече Тейлър.
	— Точно така.
	— Обаче сега намеквате, че сте го виждали да се бие.
	Робърт кимна.
	— Да.
	Очите и изкривените устни на Тейлър задаваха безмълвен въпрос.
	— В някои ситуации, колкото и да си спокоен и сговорчив, не можеш да се измъкнеш — отговори Хънтър.
	— Например? — настоя тя.
	— Спомням си, че видях Лушън да се бие само веднъж — обясни Робърт. — И наистина се опита да се измъкне, без да използва юмруците си, но не успя.
	— Защо?
	Хънтър повдигна рамене.
	— Беше се запознал с едно момиче в бара през уикенда и цяла нощ бъбрил с нея. Доколкото ми е известно, това било всичко. Нямало секс, нито целувки, нищо лошо, само няколко питиета, малко флиртуване и много смях. В понеделник след уикенда се връщахме от библиотеката, където бяхме учили до късно, когато ни пресрещнаха четири момчета, всичките здравеняци. Единият беше „много ядосаното“ бивше гадже на момичето. Очевидно се бяха разделили неотдавна. Лушън умееше да говори убедително. Както се казва, можеше да продаде сладолед на ескимос. Опита да се измъкне с приказки от ситуацията. Каза, че съжалява и че не знаел, че тя има гадже, нито че наскоро са скъсали. Обясни, че ако знаел, нямало да се приближава до нея и така нататък. Но момчетата не искаха и да чуят. Отговориха, че не са дошли да го слушат да се извинява, а да го пребият.
	— И какво се случи после? — попита Тейлър.
	— Не много. Дотогава не бях виждал такова нещо. Те се нахвърлиха върху него. Какво направих аз? Въпреки че бях мършав, нямах намерение да стоя и да гледам как четирима неандерталци пребиват най-добрия ми приятел, но не получих шанс дори да помръдна. Всичко продължи десет… най-много петнайсет секунди. За нула време и четиримата бяха на земята. Двама бяха с разбити носове, третият имаше три-четири счупени пръста, а на четвъртия бяха сритани гениталиите. Когато излязохме навън, аз го попитах къде се е научил да се бие.
	— И какво отговори той?
	— Нещо уклончиво. Каза, че гледал много филми за бойно изкуство. Онова, което научих за Лушън, беше, че няма смисъл да го притискаш за отговори, ако той не иска да отговори. И оставих нещата до там.
	— Споменахте, че умеел да говори убедително — каза Тейлър с леко оживен глас. — Но от няколко дни не е говорил много.
	— Кога го видя за последен път? — попита Кенеди.
	— В деня, когато получих докторската си диплома — отвърна Хънтър. — Завърших една година преди него.
	От служебното му досие Тейлър знаеше, че Хънтър е препускал бързо през годините в университета и е събрал четири години в три.
	— Но останах в Станфорд — добави Робърт. — Предложиха ми втора стипендия за докторска степен. Лушън и аз продължихме да живеем в стаята в общежитието още една година, докато аз се дипломирах. След това той напусна Станфорд.
	— Поддържахте ли връзка?
	— Да, но не за дълго. Лушън си взе няколко месеца почивка, след като се дипломира. Пътува известно време и после реши, че иска да се върне в университета. Искаше и да вземе докторска степен.
	— И в Станфорд ли се върна?
	— Не. Отиде в Йейл.
	— В Кънектикът? — учуди се Тейлър. — Това е чак на източното крайбрежие. Защо е отишъл толкова далеч, когато в Калифорния са Станфорд, Бъркли и Калифорнийският университет в Лос Анджелис? Четири от най-добрите университета в страната.
	— Йейл също е страхотен университет — възрази Хънтър.
	— Знам. Но вие разбирате какво имам предвид. Кънектикът е адски далеч от Калифорния. Предполагам, че след като е живял тук толкова много години, вероятно е имал много приятели и установен начин на живот в Лос Анджелис. Защо е била тази внезапна промяна? Семейството му ли е от Кънектикът?
	Хънтър замълча за момент, опитвайки се да си спомни.
	— Не знам откъде е семейството му — отговори той. — Той никога не е говорил за тях.
	Погледът на Тейлър бавно се отмести към Кенеди и после се върна към Хънтър.
	— Не смятате ли, че това е малко странно? — попита тя. — Прекарали сте няколко години заедно, споделяйки стаята в общежитието. Както казахте, станали сте най-добри приятели. А той изобщо не е споменал за семейството си?
	Хънтър безучастно повдигна рамене.
	— Не, не го смятам за странно. И аз не съм говорил за семейството си, нито пред него, нито пред някой друг. Някои хора са по-затворени за личния си живот от други.
	— Видял си го за последен път, когато си получил докторската си диплома — каза Кенеди.
	Хънтър кимна.
	— Той долетя за церемонията по дипломирането, остана един ден и на следващата сутрин си замина. От тогава не сме се виждали и чували.
	— Отишъл е в Кънектикът и е изчезнал? — попита Тейлър. — Мислех, че сте били най-добри приятели.
	— Може би аз бях този, който изчезна — отвърна Робърт.
	Тейлър се поколеба за миг.
	— Защо? Той опита ли да се свърже с вас?
	— Не, доколкото знам. Но и аз не поддържах връзка с него. — Хънтър млъкна и отмести поглед встрани. — След дипломирането си не поддържах връзка с никого.


>>	11.

	Частният самолет „Хоукър“ се приземи на пистата в Търнър Фийлд в Куонтико, Вирджиния, точно пет часа, след като бе излетял от летище „Ван Найс“ в Лос Анджелис.
	След разговора на Хънтър с Кенеди и Тейлър за онова, което той си спомняше за стария си най-добър приятел, всички седяха мълчаливо до края на дългия полет. Кенеди спа два часа, но Хънтър и Тейлър останаха будни, всеки потънал в мислите си. Неизвестно защо, паметта на Тейлър я върна назад в годините, когато тя беше дете и бе принудена сама да се грижи за себе си на много ранна възраст.
	Привидно здравият й баща почина неочаквано от сърдечен удар, причинен от съдова аневризма, когато Тейлър беше на четиринайсет години. Тя прие смъртта му много тежко, както и майка й. Следващите две години бяха огромна борба в емоционално и във финансово отношение. Майка й, която беше домакиня от петнайсет години, се бореше с поредица от временни работни места и напрежението, че е овдовяла наскоро и трябва сама да се грижи за детето си.
	Беше чувствителна жена с добра душа, но също така и един от онези хора, които не издържат самотата. Последва серия от гаджета безделници, някои от които се държаха лошо с нея. Тейлър беше на път да завърши гимназия, когато майка й забременя отново. Тогавашният приятел на майка й каза, че не желае такава отговорност, че не е готов да стане баща и да има семейство и че няма никакво намерение да осиновява чужда дъщеря — момиче, което изобщо не го интересуваше. Когато майката на Тейлър отказа да направи аборта, който той й беше уредил, приятелят й я заряза и напусна града на другия ден. Никога повече не се обади.
	Майка й беше в напреднала бременност и не беше в състояние да работи, затова Тейлър се отказа от идеята да учи в колеж и започна работа на пълен ден в местния търговски център. Месец по-късно майка й роди момче, Адам, но за жалост Адам имаше вродена аномалия на осемнайсетата хромозома, която се изразяваше в умерено забавено умствено развитие, мускулна атрофия, черепно-лицева деформация и огромно затруднение в координирането на движенията. Вместо да й донесе радост, раждането на Адам хвърли майката на Тейлър в неконтролируема спирала на депресия. Тя не знаеше как да се справи със състоянието си и намираше утеха в приспивателни хапчета, антидепресанти и алкохол. На седемнайсет години Тейлър трябваше да стане „голямата дъщеря“, „голямата сестра“ и „мъжът в къщата“.
	Държавната помощ не стигаше почти за нищо и през следващите три години тя работи каквото й попадне и се грижеше за братчето и майка си, но въпреки медицинските грижи здравето на Адам се влошаваше и той почина два месеца след третия си рожден ден. Депресията на майка й се задълбочи значително, но без медицинска осигуровка беше невъзможно да й се осигури професионална помощ.
	В една дъждовна вечер, когато се върна от работа като сервитьорка в ресторант в центъра на града, Тейлър намери бележка от майка си на масата в кухнята.
C>
	Съжалявам, че не бях добра майка за теб и Адам, миличка. Извинявай за всичките ми грешки. Ти си най-добрата дъщеря, на която може да се надява една майка. Обичам те с цялото си сърце. Надявам се един ден да ми простиш, че бях толкова безволева и глупава, и за трудностите, които те накарах да преживееш. Бъди щастлива, миличка. Ти го заслужаваш.
C$
	Тейлър прочете бележката и сърцето й се изпълни със секващ дъха страх. Втурна се към стаята на майка си… но вече беше късно. На нощното шкафче имаше три празни шишета — едното от приспивателни, другото от антидепресанти и третото от водка.
	Тейлър все още сънуваше кошмари за онази нощ.

	* * *

	Огромен черен джип на „Дженерал Мотърс“ с тъмни стъкла, точно в стила на ФБР, ги чакаше на пистата, когато самолетът им кацна.
	Хънтър слезе и разкърши тяло на ветреца в ранното утро. Хубаво беше отново да диша чист въздух и най-после да се измъкне от тясното пространство. Колкото и луксозна да беше кабината на самолета, след пет часа, заключен вътре, той имаше чувството, че се намира в затвор.
	Хънтър погледна часовника си. Слънцето щеше да изгрее чак след два часа, но въздухът във Вирджиния по това време на годината беше изненадващо топъл като в Лос Анджелис.
	— Всички трябва да се опитаме да поспим — каза Кенеди, когато приключи поредния си разговор по мобилния телефон. Тримата се качиха в джипа. — И после — свястна закуска. Стаята ти е готова — обърна се той към Хънтър. — Дано нямаш нищо против да отседнеш в една от стаите за новобранци в Академията.
	Робърт леко поклати глава.
	— Агент Тейлър ще дойде да те вземе в десет. — Кенеди погледна часовника си. — Имаме около шест часа почивка.
	— Не може ли да го направим по-рано? — попита Хънтър. — Например сега. Вече съм тук и не виждам смисъл да отлагаме.
	Кенеди се вгледа в очите му.
	— Всички се нуждаем от почивка, Робърт. Денят беше дълъг и полетът също. Знам, че можеш да работиш, без да спиш много, но това не означава, че мозъкът ти не се уморява като на всички останали. Искам да бъдеш свеж, когато отидеш да говориш със стария си приятел.
	Хънтър не каза нищо, само гледаше уличните лампи, покрай които минаваше джипът.


>>	12.

	Специален агент Кортни Тейлър почука на вратата на стаята на Хънтър точно в десет. Тя беше успяла да поспи пет часа, беше се изкъпала и сега бе облечена с делови, но елегантен черен костюм на тънки райета. Русата й коса беше прибрана на тила в пригладена конска опашка.
	Хънтър отвори вратата, погледна часовника си и се усмихна.
	— Подбрали сте момента на пристигането си с абсолютна прецизност.
	Косата му още беше мокра от душа. Носеше черни джинси и тъмносиня тениска под обичайното си черно кожено яке и бе обул черни ботуши.
	Задрямвайки и стряскайки се, беше успял да поспи само два и половина часа.
	— Готов ли сте, детектив Хънтър? — попита Тейлър.
	— Разбира се — отговори той и затвори вратата след себе си.
	— Надявам се, че сте закусили — добави тя, щом тръгнаха по коридора.
	Точно в девет часа на вратата на Хънтър беше почукал кадет от ФБР, носейки поднос със здравословна закуска, която се състоеше от плодове, зърнени храни, кисело мляко, бъркани яйца, кафе, мляко и препечени филии.
	— Да — усмихна се Робърт. — Но не знаех, че ФБР се занимава с обслужване по стаите.
	— Не го правим. Това е изключение. Може да благодарите на директора Кенеди.
	Хънтър кимна.
	— Непременно ще го сторя.
	Долу ги чакаше огромен черен джип, за да ги закара в другата част на комплекса. Хънтър мълчаливо се настани на задната седалка, а Тейлър седна отпред до шофьора.
	Академията на ФБР беше разположена на петстотин четирийсет и седем акра в база на морската пехота на шейсет и четири километра южно от Вашингтон. Невралгичният й център беше конгломерат от взаимно свързани сгради, който приличаше много повече на грамадна корпорация, отколкото на правителствена учебна база. Навсякъде имаше кадети с тъмносини анцузи с емблемата на Бюрото на гърдите и големи златисти букви ФБР на гърба. На всяко кръстовище и вход на сграда стояха командоси с мощни пушки, а във въздуха постоянно тракаха перки на хеликоптери. Нямаше начин да се избегне осезаемото усещане за мисия и потайност, с което бе наситено мястото.
	След пътуване, което продължи сякаш цяла вечност, джипът най-после стигна до другата страна на комплекса и спря пред сериозно охраняваните порти на нещо, което може да бъде описано само като комплекс в комплекса, напълно изолиран от главната група сгради. Джипът мина през охраната, влезе вътре и спря пред триетажна тухлена постройка с тъмни бронирани стъкла.
	Хънтър и Тейлър слязоха от колата и тя го придружи покрай въоръжените пехотинци на входа. Влязоха вътре, минаха през две охранявани врати, тръгнаха по дълъг коридор, после през още две охранявани врати и накрая се качиха в асансьор, който ги спусна три етажа надолу, в Отдела за бихейвиористични науки, ОБН. Вратите на асансьора се отвориха в дълъг, лъскав и добре осветен коридор с ламперия на стените и няколко портрета в позлатени рамки.
	Едър мъж с овално лице и крив нос пристъпи пред вратите на асансьора.
	— Детектив Робърт Хънтър — каза той с дрезгав глас, който прозвуча малко недружелюбно. — Аз съм агент Едуин Нюман. Добре дошли в ОБН, ФБР.
	Хънтър слезе от асансьора и стисна ръката му.
	Нюман беше на петдесет и една-две години, със сресана назад прошарена коса и ясни зелени очи. Носеше черен костюм с безупречно чиста бяла риза и копринена червена вратовръзка. Усмихна се и белите му зъби заблестяха.
	— Мисля да поговорим набързо в залата за конференции, преди да ви заведа да видите… — млъкна и погледна Тейлър. — Старият ви приятел, доколкото разбрах.
	Робърт кимна и последва Нюман и Тейлър до дъното на коридора.
	Залата за конференции беше голяма и имаше климатик, настроен на много приятна температура. В средата беше поставена дълга маса от лакиран махагон. Голям монитор на отсрещната стена показваше подробна карта на Съединените щати.
	Нюман седна начело на масата и кимна на Хънтър да заеме мястото до него.
	— Знам, че са ви информирали за деликатната ситуация, която имаме тук — започна той, след като Робърт седна.
	Хънтър се съгласи, като кимна.
	Нюман разгърна папката на масата пред него.
	— Според онова, което сте разказали на директор Кенеди и на агент Тейлър, истинското име на човека, когото сме задържали, е Лушън Фолтър, а не Лиъм Шоу, както пише в шофьорската му книжка.
	— Това е името, с което го познавах — потвърди Робърт.
	Нюман кимна с разбиране.
	— Значи мислите, че Лушън Фолтър също може да е фалшиво име?
	— Не съм казал такова нещо — спокойно отговори Хънтър.
	Нюман зачака.
	— Не виждам причина да използва фалшиво име в университета — добави Робърт, опитвайки се да изясни нещата. — Освен това не трябва да забравяте, че говорим за Станфорд и човек, който тогава е бил едва на деветнайсет години.
	Нюман се намръщи леко, не разбра накъде клони детективът.
	Хънтър прочете мислите му и обясни:
	— Това би означавало, че този деветнайсетгодишен младеж вещо е фалшифицирал няколко документа, за да бъде приет в много престижен университет във време, когато не съществуваха персонални компютри. — Той поклати глава. — Трудна задача.
	— Да, трудна, но не и неосъществима — рече Нюман.
	Хънтър не отговори.
	— Единствената причина да питам, е заради скритото значение в името му.
	— Скрито значение? — Робърт погледна с любопитство агента.
	Нюман кимна.
	— Знаете ли, че думата _фолтер_ означава _мъчение_ на немски?
	— Да, Лушън ми каза — отвърна Хънтър.
	Нюман продължи да го гледа втренчено.
	Робърт остана невъзмутим.
	— Това ли е скритото значение? — попита той и погледна Тейлър и после отново Нюман. — А знаете ли, че името му Лушън произлиза от френски и означава „светлина, просветление“? Освен това е име на село в Полша и на християнски светец, Лукиан. Повечето имена съдържат история, специален агент Нюман. Моето фамилно име означава „ловец“, но баща ми изобщо не беше ловец в какъвто и да е смисъл на думата. Множество американски фамилни имена по случайност означават нещо на други езици. Това не може да се нарече скрито значение.
	Нюман не каза нищо.
	Хънтър замълча за момент и после насочи поглед към папката на масата.
	Нюман схвана намека и започна да чете.
	— И така, Лушън Фолтър, роден на двайсет и пети октомври хиляда деветстотин шейсет и шеста година в Монте Виста, Колорадо. Родителите му — Чарлс Фолтър и Мари-Ан Фолтър — са починали. Завършил гимназията в Монте Виста през хиляда деветстотин осемдесет и пета година с много добри оценки. Няма криминални проявления. Не е имал неприятности с полицията. След като завършва гимназия, веднага е приет в Станфордския университет. — Нюман млъкна и погледна Робърт. — Предполагам, че знаете какво се е случило през следващите няколко години.
	Хънтър не отговори.
	— След като завършва психология в Станфорд — продължи Нюман, — Лушън Фолтър кандидатства в университета Йейл в Кънектикът за докторска степен по криминална психология. Приет е, учи три години там и после изчезва. Така и не завършва докторската степен.
	Хънтър не откъсваше очи от Нюман. Той не знаеше, че старият му приятел не е завършил доктората си.
	— И като казвам изчезва, наистина се е _изпарил_ като дим. Няма абсолютно нищо за Лушън Фолтър след третата му година в Йейл — нито месторабота, нито паспорт, кредитни карти, адрес или сметки… нищо, сякаш е престанал да съществува. — Нюман затвори папката. — Това е всичко, което знаем за него.
	— Може би тогава е решил да приеме нова самоличност — предположи Тейлър, която седеше срещу Хънтър. — Вероятно му е омръзнало да бъде Лушън Фолтър и е станал някой друг, може би Лиъм Шоу или съвсем различен, за когото не знаем.
	В стаята настъпи мълчание. След няколко секунди го наруши Нюман.
	— Истината е, че който и да е всъщност този човек, той е жива, дишаща, ходеща загадка и може да е лъгал всички през живота си.
	Хънтър се замисли върху думите му.
	— Исках да разберете това, преди да говорите с него — добави Нюман, — защото знам, че нещата може да станат малко емоционални, когато срещнете хора от миналото си. Не се опитвам да ви кажа какво да правите. Чел съм досието ви и докторската ви дисертация „Авангардно психологическо изследване на престъпното поведение“. Всички в ОБН са я чели, задължително четиво е, и знам, че вие се справяте по-добре от повечето анализатори. Но все пак сте човешко същество и като такова, имате чувства. Колкото и добре осведомен да е човек, чувствата замъгляват преценката и мнението му. Не забравяйте това, когато влезете при него.
	Хънтър мълчеше.
	Нюман му обясни колко нестандартен и загадъчен е Лушън Фолтър, откакто е дошъл в Куонтико — за продължителното мълчание, абсолютно точния му биологичен часовник, дългите физически упражнения, вторачването в стената, изключителната психическа сила, за всичко.
	От онова, което знаеше за стария си приятел, Хънтър не се изненада, че Лушън може да бъде толкова психически фокусиран.
	— Той чака — каза най-после Нюман. — Мисля, че е по-добре да отиваме.


>>	13.

	Нюман, Тейлър и Хънтър излязоха от залата за конференции, върнаха се по коридора и се качиха в асансьора, който ги спусна още две нива по-долу. Петото ниво изобщо не приличаше на етажа на Отдела за бихейвиористични науки. Там нямаше лъскав коридор, нито красиви орнаменти по стените или приятна атмосфера.
	Асансьорът отвори врати в малко преддверие с бетонен под. Вдясно, зад голямо предпазно стъкло, Хънтър видя контролна стая с монтирани на стената монитори и пазач, който седеше пред голямо табло с уреди.
	— Добре дошли на етажа с килиите на ОБН — каза Тейлър.
	— Защо го държите тук? — попита Хънтър.
	— По две причини — отговори тя. — Първо, както споменахме преди, в шерифския отдел в Уийтланд нямали представа как да се справят със случай от такава величина и второ, защото всичко сочи, че това вероятно е двойно убийство на територията на два щата. Затова, докато не установим къде трябва да бъде държан старият ви приятел, ще го държим тук.
	— И защото потенциалната психопатия на приятеля ви вече задейства няколко аларми в бихейвиористичния отдел — добави Нюман, — особено невероятната му психическа сила и как той съумява да остане твърд под натиск. Никой в отдела не е попадал на човек като него. Ако наистина е убиец, съдейки по нивото на жестокостта, която е използвал върху главите на двете жертви, тогава може да сме се натъкнали на кутия на Пандора.
	Тейлър направи знак на пазача в контролната стая, който отвори вратата точно срещу тях. Командосът, който стоеше до вратата, отстъпи встрани, за да им позволи да минат.
	Влязоха в дълъг коридор със стени, направени от блокове пенобетон. Във въздуха се носеше характерната дразнеща носа миризма на дезинфектант, подобна на онази в болниците, но не толкова силна. Стигнаха до втора тежка метална врата — неуязвима за атаки и разбиване. Тейлър и Нюман вдигнаха глави към охранителната камера високо на тавана над вратата. Секунда по-късно тя забръмча и се отвори. Тръгнаха по други два по-малки криволичещи коридора, минаха през още две непробиваеми врати и се приближиха до стаята за разпити по средата на друг безличен коридор.
	Стаята беше квадратна, пет на пет метра, със светлосиви стени от пенобетон и бял линолеум на пода. В средата имаше квадратна метална маса с два метални стола, поставени един срещу друг. Масата беше занитена за пода. До столовете бяха занитени и две двойки много дебели метални скоби. На тавана, точно над масата, две флуоресцентни тръбни лампи в предпазни метални решетки обливаха стаята в ярка светлина. Хънтър забеляза и четирите камери за видеонаблюдение, по една във всеки ъгъл на тавана. До едната стена имаше апарат за охлаждане и дозиране на вода, а северната стена беше заета от голямо еднопосочно огледало.
	— Седнете — обърна се Тейлър към Хънтър. — Настанете се удобно. Ще доведат приятеля ви тук. — Тя посочи с глава. — Ние ще бъдем в съседната стая, но ще имаме очи и уши тук.
	Без да добавят нищо повече, Тейлър и Нюман излязоха от стаята за разпити. Тежката метална врата се затвори зад тях и Робърт остана сам в клаустрофобичното квадратно помещение. От вътрешната страна на вратата нямаше дръжка.
	Той си пое дълбоко дъх и се наведе над металната маса с лице срещу стената. Беше седял в стаи за разпити безброй пъти, очи в очи с хора, които се оказваха много жестоки, брутални и садистични убийци, някои от тях серийни. Но от първия си разпит не беше чувствал задавящото вълнение на трепетно очакване, което сега го сграбчи за гърлото. И това чувство никак не му харесваше.
	Вратата отново забръмча и започна да се отваря.


>>	14.

	За своя изненада Хънтър установи, че е затаил дъх, докато вратата се отваряше.
	Първият човек, който влезе, беше висок морски пехотинец с атлетично телосложение, който носеше бойна пушка за стрелба на малко разстояние. Той направи две крачки в стаята, спря и после отстъпи вляво, освобождавайки пътя.
	Вторият човек, който влезе в стаята, беше два-три сантиметра по-висок от Робърт. Косата му беше кестенява и подстригана късо. Брадата му беше разрошена. Беше облечен със стандартен оранжев затворнически гащеризон. Ръцете му бяха оковани в белезници и свързани с метална пръчка, не по-дълга от трийсетина сантиметра. Веригата, прикрепена към металната пръчка, бе увита около кръста му и се спускаше надолу по краката му, закачена за дебели и тежки окови на глезените, които ограничаваха движенията му и го принуждаваха да тътри крака, докато върви като японска гейша.
	Главата му бе наведена и брадичката му докосваше гърдите. Хънтър не виждаше добре лицето му, но въпреки това позна стария си приятел.
	Зад затворника пристъпваше втори пехотинец, въоръжен като първия.
	Робърт се отмести вдясно, без да каже нищо.
	Пазачите насочиха затворника към металната маса и единия стол. Докато го настаняваха, втория командос бързо закопча веригата на глезена му за металната скоба на пода. Затворникът не вдигна глава, свел поглед надолу по време на цялата процедура. Щом свършиха работата си, двамата пазачи излязоха от стаята, без да проронят нито дума или да погледнат Хънтър. Вратата се затвори зад тях със силно издрънчаване.
	Последвалите секунди на напрегнато мълчание продължиха сякаш цяла вечност, докато затворникът най-после вдигна глава.
	Хънтър стоеше от другата страна на масата срещу него неподвижно, онемял от слисване. Очите им се срещнаха и за момент двамата се втренчиха един в друг. След това устните на затворника се разтеглиха в тънка нервна усмивка.
	— Здравей, Робърт — каза той с глас, изпълнен с чувства.
	Лушън бе напълнял, откакто Хънтър го бе видял за последен път, но всичко беше мускули. Лицето му беше състарено, но по-слабо. Кожата му все още имаше същия непогрешимо здрав оттенък, както някога, но изразът в тъмнокафявите му очи се бе променил. Сега в тях се четеше проницателност и те гледаха на всичко с огромна съсредоточеност и целенасоченост. С високите му скули, пълни чувствени устни и четвъртита челюст, Хънтър не се съмняваше, че жените все още го смятат за хубавец. Дългият два и половина сантиметра диагонален белег в лявата страна на лицето, точно под окото, му придаваше вид на буйно „лошо момче“, който, Хънтър бе сигурен, много хора намираха за очарователен.
	— Лушън — рече той, сякаш не може да повярва на очите си.
	Двамата се взираха един в друг още няколко секунди.
	— Отдавна не сме се виждали — каза Лушън, поглеждайки окованите си ръце. — Ако можех, щях да те прегърна. Липсваше ми, Робърт.
	Хънтър мълчеше, защото не знаеше какво да каже. Беше се надявал, че един ден отново ще види стария си приятел от университета, но не си бе представял, че това ще стане при обстоятелствата, в които се бяха озовали в момента.
	— Изглеждаш добре, приятелю мой — отново се усмихна Лушън, анализирайки го с поглед. — Виждам, че редовно си правил гимнастика. Приличаш на… — Той замълча, търсейки подходящи думи — строен боксьор, готов за шампионска схватка, и изобщо не си остарял. Животът, изглежда, е бил добър към теб.
	Хънтър леко тръсна глава, все едно излизаше от унес.
	— Лушън, какво става, по дяволите? — Гласът му беше спокоен и сдържан, но очите му все още показваха изненада.
	Лушън си пое дълбоко дъх и тялото му се напрегна.
	— Не съм сигурен, Робърт. — Гласът му беше малко по-слаб.
	— Не си сигурен?
	Лушън отново насочи поглед към окованите си ръце и се размърда неспокойно на стола, търсейки по-удобна поза — ясен знак, че се бори с мислите си.
	— Кажи ми — каза той, отбягвайки зрителен контакт, — чувал ли си се със Сюзън? — За миг Лушън изглеждаше изненадан от въпроса си.
	Хънтър се намръщи.
	— Какво?
	— Сюзън. Помниш я, нали? Сюзън Ричардс.
	В главата на Хънтър нахлуха проблясъци на спомени. Той си спомняше Сюзън много добре. Как би могъл да я забрави? Тримата бяха неразделни през годините им в университета. Сюзън също следваше психология и беше много умна студентка. След като я бяха приели в Станфорд, тя се беше преместила от Невада в Калифорния. Беше едно от онези щастливи момичета, винаги усмихнати и позитивно настроени към всичко, и малко неща можеха да я смутят. А и привлекателна — висока и слаба, с кестенява коса, красиви светлокафяви очи с формата на бадем, малък нос и сочни устни. Беше наследила повечето изящни черти на майка си индианка. Всички казваха, че прилича повече на холивудска звезда, отколкото на студентка по психология.
	— Да, разбира се, че помня Сюзън — отговори Хънтър.
	— Чувал ли си се с нея през всичките тези години? — попита Лушън.
	Подготовката по психология на Хънтър се задейства и той най-после осъзна какво става. Защитните механизми и страхът на Лушън се активираха. Понякога, когато се бои или е прекалено нервен, за да говори по деликатен въпрос, човек почти несъзнателно се опитва да отклони разговора от тази чувствителна тема и да избегне да говори за нея поне за малко, докато се поуспокои. Именно това правеше Лушън.
	Като психолог Хънтър знаеше, че най-добрият начин да се справи с това, е да се съгласи с него. Нервите щяха да се отпуснат след известно време.
	— Не — отвърна той. — След като тя се дипломира, не сме се чували. А ти?
	Лушън поклати глава.
	— И аз не съм я чувал. Дори не ми написа кратко писмо.
	— Спомням си, тя каза, че иска да пътува. В Европа. Може би го е направила и е решила да остане там. Вероятно е срещнала някого и се е омъжила или е открила възможност да направи кариера.
	— Да, и аз си спомням, че говореше за пътуване, и може би го е направила — съгласи се Лушън. — Но въпреки това, Робърт. Ние бяхме заедно през повечето време. Бяхме приятели… добри приятели.
	— Случват се такива неща, Лушън. И ти и аз бяхме най-добри приятели, а не поддържахме връзка след университета.
	Лушън погледна Хънтър.
	— Това не е съвсем вярно, Робърт. Поддържахме връзка известно време. Всъщност няколко години. Докато ти взе докторската си степен. Дойдох на церемонията, помниш ли?
	Хънтър кимна.
	— Мислех си, че Сюзън е поддържала връзка с теб. — Лушън повдигна рамене. — Всички знаеха, че си пада по теб.
	Робърт не отговори.
	Лушън му се усмихна дружелюбно.
	— Знам, че ти не я сваляше, защото знаеше, че я харесвам. Това беше страхотно от твоя страна. Много… мило и деликатно, но мисля, че не бих имал нищо против. Двамата щяхте да бъдете много хубава двойка.
	Лушън отмести очи от Хънтър за секунда.
	— Спомняш ли си, когато отидохме с нея в онзи салон за татуировки, защото тя искаше да си направи онова ужасно нещо на ръката? — попита той.
	Робърт си спомняше. Сюзън бе решила да си татуира червена роза с трънливо стебло, увито около кървящо сърце, което сякаш го задушава.
	— Да, спомням си — меланхолично се усмихна той.
	— Какво беше, по дяволите? Роза, задушаваща сърце?
	— Татуировката ми харесваше. Беше различна. Убеден съм, че означаваше нещо за Сюзън. Мисля, че изглеждаше много добре на ръката й. И татуистът свърши чудесна работа.
	Лушън направи физиономия.
	— Не харесвам татуировки. Никога не съм ги харесвал. — Той замълча и отмести очи към произволна точка на стената от пенобетон. — Сюзън ми липсва. Тя винаги ни разсмиваше, дори в най-неприятни ситуации.
	— Да, и на мен ми липсва.
	В стаята настъпи мълчание. Хънтър напълни картонена чаша с вода от голямата охладена бутилка и я сложи на масата пред Лушън.
	— Благодаря — каза Лушън и веднага отпи малка глътка.
	Хънтър напълни чаша и за себе си.
	— Хванали са погрешния човек, Робърт — най-после каза Лушън.
	Хънтър се вгледа в стария си приятел.
	Нервите на Лушън, изглежда, бяха започнали да се успокояват и той бе готов да говори. Хънтър го погледна въпросително.
	— Не съм го направил — каза Лушън, отново с глас, изпълнен с чувство. — Не съм направил онова, което те твърдят, че съм извършил. Трябва да ми повярваш, Робърт. Аз не съм чудовище. Не съм направил онези неща.
	Хънтър мълчеше.
	— Но знам кой ги е направил.


>>	15.

	Зад голямото еднопосочно огледало в съседната стая за наблюдение специални агенти Тейлър и Нюман внимателно следяха всяко движение и слушаха всяка дума, произнесена от Лушън Фолтър. Присъстваше и доктор Патрик Ламбърт, криминолог и психиатър от Отдела за бихейвиористични науки на ФБР.
	На масата до източната стена два монитора на камери за видеонаблюдение показваха детайлни изображения на Лушън, заснети от различни ъгли. Доктор Ламбърт търпеливо следеше всяко движение на лицето и изследваше всяка промяна в интонацията на затворника, но това не беше всичко. Двата монитора бяха свързани и със свръхмодерен софтуер за лицев анализ, който можеше да разчита и да оценява и най-малките движения на лицето и очите, движения, които разпитваният не може да контролира, задействани несъзнателно, докато психичното му състояние се променя от спокойно в нервно, тревожно, раздразнително, ядосано и така нататък. Всички в стаята за наблюдение бяха убедени, че ако Лушън Фолтър излъже за нещо, ще разберат.
	Нито доктор Ламбърт, нито специални агенти Тейлър и Нюман обаче се нуждаеха от програмата за лицев анализ, за да забележат тревожността и нервността в тона на гласа на Лушън, движението на очите и израженията на лицето му. Това беше нещо, което те вече очакваха. Все пак той говореше за пръв път, откакто бе арестуван за изключително жестоко двойно убийство. Като се добавеше към това и фактът, че сега седеше очи в очи със стар приятел, когото не беше виждал от дните си в университета, Лушън би трябвало да е нервен и неспокоен. Това беше често срещана психологична човешка реакция. Както и първоначалното отбягване на темата. Говоренето за нещо познато за него и стария му приятел беше лесен и безопасен начин да успокои нервите си и да се отпусне. Всички чакаха, знаейки, че детектив Хънтър скоро ще започне бавно да насочва Лушън да говори, но това не се наложи. Лушън сам се върна на темата. Последните му думи обаче изненадаха всички.
	Напрежението в стаята за наблюдение се повиши и всички инстинктивно обърнаха глави към мониторите, сякаш така щяха да виждат или да чуват по-добре.
	_Не съм го направил. Не съм направил онова, което те твърдят, че съм извършил. Трябва да ми повярваш…_
	— Естествено, че не е — подсмихна се Нюман, поглеждайки Тейлър. — Те никога не са го направили. Затворите ни са пълни с невинни хора, не е ли така?
	Тейлър не отговори. Тя и доктор Ламбърт продължиха внимателно да гледат екраните.
	_Но знам кой го е направил._
	Последните шест думи бяха нещо, което никой не очакваше, защото всъщност се равняваха на признание в съучастничество. Лушън Фолтър не беше убил и обезглавил двете жени, но признанието, че знае кой го е извършил, че не е съобщил на полицията и че е заловен да пренася женските глави из страната, го правеше съучастник в убийството с най-малко две утежняващи вината обстоятелства. А в Уайоминг, където той беше арестуван и все още имаше смъртно наказание, прокурорът несъмнено щеше да настоява на такава присъда.


>>	16.

	Въпреки изненадата си Хънтър се постара да изглежда спокоен и отпуснат. Той беше сигурен, че последните шест думи на състудента му са повишили напрежението в съседната стая за наблюдение, но сега нервите на Лушън, изглежда, се бяха успокоили достатъчно, за да говори. Хънтър знаеше, че трябва да поддържа разговора гладък и спокоен, само да насочва стария си приятел в правилната посока и да го остави да говори.
	Той придърпа стол и седна до масата срещу.
	— Знаеш кой го е направил? — попита го със спокоен тон, сякаш питаше някого колко е часът.
	Водещите разпити обикновено заемат авторитетна поза и стоят прави, а разпитваният седи — в по-ниско, подчинено положение. Теорията е, че това въздейства като метод на сплашване — този, който задава въпросите, е на по-високо ниво и говори отвисоко на онзи, който отговаря. Това въздейства на спомените от детството, които повечето хора вероятно имат, когато родителите им са ги упреквали за лошо държание. Но последното, което искаше Хънтър в момента, бе Лушън да се чувства по-уплашен, отколкото вече беше. Той седна, за да не бъде в авторитетна позиция и да бъде на едно ниво с Лушън. От психологическа гледна точка Хънтър се надяваше ходът му да има ефект и да намали до минимум напрежението в стаята.
	— Не знам „точно“ кой го е направил — каза Лушън, наведе се напред и сложи лакти на масата, — но това е логично заключение. Трябва да е или човекът, на когото доставях колата, или онзи, който ми я даде. Ако не са го направили те, ще знаят кой го е извършил. Трябва да говорите с тях. — Лушън млъкна и въздъхна дълбоко, прочувствено. — Трябва да ми помогнеш, Робърт. Аз не съм онзи, когото ФБР търси. Не съм го направил. Аз съм само доставчик.
	За пръв път Хънтър забеляза леко емоционално треперене в гласа на Лушън. Той знаеше, че колата не е регистрирана на името на Лушън. Агентите на ФБР му го бяха казали, но за пръв път чуваше, че Лушън е доставял автомобила на някого другиго.
	— Карал си форда на някого? — попита Хънтър.
	Лушън отново избегна погледа му. Когато най-после заговори, тонът му пак беше спокоен и контролиран, но този път имаше нюанс на гняв.
	— Реалността е, че животът не се отнася еднакво към всеки, приятелю мой. Убеден съм, че знаеш това.
	Хънтър не беше сигурен за какво говори той и затова зачака.
	Лушън стрелна поглед към камерите на тавана и после към голямото еднопосочно огледало зад Хънтър. Знаеше, че го записват. Съзнаваше, че нищо, което каже, няма да остане само между него и Робърт, и за миг сякаш се смути.
	Хънтър долови внезапното неудобство на приятеля си и проследи погледа му, но не можеше да направи нищо, за да попречи на другите да слушат. Шоуто беше на ФБР, не негово. Той даде малко време на Лушън.
	— След като напуснах Станфорд, направих няколко грешки — каза Лушън и млъкна, преосмисляйки думите си. — Всъщност направих _доста_ грешки. Някои от тях много лоши. — Той най-после погледна Хънтър. — Предполагам, че трябва да започна отначало.


>>	17.

	Неизвестно защо думите на Лушън оказаха смразяващ ефект, сякаш някой изведнъж включи климатика в стаята за разпити.
	Хънтър почувства, че по врата и гърба му полазват ледени тръпки, но не показа нищо.
	Лушън отново изпи глътка вода и изразът в очите му стана меланхоличен.
	— През втората ми година в Йейл се запознах с една жена — започна той. — Казваше се Карън. Беше англичанка, от място на име Грейвсенд, в Югоизточна Англия. Чувал ли си го?
	Хънтър кимна.
	— Аз не го бях чувал. Трябваше да го потърся на картата. Както и да е. Карън беше… — Лушън се замисли как да се изрази — различна от представата на повечето хора за студентка, която учи за докторска степен в Йейл.
	— Различна? — попита Хънтър.
	— Във всяко отношение. Тя имаше свободен дух, ако вярваш, че хората може да имат такова нещо. Спомняш си по какви момичета си падах, нали?
	Хънтър кимна отново, но не каза нищо и остави стария си приятел да говори, без да го прекъсва.
	— Карън не беше като другите. — Устните на Лушън се разделиха в плаха усмивка. — Когато се запознахме, тя беше на четирийсет и две, а аз на двайсет и пет.
	Хънтър започна да си води бележки наум.
	— Беше метър и петдесет и три, цели трийсет и пет сантиметра по-ниска от мен… и закръглена.
	Хънтър помнеше, че Лушън харесваше само високи слаби жени — метър и седемдесет и пет и повече, с гъвкави тела на танцьорки.
	— Имаше доста татуировки — продължи Лушън. — Пиърсинг на устните и на носа, лявото й ухо беше удължено с цял сантиметър, а бретонът й беше а ла Бети Пейдж*.
	[* Един от най-големите секссимволи от зората на 50-те години. — Б.пр.]
	Този път на Хънтър му беше трудно да не покаже изненада.
	— Мислех, че не харесваш татуировки.
	— Не харесвам. Не си падам и по пиърсинга на лицето. Но в Карън имаше нещо. Не мога да обясня. Нещо, което ме грабна и не ме пусна. — Лушън пак отпи глътка вода. — Започнахме да се срещаме няколко месеца след като се запознахме. Странно е как животът винаги ти поднася изненади, нали? Карън изобщо не приличаше на момичетата, които харесвах, и не се държеше като тях, но въпреки това се влюбих до уши в нея. — Лушън млъкна и отмести поглед встрани. — Наистина бях влюбен.
	Хънтър видя, че на челюстта на приятеля му трепна мускул.
	— Тя беше много мила жена — каза Лушън. — И се спогаждахме фантастично добре. Правехме всичко заедно. Ходехме навсякъде заедно. Прекарвахме всяка секунда заедно. Карън стана моето убежище, моят рай, моето сърце. Живеех в мечта, но имаше един проблем.
	Хънтър зачака.
	— Забърка се с едни много лоши хора.
	— Какви? — попита Хънтър.
	— Хора с наркотици, такива, с каквито не се закачаш, освен ако не ти е омръзнал животът и не искаш да го напуснеш по насилствен начин. — Лушън изпи остатъка от водата на три големи глътки, а после смачка чашата с дясната си ръка.
	Хънтър забеляза мълчаливия гневен изблик на приятеля си, стана, наля му нова чаша вода и я сложи на масата.
	— Благодаря. — Лушън се втренчи в чашата. — Съжалявам, че ще го кажа, но не бях достатъчно силен, Робърт — продължи Лушън. — Не съм сигурен дали защото бях много влюбен, или просто бях погълнат от мига, но вместо да я разубедя, накрая се присъединих към нея и започнах да опитвам дрогата, която тя употребяваше.
	Последва изпълнено с паника неловко мълчание.
	Хънтър продължи да наблюдава приятеля си.
	— Проблемът е, със сигурност ти го знаеш, че е трудно само _да опиташ_ някои от тези боклуци. — Лушън наведе глава към ръцете си. — И аз се пристрастих.
	— За какви наркотици става дума?
	Лушън повдигна рамене.
	— Силните. Към които веднага се пристрастяваш… и алкохол. Започнах да пия много.
	Хънтър беше виждал толкова много силни хора да стават жертва на този вид дрога, че им беше изгубил броя.
	— Оттам нататък всичко тръгна надолу, при това бързо. Всички пари, които имах, отидоха за осигуряването на припаси за навика на Карън и моя. Пристрастяването изяде финансите ми по-бързо, отколкото можеш да си представиш. Животът ми рухна. Прекъснах следването в Йейл на третата година и бях готов да направя всичко, за да получа ежедневната си доза. Натрупах огромни дългове навсякъде и към неподходящи хора. Карън ме запозна с тях. Наистина бяха лоши.
	— Нямаше ли към кого да се обърнеш за помощ? — попита Хънтър. — Не говоря за финансова подкрепа, а за някой, който да ти помогне да се отървеш от навика и да се съвземеш.
	Лушън погледна Хънтър и се усмихна иронично.
	— Познаваш ме, Робърт. Никога не съм имал много близки приятели. Прекъснах връзките с малцината, които имах.
	Хънтър разбра намека.
	— И все пак можеше да ме потърсиш, Лушън. Знаеше къде съм. Ние бяхме най-добри приятели. Щях да ти помогна. — Робърт млъкна и погледът му стана твърд, когато осъзна грешката си. — Мамка му, ти вече си бил пристрастен, когато дойде за дипломирането ми за докторска степен, нали? Затова остана в Лос Анджелис само двайсет и четири часа. Но аз бях толкова погълнат от събитието, че не забелязах. Това е бил зовът ти за помощ.
	Лушън отмести поглед встрани.
	Хънтър почувства вина, която сякаш прониза плътта му.
	— Трябваше да ми кажеш нещо. Щях да ти помогна. Знаеш го. Съжалявам, че не забелязах.
	— Може би трябваше да ти кажа. Може би това беше една от големите ми грешки. Но няма да се разкайвам за неща, които са отминали отдавна, Робърт. Неща, които не могат да бъдат променени. Всичко, което ми се случи, си направих сам. Вината е моя, на никого другиго. Знам го и го приемам. И да, знам, че всеки се нуждае от малко помощ от време на време, но не знаех как да я поискам.
	Сега беше ред на Хънтър да отпие глътка вода.
	— С Карън ли беше все още, когато дойде в Лос Анджелис? — попита той.
	Лушън кимна.
	— Тя също напусна Йейл и направи някои много… много глупави неща, за да се сдобие с пари. — Лушън се поколеба, пое си дълбоко дъх и очите му се натъжиха. — Останахме заедно три години. Докато тя умря от свръхдоза. — Последва дълго мълчание. — Издъхна в ръцете ми.
	Той отмести поглед встрани, когато твърдостта му започна да се пропуква. Очите му се напълниха със сълзи, но се държеше.
	В стаята настъпи тишина.
	— Много съжалявам — каза Хънтър.
	Лушън кимна и потърка лице с окованите си ръце.
	— Какво стана после? — попита Хънтър.
	— След това наистина отидох в ада, стъпка по стъпка. Загубих пътя. Обзе ме силна депресия, връхлетя ме с пълна скорост. Вместо да си взема поука от случилото се с Карън и да зарежа навика, аз затънах още по-надълбоко. — Лушън отново погледна крадешком към еднопосочното огледало. — Вече трябваше да съм умрял и в много отношения ми се иска да беше така. Борбата беше много дълга, бавна и болезнена. Отне ми много години, докато успея да поставя под контрол пристрастяването си. И още няколко, докато най-накрая преодолея зависимостта си. И през цялото време затъвах във все повече дългове и се забърквах с най-лошите типове, които може да предложи обществото.
	Анализите на кръвта, извършени от ФБР, бяха показали, че Лушън Фолтър е чист. Хънтър знаеше това.
	— И кога най-после се отказа? — попита той.
	— Преди няколко години — отвърна Лушън, нарочно уклончиво. — Дотогава бях загубил всякаква надежда за кариера в психологията или нещо свястно. Работих на няколко места, повечето ужасни, а някои не съвсем легални. Накрая намразих онова, в което се бях превърнал. Въпреки че бях чист, вече не бях предишният човек. Не бях Лушън Фолтър. Бях станал съвършено различен. Изгубена душа. Някой, когото не познавах. Когото никой не познаваше. Някой, когото не харесвах.
	Хънтър се досети какво ще последва.
	— Решил си да си смениш самоличността — каза той.
	Лушън го погледна в очите и кимна.
	— Точно така — потвърди той. — Знаеш ли, когато си наркоман и живееш като „отрепка“ толкова дълго, колкото мен, се свързваш с някои много колоритни хора, способни да ти набавят всичко, което искаш… на определена цена, очевидно. Да се снабдя с нова самоличност беше лесно като да си купя вестник.
	Хънтър знаеше, че Лушън не лъже, защото разбираше реалността на света, в който живеят. За да се снабди с документи на друго име, човек трябва само да познава подходящите хора, или пък неподходящите, в зависимост как гледаш на нещата. А тези хора изобщо не се намират трудно.
	— След като станах Лиъм Шоу — продължи Лушън, — се заех да възстановя здравето си. Отне ми известно време да понапълнея… да възвърна равновесието си. Заради всичките наркотици, които взимах, имах тяло на анорексик. Стомахът ми се беше свил. Устата ми беше пълна с киселини. Здравето ми се беше влошило, бях на косъм от смъртта. Хранех се насила. — Той млъкна и погледна ръцете и торса си. — Сега изглеждам добре външно, но отвътре съм адски скапан, Робърт. Причиних много поражения на организма си. Много от тях необратими. Повечето ми вътрешни органи са увредени и дори не съм сигурен дали все още функционират.
	Въпреки думите му Хънтър не долови самосъжаление в тона на гласа, нито в израза на очите му. Лушън беше приел онова, което си бе причинил. Беше признал грешките си и явно нямаше нищо против да плаща цената.
	— Разкажи ми за тази работа с доставката на коли — каза Хънтър.


>>	18.

	Лушън повдигна вежди, докато гледаше стария си приятел.
	— Проблемът, когато се забъркаш с такива хора, с каквито се забърках аз, е, че още в самото началото те впиват ноктите си дълбоко в теб. И никога не те пускат. Притежават те до края на живота ти. Сигурно разбираш, че тези хора могат да бъдат много убедителни, когато пожелаят.
	Хънтър не отговори.
	— Всичко започна преди година и половина — продължи Лушън. — Обикновено ми се обаждат по мобилния телефон откъде да взема колата. Казват ми къде да я закарам и в колко часа. Не споменават никакви имена. Когато отида на мястото, някой винаги чака да вземе колата. Давам я, човекът ми брои пари, колкото да си купя билет за връщане… може би малко повече, и това е всичко. До следващото телефонно обаждане.
	— Предполагам, че не доставяш колите на едно и също място.
	— Така е — съгласи се Лушън. — Различно място, откъдето да взема колата, и различен адрес за доставка всеки път. — Той млъкна и погледна Робърт. — Но винаги я доставям на един и същи човек.
	Това беше изненада.
	— Можеш ли да го опишеш? — попита Хънтър.
	Лушън направи гримаса.
	— Висок метър и осемдесет, добро телосложение, но доставките винаги се извършваха нощем на някое тъмно поле. Човекът, който получаваше колата, неизменно носеше дълго палто с вдигната яка, бейзболна шапка и тъмни очила. — Той повдигна рамене. — Само това описание мога да ти дам.
	— Откъде знаеш, че е бил един и същ човек?
	— Същият глас, същата поза, същите маниери. — Лушън се облегна назад на стола. — Спомняш ли си играта, която играехме в университета?
	В годините им в Станфорд Хънтър, Лушън и Сюзън отиваха в някой ресторант, бар, клуб или парк и се редуваха да избират някого в тълпата, наблюдаваха го няколко минути и се опитваха да му направят психологическа характеристика според начина, по който се движеше и говореше. Беше забавно, страхотно упражнение по бихейвиористична психология.
	— Да — отговори Хънтър.
	— Все още умея да го правя. Всъщност мисля, че не съм преставал. Казвам ти, Робърт, човекът беше един и същ всеки път.
	Хънтър не видя причина да се съмнява в Лушън.
	— А човекът, който ти даваше колата?
	— Както казах, съобщаваха ми инструкциите по телефона. Колите бяха оставяни на паркинги. Ключовете, билетът за паркиране и адресът за доставяне бяха в плик на безопасно място, откъдето да ги взема. Нямах връзка с човека.
	— И нямаш представа какво доставяш? Имам предвид, не знаеш какво има в багажника?
	Лушън поклати глава.
	— Това винаги беше част от инструкциите — _не поглеждай в багажника_.
	Хънтър се замисли, но Лушън се досети какъв ще бъде следващият му въпрос, и предложи отговор, преди Робърт да го зададе.
	— Да, изпитвах любопитство. Да, много пъти мислех да надникна, но както казах, това са хора, с които не искаш да се закачаш. Ако бях отворил багажника, сигурен съм, че щяха да разберат по някакъв начин. Любопитен или не, това беше глупава грешка, която не бях готов да направя.
	Хънтър изпи глътка вода.
	— Каза, че всичко е започнало преди година и половина?
	Лушън кимна.
	— Колко бяха доставките?
	— Тази беше петата.
	Хънтър запази спокойствие, но в главата му задрънчаха предупредителни звънци. _Пет_ доставки. Ако Лушън казваше истината и всеки път е пренасял един и същ или подобен товар, тогава нещата току-що бяха ескалирали в разследване на сериен убиец. И съдейки по онова, което беше видял Хънтър, много жесток и садистичен убиец.
	Лушън погледна Робърт по различен начин, като начинаещ покерджия, който е получил страхотни карти и не може да скрие радостта си.
	— Козът ми е, че знам кой е човекът, който ми се обаждаше по телефона.
	Хънтър повдигна вежди.
	Лушън направи пауза, преди отново да заговори:
	— Засега ще запазя тази информация за себе си заедно с местата, откъдето взимах колите и където ги доставях.
	Отговорът изненада Хънтър, който се намръщи.
	— Знам, че не ти водиш шоуто, Робърт — обясни Лушън. — ФБР дърпа конците. Единствената причина да си тук е, защото аз поисках да говоря с теб. Вероятно са ти казали, че си тук само като гост… слушател. Нямаш власт над нищо. Не можеш да ми гарантираш нищо, защото нямаш правомощия да преговаряш. От друга страна, моята единствена разменна монета е информацията.
	— Разбирам — съгласи се Хънтър. — Но не виждам как премълчаването на информация може да ти помогне, Лушън. Ако си невинен, трябва да помогнеш на ФБР да докаже това, а не да си играеш игрички с тях.
	— Ще го направя, Робърт, но се страхувам. Дори едно дете може да види, че доказателствата срещу мен са съкрушителни. Знам, че ме заплашва смъртна присъда, и съм стъписан. Да, признавам, че ме е обзела параноя. — Лушън вдигна окованите си юмруци, удари се по челото три пъти и погледна Хънтър в очите. — Досега не им казах нищо, защото мислех, че няма да ми повярват.
	Лесно беше да се види как параноята и страхът са изопачили представата за реалността на Лушън. Хънтър трябваше да го окуражи.
	— Не става така, Лушън. Защо да не ти повярва ФБР? Те не са се заловили да изпратят теб или просто някого в затвора. Искат да намерят човека, който е отговорен за убийствата и ако можеш да им помогнеш, разбира се, че ще те послушат и ще проверят онова, което им казваш.
	— Добре, може би, но аз се паникьосах. — Лушън си пое дълбоко дъх. — И после се сетих за теб. Не ми остана семейство, Робърт, всички умряха. На земята няма никого, на когото му пука дали ще живея, или ще умра. Срещнах много хора през живота си, но ти си единственият истински приятел, когото съм имал. Единственият, който познава истинската ми същност, също така си ченге. Затова си помислих, че… — Гласът на Лушън отново се изпълни с чувства. Твърдостта му пак се пропука. — Не съм го направил, Робърт. Трябва да ми повярваш.
	В университета Хънтър обикновено разбираше кога Лушън лъже, защото винаги забелязваше един много трудно доловим издайнически знак. Беше го установил през втория им семестър в Станфорд. Когато лъжеше, погледът на Лушън ставаше по-твърд и решителен, сякаш непреклонността в очите му може да те хипнотизира и да те накара да му повярваш. След това, само за част от секундата долният му ляв клепач се присвиваше и не трепваше, а извършваше едва забележимо движение. Лушън не можеше да го превъзмогне, защото не знаеше, че го прави. Бяха изминали повече от двайсет години, но Хънтър се надяваше, че все още може да го разпознае, защото знаеше какво да търси. Не забеляза обаче втвърдяване на погледа на Лушън, нито движение на долния ляв клепач, дори и съвсем леко.
	— Спомняш ли си, когато ти казах, че не знаех как да поискам помощ, твоята помощ? — Лушън млъкна, за да си поеме дъх. — Е, сега го правя. Моля те, помогни ми, Робърт…
	Хънтър за втори път почувства, че го пронизва вина.
	— Как да ти помогна, Лушън? Ти самият го каза преди малко. Аз съм тук като слушател. Нямам власт над нищо. Дори не съм агент на ФБР. Аз съм детектив от лосанджелиската полиция.
	Лушън дълго го гледа в очите и после изведнъж погледът му омекна.
	— Ако трябва да съм жестоко откровен, Робърт, мисля, че вече не ми пука дали ще живея, или ще умра. Провалих живота си отдавна. Направих прекалено много грешки и оттогава не съм вършил нищо, освен само да съществувам. Изгубих всичко, включително достойнството си и единствения човек, когото истински обичах. Мога спокойно да кажа, че се срамувам от по-голямата част от живота си, но не съм убиец. Знам, че звучи глупаво, но не ми пука какво мислят хората за мен, с изключение на теб, Робърт. Каквото и да се случи с мен, искам ти да знаеш, че не съм чудовище.
	Хънтър се приготви да каже нещо, но Лушън го прекъсна:
	— Моля те, не казвай, че вече го знаеш или че не вярваш, че съм чудовище, защото не искам съжалението ти, Робърт. Искам да знаеш. _Наистина да знаеш._ Затова ще ти кажа каквото ще ти кажа, защото знам, че ще провериш всичко, със или без ФБР.
	Хънтър все още не виждаше издайнически знаци.
	Съзнаваше, че Лушън е прав. Нямаше как да си тръгне от стаята за разпити и да забрави всичко, което се готвеше да му каже, на какъвто и натиск да го подлагаше ФБР.
	— Е, какво искаш да ми кажеш? — попита Робърт. — Какво искаш да проверя?
	Лушън наведе глава към ръцете си, а после срещна погледа на Хънтър… и отново заговори.


>>	19.

	Специални агенти Тейлър и Нюман и доктор Ламбърт влязоха в стаята за разпити трийсет секунди след като Лушън беше върнат в килията. Хънтър се беше навел над металната маса срещу празната стена. Изражението му беше замислено.
	— Детектив Хънтър — каза Тейлър, привличайки вниманието му. — Това е доктор Патрик Ламбърт. Той е криминолог психиатър от ОБН. Доктор Ламбърт също гледа целия разпит от стаята за наблюдение.
	— За мен е удоволствие да се запозная с вас, детектив Хънтър — каза доктор Ламбърт и стисна ръката на Робърт. — Внушителна работа.
	Хънтър се намръщи леко.
	— Научният ви труд. Внушителен е. И като си помисля, че сте го написали толкова млад.
	Робърт прие комплимента, като кимна.
	— Той беше казал само шест думи за пет дни, но вие го накарахте да говори — отбеляза Тейлър.
	Хънтър я погледна, но не каза нищо.
	— Не забелязахме нищо нередно — обяви Нюман и си наля чаша вода от големия охладител.
	— Какво имате предвид? — попита Хънтър.
	Нюман му каза за софтуера за лицев анализ, който използваха в стаята за наблюдение.
	— Имаше няколко нервни движения на очите, главата и ръцете — обясни доктор Ламбърт — и няколко емоционални нюанса тук-там в тона на гласа му, но нищо, което може да се определи като прекомерна притесненост или нервност. Най-важното е, че нямаме ясни признаци, че той лъже за нещо. — Той замълча за ефект. — Но няма ясни показания и че казва истината.
	„Толкова струва скъпият ви софтуер за лицев анализ“ — помисли си Хънтър.
	— И това включва всичко, което той ви каза през последните няколко минути на разпита — добави доктор Ламбърт.
	Лушън се беше опитал да говори тихо, по-тихо, отколкото през останалата част на разговора, но мощният многопосочен микрофон на тавана над металната маса бе доловил всяка дума, която беше казал на Хънтър.
	_Ще ти кажа една гатанка, Робърт. Гатанка, на която само ти знаеш отговора._ Лушън беше подпрял лакти на масата, беше се навел напред и бе погледнал над рамото на Хънтър към еднопосочното огледало зад него. _Не вярвам на онези скапаняци._
	Гласът му се беше превърнал в шепот.
	— От няколко години живея — или се крия, ако предпочиташ — в Северна Каролина. Къщата е под наем и плащам в брой и авансово на възрастна двойка, затова не могат да я проследят до мен. — Последва мълчание и после Лушън пийна глътка вода. — В нашата стая в общежитието в Станфорд имах няколко плаката на стената до леглото си. Но имаше един по-особен. Най-големият. Ти го харесваше… онзи със залеза. Ако се замислиш, ще си го спомниш. Окръгът в Северна Каролина носи същото име като фигурата на онзи плакат.
	Изражението на Хънтър беше станало замислено.
	— Освен това съм сигурен, че си спомняш професор Лютив сос. — Десният ъгъл на устата на Лушън се беше повдигнал в неискрена усмивка. — Предизвикателството на Сюзън? Нощта на Хелоуин? — Той беше изчакал само секунда и после бе видял, че Хънтър се е досетил. — По една чиста случайност градът, в който живея, има същото име.
	Хънтър не беше отгатнал.
	— След първото телефонно обаждане, с което ми поръчаха да направя първата доставка на кола, вътрешният глас ми каза, че това вероятно ще свърши много лошо. Затова, като предпазна мярка, започнах да си водя дневник, така да се каже. Записвах всичко, което можех — дати, час и времетраене на обажданията, подробности за разговорите, кога взимам колите, местата, марките на автомобилите, номерата на регистрационните табели, спирките, които правех по пътя, името на човека от другия край на линията… всичко. Държа тетрадките вкъщи, в мазето.
	Хънтър беше съзрял друг блясък в очите на стария си приятел — нещо, което го нямаше там преди това.
	— Къщата е в края на гората. Ключовете са в джоба на якето ми, което от ФБР сигурно са взели. Ти имаш официалното ми разрешение да ги използваш и да влезеш в къщата, Робърт. Вътре ще намериш много неща, които ще ти помогнат да изясниш бъркотията.
	Това беше всичко, което каза Лушън.
	— Е — обърна се Нюман към Хънтър, — знаете ли отговорите на всички тези глупости, с които той ви затрупа накрая?
	Хънтър не каза нищо, но Нюман, изглежда, изтълкува държането му като положителен отговор.
	— Чудесно. Тогава ще ни кажете името на окръга и града в Северна Каролина, където се намира къщата, и работата ви тук приключва. — Той изпи водата, която си беше налял. — Разбрах, че се готвите да заминете за Хаваи на отдавна отлагана почивка. — Нюман безпричинно погледна часовника си. — Изпуснахте само един ден. Може да бъдете там до утре сутринта.
	Хънтър задържа погледа си върху него, а след това върху Тейлър и после отново се върна на Нюман.
	— Точно затова Лушън превърна местоположението в гатанка, която само аз мога да отгатна — каза той, стана и оправи яката на коженото си яке. — Защото единственият начин някой от вас да отиде там е, ако аз ви заведа.


>>	20.

	Нито Нюман, нито Тейлър имаха властта да вземат това решение. Те знаеха само, че човекът, когото са задържали, е отказал да говори и е заявил, че ще контактува единствено с детектив Робърт Хънтър от лосанджелиската полиция. Хънтър беше доведен, но за всички от ФБР той беше само слушател. Работата му бе да накара Лушън Фолтър да говори. Не трябваше да се включва в разследването и определено не беше част от екипа. Това не беше съвместно разследване на лосанджелиската полиция и ФБР.

	* * *

	— Мислех, че нямаш търпение да отидеш на почивка, Робърт — каза Ейдриън Кенеди, гледайки право в уебкамерата.
	Хънтър, Тейлър и Нюман се бяха върнали на етажа на ОБН и седяха в просторен кабинет пред огромен плоскоекранен монитор на западната стена. Зелената светлина в горната част на монитора показваше, че вградената камера е включена.
	Въпреки че се намираше на по-малко от час път, претоварената програма на директора Ейдриън Кенеди не му позволяваше отново да пътува до Куонтико. Той разговаряше с другите по видеовръзка от кабинета си във Вашингтон.
	— Този план се провали вчера, когато ти дойде в Лос Анджелис, Ейдриън — хладно отвърна Хънтър.
	— Убеден съм, че можем да оправим нещата, Робърт — ако дадеш на агенти Тейлър и Нюман информацията, която им е необходима да действат, мога да ти уредя полет до Хаваи с частен самолет довечера.
	Хънтър изглеждаше смаян.
	— Брей. Толкова ли е хлабав бюджетът на ФБР, че наистина можеш да осигуриш частен самолет да ме закара чак до Хаваи от Вирджиния? По дяволите, а в полицията не получаваме достатъчно средства дори да си купим бронежилетки.
	— Говоря сериозно, Робърт. Информацията ни трябва.
	— На мен също, Ейдриън. — Гласът на Хънтър изведнъж стана сериозен, а погледът му твърд. — Не съм искал всичко това. Ти дойде при мен, забрави ли? Ти ме хвърли в тази каша. Сега съм част от нея, независимо дали това ти харесва, или не. Ако мислиш, че ще дам информацията ей така и ще си тръгна като послушно момченце, значи изобщо не ме познаваш.
	— Никой не те познава истински, Робърт — отвърна Кенеди, все още със спокоен глас. — Ти винаги си бил загадка още откакто те видях за пръв път. Но сега играеш много рискована игра. Сигурно съзнаваш, че премълчаваш информация, свързана с федерално разследване на убийство. Мога да ти скъсам задника заради това.
	Хънтър остана невъзмутим.
	— Ако искаш да играем така — монотонно отговори той, — не съм казал категорично на никого, че разбирам какво означава гатанката на Лушън. Не мога да премълчавам информация, с която не разполагам, Ейдриън, защото не си спомням да съм виждал плакати в стаята ми в общежитието, нито се сещам за професор „Лютив сос“. — Хънтър млъкна и с периферното си зрение забеляза, че на лицето на агент Нюман се изписа отчаяние. — Ти не си единственият, който знае да играе твърдо, Ейдриън, а аз не съм една от куклите ти на конци.
	Кенеди не изглеждаше ядосан или обиден. Всъщност той не очакваше, че Хънтър ще реагира по друг начин, особено след като изгледа записа от стаята за разпити. Към него се бяха обърнали за помощ, от една страна ФБР, а от друга — старият му най-добър приятел.
	— Извинявайте, че ви прекъсвам, директор Кенеди — обади се Нюман и се наведе напред, — но заподозреният все още е под наша опека. Ако детектив Хънтър откаже да съдейства, майната му, с извинение. Оставете го да се върне в Лос Анджелис. — Той погледна Хънтър. — Не се обиждайте, приятелю.
	Хънтър не показа абсолютно никаква реакция.
	— Пак можем да изтръгнем информацията от задържания — продължи Нюман. — Само ми дайте още няколко сеанса с него.
	— Разбира се, че можем — отвърна Кенеди. — Защото досега това даде блестящи резултати, нали, специален агент Нюман?
	Нюман се накани да каже нещо, но Кенеди вдигна пръст, показвайки, че е чул достатъчно. Изразът в очите му говореше, че обмисля варианти.
	— Добре, Робърт — отговори той след няколко секунди мълчание. — Ще играя честно, ако и ти направиш същото. С агент Тейлър ще отидете да огледате къщата в Северна Каролина. Агент Нюман, ти ми трябваш във Вашингтон… днес. Имам нещо друго, което искам да провериш.
	Нюман придоби такъв вид, сякаш го зашлевиха през лицето. Той отвори уста да каже нещо, но Кенеди не му даде възможност.
	— _Днес_, агент Нюман. Ясно ли е?
	Нюман си пое дълбоко дъх.
	— Да.
	Кенеди отново се обърна към Хънтър.
	— Робърт, никакви игрички повече. Ти знаеш за какво говореше Лушън в гатанката, нали? Знаеш отговорите на въпросите.
	Хънтър кимна.
	— Хубаво. — Кенеди погледна часовника си. — Извадихме късмет. Северна Каролина е близо и можем да действаме бързо. Агент Тейлър, организирай всичко. Искам ти и Робърт да сте там най-късно до довечера. Да намерим дневника и да започнем да изясняваме как стоят нещата. Обади ми се веднага щом имаш новини, колкото и да е часът. Ясно ли е?
	— Да — отговори Тейлър и погледна Хънтър.
	Кенеди прекъсна връзката.


>>	21.

	— Добре — каза агент Тейлър, използвайки безжична клавиатура, за да въведе нови команди в компютъра.
	Тя и Хънтър се бяха върнали в същата зала за конференции, където бяха по-рано, онази с големия монитор, показващ подробна карта на Съединените щати на отсрещната стена. Тейлър натисна клавиша „Въведи“ и картата се промени в детайлно изображение на щата Северна Каролина.
	— Е, какъв беше плакатът на стената, за който говореше Лушън Фолтър? — попита Тейлър. — Онзи, който сте харесвали? Със залеза.
	Хънтър леко повдигна рамене, приближи се до картата и започна внимателно да я разглежда.
	— Плакатът беше на планините — каза той. — Слънцето залязваше зад тях. Небето имаше поразителен червеникаво-пурпурен цвят. И именно това ми харесваше — цветът на небето. Имаше и лагерен огън.
	— Лагерен огън?
	— Да — потвърди Хънтър.
	— Това ли беше всичко?
	— Не. До огъня седеше самотен човек и гледаше залеза.
	— Какъв човек?
	Очите на Хънтър престанаха да претърсват картата.
	— Старец.
	Тейлър се намръщи.
	— Старец? — попита тя и застана до него пред картата. — Тогава какво търсим? Окръг Дядо? Окръг Баба? Или старецът е имал име? Лушън Фолтър каза, че окръгът има същото име като човека от плаката.
	— Няма име — поясни Хънтър. — Но старецът беше индианец. По-точно… — Той посочи окръг в далечния ляв край на картата. — Окръг Чероки.
	Щатът Северна Каролина е разделен на три района — Източен, Пидмонт и Западен. Окръг Чероки се намира в най-западния ъгъл на Западния район и граничи с Джорджия и Тенеси.
	— Индианец чероки — каза Тейлър с променен ритъм на гласа. — Да ме вземат дяволите.
	Хънтър я погледна с въпросително изражение на лицето.
	Тя наклони глава на една страна.
	— Бившият ми съпруг беше наполовина чероки. Наскоро преживяхме труден развод. Странно съвпадение, това е всичко.
	Робърт кимна.
	Тейлър отново насочи вниманието си към картата, докато преценяваше местоположението на окръга по отношение на тяхното.
	— По дяволите — възкликна тя, връщайки се пред компютъра. — Пътуването ще бъде адски дълго.
	— Най-малко осем часа до там и още толкова обратно — съгласи се Хънтър.
	Тя въведе нова команда и на картата мигновено се очерта маршрутът между Академията на ФБР в Куонтико и източната граница на окръг Чероки. В лявата страна се появи детайлна разбивка стъпка по стъпка на целия маршрут. Според нея, без да спират никъде, пътуването от осемстотин и шейсет километра щеше да им отнеме приблизително осем часа и двайсет и пет минути.
	Хънтър погледна часовника си. 12:52. Определено не беше в настроение за седемнайсетчасово пътуване дотам и обратно.
	— Не може ли да летим със самолет? — попита той.
	Тейлър направи гримаса.
	— Нямам разрешително да поръчвам самолети.
	— Но Ейдриън има — настоя Хънтър.
	Тя кимна.
	— Директор Кенеди има пълномощията да поиска всичко.
	— Тогава да го помолим да ни осигури самолет. Само преди няколко минути той беше готов да ми даде самолет за почивка в Хаваи, а аз дори не работя във ФБР.
	Тейлър нямаше доводи срещу думите му.
	— Добре, ще му се обадя. Е, къде отиваме?
	Хънтър я погледна.
	— Втората част на гатанката — поясни тя. — Името на града. Кой е професор Лютив сос? Предизвикателството на Сюзън? В нощта на Хелоуин?
	Хънтър още не беше готов да разкрие всичките си карти, поне докато се намираха в Академията на ФБР. Той погледна часовника си.
	— Едно по едно, агент Тейлър. Нека първо да тръгнем. Ще ви кажа по време на полета.
	Тейлър се втренчи в него.
	— Какво значение има?
	— Именно това имам предвид. Щом няма значение, тогава мога да ви кажа сега или по-късно. Ще го направя по-късно. Първо трябва да тръгнем.
	Тя вдигна ръце в знак, че се предава.
	— Добре, ще играем по вашия начин. Ще се обадя на директор Кенеди.


>>	22.

	Телефонният разговор на Тейлър с Ейдриън Кенеди продължи по-малко от три минути. Не му беше необходимо много убеждаване.
	Лушън Фолтър беше арестуван преди шест дни. ФБР трябваше да разследва две отрязани и обезобразени женски глави — без трупове и самоличности. Въпросите се трупаха като мръсни чинии, а засега не знаеха нищо. Кенеди искаше отговори, при това бързо и на всяка цена.
	Всичко беше уредено за деветдесет минути и лекият „Феном 100“ чакаше Хънтър и Тейлър на пистата на Търнър Фийлд. Самолетът беше наполовина на онзи, с който бяха летели от Лос Анджелис до Куонтико, но също толкова луксозен отвътре.
	Светлините в кабината намаляха мигновено и самолетът излетя бързо. Хънтър седеше и пиеше на малки глътки силно кафе без захар и сметана от голяма чаша, докато мозъкът му внимателно обмисляше всяка дума, изречена сутринта в стаята за разпити.
	Тейлър седеше на черния въртящ се стол срещу него. Лаптопът беше на коленете й. Екранът му показваше подробна карта на окръг Чероки с всички градове и села.
	— Е, добре, излетяхме. Къде отиваме? Кой е професор Лютив сос?
	Хънтър се усмихна на спомена.
	— Лушън, Сюзън и аз отидохме на купон за Хелоуин в един ирландски бар в Лос Анджелис, където попаднахме на нашия професор по невропсихология. Готин тип, страхотен преподавател и обичаше да си пийва. В онази нощ всички изпихме по няколко питиета, но после неочаквано той реши да ни предизвика на състезание по надпиване. Лушън и аз отказахме, но за наша изненада, Сюзън се съгласи.
	— Защо се изненадахте?
	— Тя не носеше на пиене — отговори Хънтър, леко поклащайки глава. — Четири-пет чашки, и се отрязваше. Не знаехме обаче, че крие някакъв номер.
	На лицето на Тейлър се изписа интерес.
	— Какъв номер?
	— Бабата и дядото на Сюзън бяха латвийци и тя знаеше няколко латвийски думи, едната от които беше „уденс“ — вода. Уговорката беше всеки поред да изпие чашка от любимото си питие. Сюзън познаваше бармана, който беше латвиец. Професорът пиеше текила, а Сюзън си поръчваше „уденс“. След четиринайсет чаши професорът се предаде. Наказанието му беше да изпие цяло петдесетграмово шише лютив сос и той го направи. Следващите три дни не дойде на лекции. И от тогава ние тримата го наричахме професор Лютив сос.
	Хънтър бързо разгледа картата на компютърния екран и само след секунда намери онова, което търсеше.
	— И кой беше професорът по невропсихология? — попита Тейлър.
	Хънтър посочи екрана.
	— Името му беше Стюарт Мърфи.
	Град Мърфи беше най-големият в окръг Чероки и се намираше на място, където се вливаха реките Хайуаси и Вали.
	— В Мърфи, изглежда, няма летище — каза Тейлър, анализирайки картата, и после въведе нова команда. Секунда по-късно получи отговор. — Най-близкото летище до Мърфи е регионалното летище на Западна Каролина — на двайсет и два километра.
	— Ще свърши работа. Може да кажете на пилота, че отиваме там.
	Тейлър използва интеркома на стената вдясно от нея и даде указания на пилота.
	— Би трябвало да бъдем там след час и десетина минути — каза тя на Хънтър.
	— Много по-добре от осемте и половина часа шофиране — отбеляза той.
	— Имате ли нещо против да ви попитам нещо, детектив Хънтър? — каза Тейлър, след като летяха няколко минути.
	Той откъсна очи от синьото небе навън и я погледна.
	— Ще имам, ако продължаваш да ме наричаш детектив Хънтър. Моля те, казвай ми Робърт.
	Тейлър се поколеба за миг.
	— Добре, Робърт, само ако ти ме наричаш Кортни.
	— Дадено. Е, какво искаш да ме питаш, Кортни?
	— Чувстваш се виновен, нали? — Тя изчака няколко секунди и реши да поясни: — Когато Лушън ти каза за проблема си с наркотиците и как се е забъркал в това.
	Хънтър не отговори.
	— Докато вниманието на всички в стаята за наблюдение беше съсредоточено върху Лушън, аз гледах теб. Ти се почувства виновен. Смяташе, че вината е твоя.
	— Не че вината е моя — най-после каза Хънтър, — но знаех, че съм можел да му помогна. Трябваше да забележа, че е зависим, когато той дойде да ме види в Лос Анджелис за последен път. Нямам представа как съм го пропуснал.
	Тейлър прехапа устни и отмести поглед встрани, явно колебаейки се дали да каже какво мисли. Накрая реши, че няма смисъл да бъде свенлива.
	— Знам, че Лушън е бил твой приятел и съжалявам, че ще го кажа, но не изпитвам особено съчувствие към наркоманите. Работила съм по много случаи, когато някой надрусан с евтина дрога или опитващ се да се сдобие с пари, за да си купи евтина дрога, е извършил зверско убийство или убийства. — Тя замълча, за да си поеме дъх. — Той може би лъже. Може би пак е пристрастен към нещо и е убил онези две жени под влиянието му.
	Хънтър долови нещо съвсем различно в тона на Тейлър. Скрит гняв?
	— Лабораторните ви тестове показаха, че е чист.
	— Знаеш, че организмът се изчиства от някои наркотици само за няколко часа — възрази Тейлър. — Освен това главите са били съхранени в хладилните чанти кой знае колко време. Жените може да са убити преди няколко месеца.
	— Вярно е. — Хънтър не можеше да оспори доводите й. — И някои наркотици наистина излизат от организма за няколко часа, но си виждала наркомани, нали? Те не издържат дълго без дрога и проявяват типични психически и физически признаци на зависимост — кожата, очите, косата, устните… параноя, тревожност… Знаеш какво да търсиш. Лушън не показа нищо от това. — Хънтър поклати глава. — Той вече не е пристрастен.
	Този път Тейлър не можа да оспори довода му. Лушън наистина не показваше физически или психически признаци на наркотична зависимост, но тя все още не беше готова да се откаже от темата.
	— Добре, съгласна съм, той изглежда чист, но пак не му съчувствам. Според онова, което ти каза, никой не го е принуждавал да взима наркотици. Той е решил да го направи по собствено свободно желание. Лесно можеше и да не го прави. Всеки ден предлагат наркотици на хора от различна възраст. Знаеш това по-добре от повечето хора, Робърт. Някои приемат, други — не. Това е избор. В случая с Лушън изборът е бил негов, на никой друг. Никой, освен него не трябва да се чувства виновен, че той е станал наркоман.
	Хънтър дълго мълча. Самолетът попадна в турбуленция и той изчака нещата да се успокоят, за да заговори отново.
	— Не е толкова просто, Кортни.
	— Не е ли?
	— Не. — Хънтър се облегна назад на седалката.
	— Много пъти са ми предлагали наркотици. В училище, в университета, на улицата, в квартала, на купони, на почивка, къде ли не, но съумях да стоя далеч от тях.
	— И това е чудесно, но се обзалагам, че познаваш хора, които не са били силни като теб, нали? Хора, които не са съумели да стоят далеч от наркотиците. Хора, които са се пристрастили.
	Нещо в очите на Тейлър се промени.
	— Да, познавам.
	Хънтър разбра, че тя полага усилия да запази спокойствието в гласа си.
	— Но не се чувствам виновна за това — добави Тейлър.
	Неизвестно защо, това прозвуча като лъжа.
	— Хората са различни, Кортни, и затова реагират различно. Реакциите ни пряко зависят от обстоятелствата около събитието и от психическото ни състояние в определения момент.
	Тейлър _знаеше_ това. Беше го виждала — човек, който се чувства щастлив, нещата у дома и на работното място вървят страхотно и на купон или на друго място му предлагат силен наркотик, към който бързо се пристрастяваш. Той отказва, защото не вижда необходимост да го вземе. В този определен момент човекът се чувства естествено щастлив и въодушевен. Само ден по-късно същият този човек е съкратен от работа или се скарва жестоко с някого у дома или нещо разваля настроението му. Пак му предлагат същия силен наркотик. Този път човекът приема, защото настроението му се е променило, обстоятелствата са се променили и в този определен момент той психически и може би дори физически е много уязвим. Наркодилърите имат шесто чувство да избират такива хора от тълпата и знаят как със сладки приказки да убедят човека, че ако вземе наркотика, който предлагат, всичките му проблеми ще се изпарят за миг и го очаква раят.
	Тейлър прехапа устни и започна да ги дъвче.
	— Знаеш, че има наркотици, които те правят зависим от един път, нали? — продължи Хънтър. — Както се изрази Лушън, „наркотици, към които веднага се пристрастяваш“. Дори много силни хора не могат да бъдат много силни през цялото време, Кортни. Това е житейски факт. Необходимо е само да ти предложат дрога по една или друга причина, когато не си психически силен, чувстваш се самотен, потиснат или пренебрегнат, и те хващат в капана. Не знаем всички факти. И освен това не знаем колко пъти Лушън е отказвал, преди накрая да се предаде.
	— Признавам, че привеждаш убедителни аргументи в защита на наркоманите — рече Тейлър.
	— Не се опитвам да защитавам наркоманите, Кортни. Само казвам, че голям брой от пристрастените знаят, че са направили грешка, и искат да намерят сили да се преборят с навика. Много от тях не намират сами тези сили и се нуждаят от помощ, която повечето пъти не идва. Вероятно защото мнозина от нас споделят същите мисли като теб.
	Сините очи на Тейлър се втренчиха напрегнато в Хънтър и после се стрелнаха встрани.
	— И как мислиш, че би му помогнал? — попита тя. — Какво би направил?
	— Всичко, което мога — веднага отговори Хънтър. — Бих направил всичко, което мога. Той беше мой приятел.


>>	23.

	Час и осем минути след излитането „Феном 100“ кацна на регионалното летище на Западна Каролина. Времето навън беше започнало да се променя. Сега няколко големи облака се спотайваха на небето, не позволяваха на слънчевите лъчи да проникнат през тях и понижаваха температурата с няколко градуса. Въпреки липсата на слънчева светлина Тейлър сложи тъмните си очила веднага щом слязоха от самолета. Това беше основна част от обучението във ФБР — когато си на публично място, винаги крий очите си.
	Двамата излязоха от летището. Посрещна ги представител на местна фирма за коли под наем, с когото Тейлър беше говорила по телефона, и им даде най-скъпия модел черен „Линкълн MKZ“.
	— Е, да видим накъде трябва да се отправим оттук — каза Тейлър и отвори лаптопа си, когато се качиха в колата. Тя зае мястото зад волана. Автомобилът изглеждаше и миришеше на ново, сякаш беше купен сутринта специално за тях. Тейлър използва вградената компютърна мишка и бързо извади на екрана приложение за сателитно изображение. За част от секундата на монитора се появи карта от птичи поглед на град Мърфи. — Лушън каза, че къщата се намира в края на гора — добави тя и обърна лаптопа към Хънтър.
	Двамата се втренчиха в екрана и дълго го гледаха. Докато Тейлър използваше вградената мишка да извлачва картата от ляво надясно и от горе надолу, изражението й се промени.
	— Шегувал ли се е? — попита тя. Гласът й все още беше спокоен, но сега в него прозвуча леко раздразнение. Тейлър вдигна слънчевите си очила на главата и прикова Хънтър с обезпокоен поглед. — Това място е заобиколено с гора. Навсякъде има гори, в града и извън него. Погледни.
	Хънтър отново насочи очи към екрана, а Тейлър показа в увеличен образ околностите на града. Не го занасяше. Мърфи наистина се намираше насред хълмиста гора. Дори около сградите имаше горички.
	— Какво да правим? Да намерим къщите в края на всяка гора, която видим, и да проверим дали някой от ключовете пасва?
	Хънтър не отговори. Продължаваше да гледа екрана, опитвайки се да измисли решение.
	— Той се е будалкал с нас, нали? Дори ако къщата съществува, в което сега се съмнявам, ще ни отнеме няколко дни, докато я намерим. Лушън ни изпрати за зелен хайвер, Робърт. Играе игрички. — Тя се замисли. — Сигурна съм, че е идвал тук. Може би дори е живял в града известно време. Знае, че Мърфи е заобиколен от гора. Затова ни изпрати тук с онази смахната гатанка. Може да прекараме много дни тук и никога да не открием… къщата на фантазиите му.
	Хънтър продължаваше да мълчи.
	— По дяволите. Обърках нещата — каза Тейлър, сега разочарована от себе си. — Трябваше да проверя всичко това, преди да тръгнем от Куонтико. Проклета ученическа грешка. Исках само да тласна напред разследването, затова сляпо се доверих на онова, което Лушън ти каза. В момента сигурно си седи в килията и се скъсва от смях.
	Хънтър анализира картата още няколко секунди и сетне поклати глава.
	— Не, не е така. Той не е имал предвид това.
	Тейлър повдигна вежди.
	— Защо мислиш така? Каза точно това. „Къщата се намира в края на гора.“ Освен ако не си изтълкувал неправилно гатанката, дошли сме на погрешно място.
	— Не — увери я Хънтър. — Дошли сме на правилното място.
	— Лушън си играе игрички. Виж картата, Робърт. — Тя посочи с глава лаптопа. — „Къщата е в края на гора“ — повтори. — Това бяха думите му. Нося записа, ако искаш да го изслушаш отново.
	— Не е необходимо — отвърна Хънтър и обърна компютъра към себе си. — Защото той не каза точно това.
	— Моля?
	— Лушън каза, че къщата е на края на гората, не на гора. Можеш ли да намериш карта с търсачка на Мърфи? Местности, имена на улици, такива неща?
	— Да, разбира се.
	След натискането на няколко клавиша картата от птичи поглед на екрана се смени с осъвременена сателитна карта на град Мърфи.
	— Ето — каза Тейлър и даде лаптопа на Хънтър, който бързо написа нещо в полето на търсачката. Картата се уголеми, завъртя се наляво и увеличи тесен черен път между два гористи хълма в южната част на града. Името на пътя беше „Краят на гората“.
	Дори Хънтър се изненада малко. Очакваше, че някоя от гористите местности или някой парк носи името „Краят на гората“, но не и път.
	— Ех, ти, невернице — каза той.
	— Да ме вземат дяволите — възкликна Тейлър.
	Пътят продължаваше около осемстотин метра. От двете му страни нямаше нищо, освен гора, но в края имаше къща — къща в „Края на гората“.


>>	24.

	Тейлър седна зад волана и пътуването от летището до южната страна на Мърфи им отне по-малко от двайсет и пет минути. По пътя имаше хълмове, поля и гори. Докато се приближаваха към града, подминаха няколко ферми. В дворовете им лениво се движеха коне и добитък. Въздухът бе наситен с характерната миризма на оборски тор, но Хънтър и Тейлър не се оплакаха. Той не можеше да си спомни да е бил на място, където във всички посоки се простират зелени поля и гори. И двамата трябваше да признаят, че пейзажът е поразително красив.
	Колата излезе от Крийк Роуд и зави по „Краят на гората“. Пътят стана неравен и принуди Тейлър да намали почти до скоростта на охлюв.
	— Боже, тук няма абсолютно нищо — възкликна тя, оглеждайки се наоколо. — Забеляза ли, че от два километра не сме видели крайпътна лампа?
	Хънтър кимна.
	— Радвам се, че все още е светло — отбеляза Тейлър. — Няма съмнение, че Лушън се е криел от нещо или някого. Кой нормален човек би искал да живее тук?
	Тя се стараеше да избягва по-големите дупки и грапавини по пътя, но колкото и внимателно да въртеше волана и да караше бавно, пак имаха чувството, че се движат в зона на бойни действия.
	— Като минно поле е — добави Тейлър. — Производителите на автомобили трябва да ги карат тук за проверка на окачването.
	След още няколко минути пълзене и друсане те най-после стигнаха до къщата на „Края на гората“.
	Постройката беше едноетажна и приличаше на ранчо, но в много по-малък мащаб. Ниска дървена ограда, която отчаяно се нуждаеше от ремонт и пребоядисване, опасваше предната част на имота. Тревата зад оградата не беше косена от месеци. Повечето бетонни плочи на кривата пътека, водеща към портите на къщата, бяха напукани, а около тях бяха избуяли плевели. На ръждясал стълб вдясно се развяваше старо и осеяно с дупки американско знаме. Виждаше се, че някога къщата е била боядисана в бяло, с бледосини рамки на прозорците и вратите, но цветовете бяха избледнели и боята се лющеше навсякъде. Покривът също се нуждаеше от няколко нови керемиди.
	Хънтър и Тейлър слязоха от колата. От запад повя хладен ветрец, донасяйки мириса на влажна пръст. Хънтър вдигна глава и видя, че се приближават два тъмни облака.
	— Лушън определено не се е грижел добре за това място — каза Тейлър, затваряйки вратата на колата. — Не е от най-добрите наематели.
	Хънтър огледа черния път чак до дървената ограда. Освен техните нямаше други следи от гуми. Къщата нямаше гараж, затова той потърси място, където може да се паркира. В такива пущинаци хората обикновено паркират на едно и също място и на земята остават трайни отпечатъци, дори следи от моторно масло и други остатъци. Не видя нищо. Ако наистина беше живял тук, Лушън Фолтър, изглежда, не бе имал кола.
	Хънтър провери пощенската кутия до оградата. Беше празна.
	Докато вървяха към къщата, той спря за малко, оставяйки Тейлър да води. Както неведнъж подчертаха хората от ФБР, разследването не беше негово.
	Единственото дървено стъпало пред верандата изскърца като предупредителен сигнал под тежестта на Тейлър. Хънтър, който беше точно зад нея, реши да го прескочи и да стъпи право на верандата.
	Двамата провериха прозорците от двете страни на вратата. Всички бяха залостени и със спуснати завеси. Тежката врата от дясната страна на къщата, която водеше към задния двор, също беше заключена. Стената над нея беше доста висока, за да разубеди някой, който би си помислил да се прехвърли оттатък.
	— Да изпробваме ключовете — предложи Тейлър.
	Ключодържателят на Лушън сякаш принадлежеше на строителен контрольор — единична дебела метална халка, отрупана с подобни един на друг ключове, общо седемнайсет.
	Тейлър отвори мрежестия параван и изпробва първия ключ, който дори не влезе в ключалката. Вторият, третият, четвъртият и петият се плъзнаха вътре с лекота, но нито един не се превъртя. Тейлър спокойно продължи да ги изпробва.
	Мирисът на влажна пръст се засили и въздухът захладня, когато заваляха първите капки дъжд. Тейлър спря и погледна нагоре, питайки се колко дупки ще се открият на покрива на верандата, когато дъждът се усили.
	Шестият и седмият ключ изобщо не влязоха в ключалката, но осмият се плъзна вътре безпроблемно и когато Тейлър го превъртя, вратата тихо изщрака и се отвори.
	— Бинго — каза тя. — Чудя се за какво ли са другите ключове.
	Хънтър не отговори.
	Тейлър превъртя валчестата дръжка и бутна вратата. Изненадващо не се чу изскърцване или стържене, сякаш пантите бяха смазани наскоро.
	Още преди да влязат в къщата, ги блъсна миризма на дезинфектант и нафталин. Тейлър инстинктивно вдигна ръка и запуши носа си.
	Миризмата не притесни Хънтър.
	Тейлър намери електрически ключ на стената вдясно от вратата и го щракна.
	Предната врата водеше към малко, празно преддверие с боядисани в бяло стени. Двамата бързо го прекосиха и влязоха в следващата стая — дневната.
	Тейлър запали единствената електрическа крушка, окачена в средата на тавана. Плътният червено-черен абажур около нея значително намаляваше и без това слабата й светлина и стаята тънеше в сумрак.
	Дневната не беше просторна, но имаше малко мебели, затова не изглеждаше тясна. Тук миризмата на дезинфектант и нафталин беше много по-силна. Тейлър потрепна и придоби такъв вид, сякаш иска да излезе.
	— Добре ли си? — попита Хънтър.
	Тя кимна неубедително.
	— Мразя миризмата на нафталин. Гади ми се.
	Хънтър й даде няколко секунди и бавно обходи с поглед стаята. Нямаше нищо, което да показва, че къщата е дом на някого — никакви снимки, картини по стените, декоративни предмети или лични щрихи, нищо. Лушън сякаш се беше крил от самия себе си.
	Отворената врата в западната стена водеше към тъмна кухня. Коридорът покрай дневната продължаваше навътре в къщата.
	— Искаш ли да огледаш кухнята? — попита Хънтър и посочи с глава.
	— Не особено много — отвърна Тейлър. — Искам да намерим дневника и да изляза навън да подишам чист въздух.
	Хънтър кимна в знак на съгласие.
	Двамата прекосиха стаята и тръгнаха по коридора от другата страна. Светлината там беше слаба като в дневната.
	— Предполагам, че Лушън харесва слабо осветление — отбеляза Тейлър.
	В коридора имаше пет врати — две вляво, две вдясно и още една в дъното. Двете вляво и онази в дъното бяха широко отворени. Дори без да са запалени лампите, Хънтър и Тейлър разбраха, че там има две спални и баня. Дебелата тежка врата в дясната страна на коридора обаче беше заключена с голям катинар.
	— Това сигурно е вратата за мазето — предположи Тейлър.
	Хънтър се съгласи и огледа катинара, който го изненада. Беше военен, „Сарджънт енд Грийнлийф“, който издържа на всякакви атаки, включително с течен азот. Лушън определено не искаше неканени гости в мазето.
	— Трябва пак да започнем рулетката с ключове — каза Тейлър и извади връзката на Лушън.
	Докато тя ги изпробваше, Хънтър набързо огледа първата стая вляво — банята. Беше малка, облепена с бели плочки и миришеше на мухъл и влага. Вътре нямаше нищо интересно.
	Хънтър чу изщракване в коридора и излезе от банята.
	— Готово — каза Тейлър и пусна катинара на пода. — Този път опитах дванайсет ключа. — Тя превъртя валчестата дръжка и бутна вратата.
	От тавана висеше шнур за лампа. Тейлър го дръпна. Жълтеникава флуоресцентна тръба проблесна няколко пъти и после светна, озарявайки тясно бетонно стълбище, водещо надолу.
	— Искаш ли да слезеш пръв? — попита Тейлър, отстъпвайки крачка назад.
	Хънтър повдигна рамене.
	— Добре.
	Двамата тръгнаха надолу бавно и предпазливо. В края на стълбите други две жълтеникави флуоресцентни електрически крушки осветяваха пространство с големината на дневната горе и с грапав бетонен под и мръснобели стени. И там мебелите бяха малко. На северната стена имаше висока дървена библиотека, препълнена с книги. В средата на помещението бе постлан голям килим, върху който беше сложен диван с тапицерия на цветя, а точно пред него — шкаф от брястово дърво със стар телевизор отгоре. Вляво от шкафа бяха наредени бюфет и малък хладилник за бира. Няколко рисунки в рамки украсяваха стените. Всичко беше покрито с тънък слой прах.
	— Дневникът трябва да е там — каза Тейлър, кимайки към библиотеката.
	Хънтър все още оглеждаше стаята.
	Тейлър пристъпи към библиотеката, спря пред нея и бързо плъзна поглед по заглавията. Някои бяха по психология, други по инженерство, готварство и механика. Имаше няколко трилъра с меки корици и пет-шест книги за самомотивация и как да преодоляваме злополуките. Малката сбирка в ъгъла изглеждаше различна от другите. Главната разлика беше, че книгите в нея нямаха заглавия. Не бяха печатни издания, а тетрадки с твърди корици, каквито можеше да се намерят във всеки магазин за канцеларски материали.
	— Тук, изглежда, има повече от един дневник — съобщи Тейлър и посегна към първата тетрадка.
	Хънтър не отговори.
	Без да поглежда към него, тя разгърна тетрадката и когато прелисти страниците, се намръщи. Там нямаше написано нищо. Всичките бяха надраскани с рисунки и скици.
	— Робърт, ела да видиш нещо.
	Хънтър пак не отговори.
	— Робърт, чуваш ли ме? — попита Тейлър и най-после се обърна към него.
	Той стоеше неподвижно в средата на стаята и гледаше стената пред себе си. На лицето му беше изписано изражение, което Тейлър не можа да определи.
	— Робърт, какво става?
	Мълчание.
	Тя проследи погледа му до една от рисунките в рамки.
	— Чакай малко — каза Тейлър, присви очи и се приближи. След няколко секунди осъзна какво вижда и кожата й изведнъж настръхна.
	— Боже мой — промълви тя. — Това… човешка кожа ли е?
	Хънтър най-после кимна бавно.
	Тейлър изпусна затаения си дъх, отстъпи назад и пак огледа стаята.
	— Господи… — Гърлото й пресъхна. Имаше чувството, че я душат невидими ръце.
	Пет различни картини украсяваха стените.
	Хънтър все още не беше помръднал. Погледът му бе прикован в картината пред него, но не фактът, че в рамката не е сложена рисунка, а човешка кожа, го стъписа най-много. Вцепени го рисунката върху човешката кожа, която гледаше. Уникална татуировка. Помнеше я добре, защото беше присъствал, когато я правеха. Лушън също. Татуировка на червена роза със стъбло, увито около кървящо сърце, създаваща илюзията, че го задушава.
	Татуировката на Сюзън.


>	Втора част
>	Правилният човек

>>	25.

	Този път Лушън Фолтър вече седеше до металната маса в стаята за разпити, когато вратата забръмча и се отвори и Хънтър и Тейлър влязоха вътре. Както и преди, ръцете му бяха оковани с метална верига. Краката му също бяха оковани и веригата на глезените бе закачена за дебелата метална скоба на пода до стола му. Зад него стояха двама въоръжени морски пехотинци. Те кимнаха на Хънтър и Тейлър и излязоха от стаята, без да проронят нито дума.
	Лушън се беше навел напред на стола. Ръцете му бяха сложени на масата, а пръстите — преплетени. Бавно и спокойно барабанеше с палци в равномерен ритъм, сякаш тактуваше в унисон с мелодия, която чуваше само той. Главата и очите му бяха наведени. Погледът му бе съсредоточен в ръцете.
	Тейлър нарочно остави вратата да се затръшне след нея, но силният трясък, изглежда, не стигна до ушите на Лушън. Той не трепна, нито вдигна ръка и не престана да барабани с палци. Все едно се намираше в някакъв свой свят.
	Хънтър пристъпи напред и спря от другата страна на масата пред него. Ръцете му бяха спокойно отпуснати отстрани на тялото. Не седна. Не каза нищо. Чакаше.
	Тейлър стоеше до вратата. В очите й гореше гняв. По обратния път за Куонтико се беше зарекла да не показва гнева си и да бъде прагматична… безпристрастна… да се държи професионално, но когато отново видя Лушън, който невъзмутимо седеше в стаята, кръвта й кипна във вените.
	— Извратено копеле — изтърси тя. — Колко души си убил?
	Лушън продължи да гледа палците си, следвайки ритъм, който не чуваше никой друг.
	— Всичките ли ги одра? — добави Тейлър.
	Отговор не последва.
	— За всяка от жертвите ли направи по един от онези извратени трофеи?
	Лушън пак не отговори, но този път спря да барабани с палци, бавно вдигна глава и срещна погледа на Хънтър. Двамата дълго мълчаха и се изучаваха като съвършено непознати, които се готвят да се вкопчат в схватка. Първото, което Хънтър забеляза, беше поведението на Лушън, което се бе променило драстично от предишния им разговор. Нямаше следа от емоционалния Лушън, който се страхуваше, че с него се извършва огромна несправедливост, и се нуждаеше от помощ. Другият Лушън, който сега седеше пред Хънтър, изглеждаше по-силен… по-уверен… безстрашен. Дори лицето му изглеждаше по-безпощадно, като на борец, който не бяга от никакъв сблъсък — човек, готов да посрещне всичко. Имаше нещо различно и в израза на тъмнокафявите му очи, нещо много студено и дистанцирано, лишено от всякакви чувства, празен поглед, който Хънтър беше виждал няколко пъти преди това, но никога в очите на Лушън. Поглед на психопат.
	Лушън въздъхна.
	— Съдейки по изражението на лицето ти, Робърт, сигурен съм, че си познал татуировката в едната рамка на стената ми.
	Хънтър осъзна, че това е била истинската причина Лушън да спомене за Сюзън и татуировката й първия път. Не за да отклони разговора от деликатна тема, докато нервите му се успокоят, а защото искаше да бъде абсолютно сигурен, че Робърт си спомня, преди да го изпрати в къщата.
	Хънтър не знаеше какво да отговори, затова запази мълчание.
	— Тази ми е любимата — продължи Лушън. — Знаеш ли защо, Робърт?
	Хънтър не каза нищо.
	Лушън му се усмихна доволно, сякаш спомените изпълниха сърцето му с радост.
	— Сюзън ми беше първата.
	— Извратено копеле — повтори Тейлър и пристъпи напред, сякаш се кани да се нахвърли върху него, но разумът, изглежда, надделя в последната секунда и тя спря до металната маса.
	Леденият поглед на Лушън бавно се насочи към нея.
	— Моля ви, престанете да се повтаряте, агент Тейлър. Вече ме нарекохте извратено копеле. — Гласът му беше безизразен. Никакви чувства. Никаква топлина. — Може и да съм такъв, но ругатните не ви подхождат. — Той прокара език по устните си, за да ги навлажни. — Обидите са за слабите. За хора, които нямат интелекта да спорят интелигентно. Мислите ли, че ви липсва интелект, агент Тейлър? Защото, ако е така, не би трябвало да сте агент на ФБР.
	Тейлър си пое дълбоко дъх, за да се успокои. Въпреки че очите й още блестяха от гняв, тя знаеше, че Лушън само се опитва да я ядоса.
	— Разбирам, че в момента все още сте в шок от откритието си в къщата — продължи Лушън, — затова чувствата ви са малко разпалени. — Той безучастно повдигна рамене. — Разбираемо е. Но се обзалагам, че гневният ви изблик не е нещо, което се очаква от старши агент на ФБР, нали? Бас ловя, че е изненадал дори самата вас, както и че сте се зарекли да не избухвате. Обещали сте си да запазите спокойствие и да се държите професионално, нали, агент Тейлър? — Лушън не й даде време да отговори. — Но да умееш да сдържаш чувствата си е много сложно нещо. Въпреки най-добрите ви намерения, емоциите ви лесно могат да се разгорещят. Изискват се много тренировки, за да се научите да ги контролирате. — Той отново повдигна рамене. — Но съм сигурен, че един ден ще го постигнете.
	Тейлър полагаше усилия да си държи езика зад зъбите. Беше очевидно, че Лушън разчита на още една емоционална реакция, но тя не отстъпи.
	— Колко бяха, Лушън? — попита Хънтър със спокоен глас, най-после нарушавайки мълчанието си. — Ти каза, че Сюзън е била първата. Колко бяха жертвите?
	Лушън се облегна назад и му отправи заучена усмивка.
	— Много добър въпрос, Робърт. — Той сякаш се замисли. — Не съм сигурен. След известно време им загубих броя.
	Тейлър почувства, че кожата й отново настръхна.
	— Но съм записал всичко — добави Лушън и започна да кима. — Да. Наистина има дневник, Робърт. Дори повече от един. Документирал съм всичко — места, където съм бил, хора, които съм убил, методи, които съм използвал…
	— И къде са? — попита Тейлър.
	Лушън се ухили и премести ръце. Веригата изтрака върху металната маса.
	— Търпение, агент Тейлър, търпение. Не сте ли чували поговорката „Хубавите неща се случват на онези, които умеят да чакат“.
	Въпреки че думите на Лушън бяха предназначени за Тейлър, вниманието му беше насочено към Хънтър.
	— Знам, че в момента в мозъка ти се въртят хиляди въпроси, Робърт. Знам, че искаш да разбереш защо и как… и очевидно, тъй като си ченге, да идентифицираш всички жертви. — Лушън разкърши врат, сякаш за да освободи някакво напрежение. — Това може да отнеме известно време. Но повярвай ми, Робърт, наистина искам да разбереш защо и как. Това е истинската причина да те повикам тук.
	Лушън погледна покрай Хънтър към еднопосочното огледало зад него. Той вече не говореше на Хънтър, нито на Тейлър. Знаеше, че след онова, което бяха открили в Северна Каролина, от другата страна на огледалото стои по-високопоставен служител на ФБР, някой с властта да взима всички решения.
	— Знам, че и вие искате да знаете защо и как — каза Лушън със смразяващ тон, гледайки отражението си. — Все пак това е прочутият Отдел по бихейвиористични науки към ФБР. Вие живеете, за да изучавате умовете на хора като мен. И повярвайте ми, не сте срещали друг като мен.
	Лушън усети, че напрежението отвъд огледалото се засили.
	— Нещо повече — продължи той. — Трябва да идентифицирате жертвите. Това е ваш дълг. Но ви уверявам, че никога няма да го направите без моето съдействие.
	Хънтър видя, че Тейлър неспокойно премести тежестта си от крак на крак.
	— Добрата новина е, че съм готов да го направя. Но ще го сторя по моите условия, затова слушайте внимателно. — Гласът на Лушън стана още по-сериозен. — Ще говоря само пред Робърт и никого другиго. — Той млъкна и огледа стаята. — Разпитите вече няма да се провеждат тук. Не се чувствам удобно и… — Лушън вдигна ръце и ги размаха. Веригата между китките му отново изтрака върху металната маса. — Не обичам да съм окован. Изпадам в много лошо душевно състояние, което не е хубаво нито за мен, нито за вас. Освен това обичам да се движа, когато говоря. Помага ми да мисля. Затова от сега нататък Робърт може да идва в килията ми. Ще говорим там. — Той погледна крадешком Тейлър. — Агент Тейлър може да присъства на разпитите, ако иска. Харесвам я. Но ще трябва да се научи да контролира гнева си.
	— Не си в позиция да преговаряш — каза тя, опитвайки се да запази спокойствие.
	— О, напротив, агент Тейлър. Защото ваш екип сигурно претърсва всеки сантиметър на къщата ми в Мърфи. И ако са поне малко компетентни, те би трябвало да намерят онова, което вие и Робърт не видяхте… — Лушън млъкна и отново се втренчи в Хънтър. — Това е само началото.


>>	26.

	Лушън беше прав в предположението си — специализиран екип на ФБР вече беше изпратен в Мърфи, за да огледа всеки сантиметър от къщата му.
	Специален агент Стефано Лопес ръководеше този много опитен осемчленен екип за претърсване, сформиран преди осем години от директор Ейдриън Кенеди, който нямаше голямо доверие на специалистите по криминалистика. Преди няколко години бяха започнали да възлагат обработката на повечето местопрестъпления в страната на частни компании. Прекалено скъпоплатените им криминалисти, ако можеше да се нарекат такива, несъмнено запалени от нарастващия брой телевизионни сериали от рода на „От местопрестъплението“, които се излъчваха през последното десетилетие, искрено вярваха, че са звезди, и се държаха като такива.
	Екипът на Кенеди беше отлично обучен да събира и анализира веществени доказателства и осемте му членове имаха научна степен по химия или биология, или и двете. Трима от агентите, включително Лопес, водачът на екипа, бяха изучавали медицина, преди да се присъединят към ФБР. Всички бяха висококвалифицирани и носеха със себе си лабораторно оборудване и апаратура, с която да извършват различни основни тестове на място.
	За да ускори търсенето, агент Лопес бе разделил на части къщата и екипа на четири групи по двама. Екип А — агент Суарес и Фарли — претърсваше всичко в дневната и в кухнята. Екип Б — Рейна и Голдстайн — претърсваше двете стаи в коридора и малката баня. Екип В — агенти Лопес и Фулър — беше долу в мазето. И екип Г — агенти Вийегас и Карвър — оглеждаше двора навън.
	Хората от екип В вече бяха снимали цялото мазе в първоначалния му вид и сега пресяваха всичко, докато го събираха, надписваха и слагаха в найлонови пликчета за веществени доказателства за по-нататъшен анализ. Първите предмети, които бяха прибрали, бяха парчетата човешка кожа, поставени в рамки.
	Агенти Лопес и Фулър, докато внимателно откачаха първата рамка от източната стена, осъзнаха, че „картините“ са направени елементарно, но хитро. Първо, парчето човешка кожа беше или накиснато, или напръскано с консервиращо вещество като формалдехид или формалин, което е разтвор на газообразен формалдехид във вода. След това парчето беше опънато и притиснато до плексиглас, дебел около два милиметра — колкото две обикновени микроскопски стъкла, долепени едно до друго. После върху човешката кожа беше поставено второ парче плексиглас, също толкова дебело. Така кожата беше като в сандвич с плексиглас от двете страни. За да се сведе до минимум разлагането й, „сандвичът“ беше херметически затворен със специален уплътнител и накрая — поставен в рамка като обикновена рисунка или картина.
	— Това е сто процента откачено — отбеляза Лопес, след като провери за отпечатъци и последната „картина“, но не откри такива.
	Лопес беше висок и слаб, с къса къдрава коса, проницателни тъмнокафяви очи и крив нос, който му беше спечелил прякора Ястреба.
	— Крайно откачено, Ястреб — съгласи се агент Фулър, който започна да надписва и да слага в пликове „картините“. — Знаеш, че сме виждали много трофеи на убийци през годините, сред които и няколко части от тела, но това преминава всякакви граници. — Той кимна с глава към „произведенията на изкуството“. — Този тип не е отрязвал пръст или ухо от жертвите си, а е одирал кожата им, поне частично, може би дори докато са били още живи, и за мен това го поставя в нова категория, с която не съм се сблъсквал досега.
	— И каква е тази категория?
	— Психопатско изродско шоу — ниво гросмайстор. Извратеняк с много умения и голямо търпение.
	Ястреба се съгласи, като кимна.
	— Да, това наистина е откачено, но мен най-много ме поразява стаята. — Той се огледа наоколо.
	Очите на Фулър обходиха помещението, следвайки погледа на Лопес.
	— Какво имаш предвид?
	— Колко стаи с трофеи на убийци сме виждали през годините?
	Фулър направи гримаса и повдигна рамене.
	— Не знам, Ястреб, но със сигурност повече от достатъчно.
	— Трийсет и девет, откакто е сформиран екипът — уточни Лопес. — Но сме виждали стотици снимки на други стаи с трофеи и знаеш, че всичките си приличат — малки, миризливи, мръсни, тъмни. Сещаш се за какво говоря. Обикновено са с големината на килер или барака, където извършителите събират частите, които са отрязали от жертвите си, където мастурбират или си фантазират разни неща, или каквото там друго правят, за да преживеят повторно времето, прекарано с жертвите. Виждал си ги. Всичките приличат на извратено светилище от холивудски филм на ужасите. — Той млъкна, вдигна ръце и отново огледа стаята. — Но погледни това място. Прилича на обикновена семейна дневна. Само дето е малко прашно. — Лопес прокара пръстите си в ръкавици по шкафа и показа резултата на Фулър, за да подсили довода си.
	— Добре, и какво искаш да кажеш?
	— Искам да кажа, че според мен този тип не е идвал тук, за да си спомня за убийствата или за времето, прекарано с жертвите. Мисля, че е идвал тук да гледа телевизия, да пие бира и да чете като всеки нормален човек. Разликата е, че го е правел, заобиколен от одраната кожа на жертвите си, поставена в рамки.
	Лопес беше обиколил цялата къща, преди да разпредели на групи агентите, и знаеше, че единственият телевизор е старият долу в мазето. Освен това знаеше, че в малкия хладилник в ъгъла няма нищо друго, освен няколко бири.
	Нещо в гласа на Лопес обезпокои Фулър.
	— Какво всъщност искаш да кажеш, Ястреб?
	Лопес спря пред библиотеката и огледа някои заглавия.
	— Мисля, че това не са трофеи. — Той посочи прозрачните пликове за веществени доказателства, в които сега бяха петте „картини“. — Тези неща са за украса. Ако този тип има стая с трофеи някъде, не е тази. — Ястреба замълча и въздъхна тревожно. — Казвам ти да се подготвиш, Фулър, защото ако този извратеняк има стая с трофеи, още не сме я намерили.


>>	27.

	Екип Б — агенти Мигел Рейна и Ерик Голдстайн, току-що бяха приключили огледа на малката баня и първата стая. Бяха успели да свалят няколко пръстови отпечатъка от двете помещения, но и без задълбочен анализ Голдстайн, експертът по отпечатъците на екипа, можеше да каже, че браздите им изглеждат еднакви, което говореше, че са на един и същ човек. Размерът на отпечатъците от палци показваше, че са на мъж.
	От канала на душа те извадиха няколко косъма, всичките къси и тъмнокестеняви на цвят. Високоинтензивният тест с ултравиолетова светлина, който направиха в първата стая и банята, не разкри следи от семенна течност или кръв нито дори по умивалника на банята, където би могло да има кръв от старо порязване при бръснене. Няколко петна, някои малки, други по-големи, заблестяха на пода около тоалетната чиния и на седалката, но това се очакваше. Урината сияе, когато се озари с ултравиолетова светлина. За да бъдат сигурни, те направиха тест с ултравиолетова светлина и на стените. Извършителите често се опитват да прикрият петната от кръв по тях, като ги пребоядисват. Въпреки че са невидими за невъоръжено око, покритите с боя петна от кръв се разкриват ясно на високоинтензивна ултравиолетова светлина.
	На стените в коридора блеснаха няколко разпръснати точки. Рейна и Голдстайн взеха проби от всичките, но никоя от тях не беше замазана с боя. Двамата агенти се съмняваха, че пробите, които бяха взели от коридора, ще се окажат кръв.
	Те се приближиха до последната стая в дъното на коридора, голяма спалня, и спряха на прага, обхождайки с поглед всичко, преди да започнат работа.
	Мебелите вътре бяха оскъдни, евтини и различни като в стая в колежанско общежитие, обзаведена с малко пари. Двойното легло до едната стена имаше такъв вид, сякаш беше взето от магазин на „Армията на спасението“, както и дюшекът, черно-сивата покривка и калъфките на възглавниците. До същата стена, вдясно от леглото, беше сложено дървено нощно шкафче без чекмеджета, с лампа за четене. По средата на западната стена имаше стар двукрилен гардероб. Единствената друга мебел беше малка библиотека, претъпкана с книги.
	— Поне няма да ни отнеме много време — каза Рейна и нахлузи на ръцете си нов чифт латексови ръкавици.
	— Да — съгласи се Голдстайн. Въпреки че си беше сложил маска на носа, силната миризма на нафталин пареше ноздрите му.
	Те започнаха като в предишните две помещения — с тест с високоинтензивна ултравиолетова светлина, и веднага щом включиха лампата, покривката на леглото заблестя като коледна елха.
	— Е, няма нищо изненадващо — каза Голдстайн. — Чаршафите, изглежда, никога не са прани.
	Въпреки че на ултравиолетовата светлина засияват различни телесни течности — сперма, кръв, вагинален секрет, урина, слюнка и пот, само този тест не може да потвърди от какво точно е петното. Необходими са още. Освен това и други, нетелесни течни вещества, например сокове и цитрусови плодове или паста за зъби, също заблестяват на ултравиолетовата светлина.
	— Да приберем чаршафите и завивките — предложи Голдстайн. — Ще трябва да ги анализират в лабораторията.
	Рейна бързо махна всичко от леглото и сложи всяко нещо в отделни пликове за веществени доказателства. Белият дюшек под чаршафите не показваше видими следи от кръв, но въпреки това те направиха тест с ултравиолетовата лампа. Тук-там отново засияха точици, но нищо, което да предизвика тревога. Рейна и Голдстайн обаче взеха проби и ги надписаха.
	Когато приключиха с леглото, Голдстайн се приближи до малката библиотека и внимателно започна да изважда книгите една по една. Рейна остана до леглото, проверявайки рамката за пръстови отпечатъци. Когато заобиколи от другата страна, той забеляза нещо различно отстрани на дюшека — дълъг хоризонтален саморъчно направен капак от дебел бял плат, който лесно се сливаше с дюшека и го скриваше. Рейна се намръщи и полека го откъсна от дюшека. Под капака имаше дълъг разрез в дюшека.
	— Ерик, ела да видиш нещо — каза той и махна с ръка.
	Голдстайн остави книгата, която оглеждаше, и отиде при Рейна.
	— Какво мислиш, че е това? — попита Рейна и посочи дългия разрез в дюшека.
	Голдстайн отвори по-широко очи.
	— Скривалище.
	— Именно — отвърна Рейна, пъхна пръсти в разреза и дръпна хоризонтално двете страни.
	Голдстайн се наведе и освети отвора с фенерчето си. Никой не видя нищо, защото ръцете на Рейна пречеха.
	— Ще проверя — рече Голдстайн, остави фенерчето и бавно пъхна дясната си ръка в дупката. Много внимателно той започна да опипва вътрешността на дюшека, първо вляво, после вдясно, но не откри нищо. Пъхна ръка малко по-навътре, чак до лакътя. Вляво, вдясно. Пак нищо.
	— Може би онова, което е било скрито тук, вече го няма — предположи Рейна.
	Голдстайн обаче още не беше готов да се откаже. Той се наведе и пъхна в дюшека цялата си ръка, чак до рамото. Този път не беше необходимо да проверява наоколо. Пръстите му веднага докоснаха нещо твърдо.
	Голдстайн спря и погледна Рейна някак особено.
	— Намери ли нещо? — попита Рейна и инстинктивно наклони глава на една страна, за да погледне отново в пролуката, но не видя нищо.
	— Чакай малко — отговори Голдстайн и разпери пръсти, за да хване предмета, скрит в дюшека. Той беше дебел дванайсет-тринайсет сантиметра. — Ето. Взех го. — Агентът се опита да го извади, но предметът се изплъзна от хватката му. — Чакай, чакай — повтори той, пъхна в дюшека и другата си ръка и сграбчи предмета с двете си ръце. — Прилича на кутия — съобщи и бавно започна да го измъква.
	Рейна чакаше.
	— Добре, ето го — каза Голдстайн, когато докара предмета до отвора.
	Рейна дръпна ръце и почувства тръпки на странно вълнение по гърба си.
	Голдстайн извади предмета от дюшека и го сложи на пода между двамата. Беше дървена кутия, дълга седемдесет и четири и широка петдесет и четири сантиметра.
	— Кутия за пушка — каза Рейна, но не много убедено.
	Гъстите вежди на Голдстайн се повдигнаха въпросително. Кутията наистина беше достатъчно голяма, за да побере картечен пистолет като MP5, „Узи“ или дори два-три пистолета.
	— Има само един начин да разберем — каза Голдстайн.
	Учудващо кутията нямаше ключалки, само две старомодни райберчета. Голдстайн ги отвори и вдигна капака.
	Вътре нямаше оръжия, но съдържанието все пак стресна двамата агенти и ги накара да отворят широко очи.
	В средата на кутията имаше преграда, която я разделяше на две отделения.
	След няколко секунди на пълно мълчание и абсолютна неподвижност Голдстайн най-после използва химикалка и предпазливо разрови съдържанието на двете отделения.
	— Мамка му — промълви той и погледна Рейна. — По-добре извикай Ястреба.


>>	28.

	В един и половина след полунощ Хънтър и агент Тейлър бяха повикани на извънредно съвещание на НЦАНП, което се проведе в звукоизолирана стая за конференции на третия етаж на сградата на ОБН. Около дълга лакирана маса от червен дъб седяха четирима мъже и три жени. От тавана пред отсрещната стена беше спуснат голям бял прожекционен екран. Веднага щом влезе в стаята, Хънтър усети тежката тревожна атмосфера, която се засилваше още повече от напрегнатите изражения на лицата на присъстващите. Начело на масата седеше директорът Ейдриън Кенеди.
	— Заповядай, седни — каза той, без да става, и посочи двете свободни места до себе си, едното вдясно, другото вляво.
	Хънтър се настани от дясната му страна.
	— И така, да започнем с представянето — продължи Кенеди. — Знам, че всички тук сте запознати с научния труд на детектив Робърт Хънтър — обърна се той към групата, — но мисля, че повечето от вас за пръв път виждат автора. — Той погледна Хънтър и кимна подред на всеки около масата. — Дженифър Холдън ръководи нашата компютърна система за профилиране. Дион Дъглас и Лио Хърст са от нашата „Програма за анализ на криминални разследвания“, ПАКР. Виктория Давънпорт е от „Програма за анализ на насилствени престъпления“, ПАНП, към ФБР. Доктор Патрик Ламбърт, с когото вече се познаваш, е шефът на криминалната психиатрия. И доктор Адриана Монтоя е един от главните ни патолози.
	Всички кимнаха мълчаливо на Хънтър, който отвърна със същото на всеки.
	— Вляво от мен е специален агент на ФБР Кортни Тейлър — добави Кенеди. — Тя ще ръководи разследването.
	Присъстващите кимнаха.
	— Вече си позволих волността да се свържа още веднъж с твоя капитан от лосанджелиската полиция, Робърт — каза той на Хънтър. — Сега ни трябваш за този случай и знам, че искаш да участваш, но сме длъжни да го направим по правилата. Изпратихме искане, което беше одобрено от двете страни. — Кенеди изписа кавички във въздуха с пръстите си. — Ти официално си взет „под наем“ от ФБР. — Той сложи на масата пред Робърт служебна карта на ФБР с неговото име и снимка. — Затова до края на разследването ти си специален агент Робърт Хънтър.
	Хънтър сякаш трепна, като чу това, и не докосна картата.
	— И така — обърна се Кенеди към всички в стаята. — Извинете ме, че ви повиках тук на това късно, непредвидено съвещание, но няма съмнение, че днешният обрат на събитията представлява голяма промяна в играта. — Той се облегна назад в стола, сключи пръсти, сложи ръце в скута си и се обърна към Хънтър и Тейлър. — Доктор Ламбърт и аз бяхме в стаята за наблюдение по-рано днес, по време на втория разпит на Лушън Фолтър.
	Хънтър не изглеждаше изненадан. Той знаеше, че Тейлър се обади на Кенеди от къщата в Мърфи веднага след откритието им. Освен това тя използва смартфона си, за да му изпрати снимки на парчетата човешка кожа, поставени в рамки, и кратко видео от мазето на Лушън. Хънтър очакваше, че директорът ще отложи работата си до края на деня и отново ще дойде в Куонтико от Вашингтон, при това веднага.
	— И всички присъстващи тук гледаха записите на двата разпита — добави Кенеди и кимна на доктор Ламбърт, който взе думата:
	— Преобразяването на господин Фолтър само за няколко часа от първия до втория разпит беше изумително. — Доктор Ламбърт изглеждаше малко смутен. — Трябва да призная, че след първия разпит и историята за пристрастяването към наркотиците, която той ви разказа, аз започнах да му вярвам. Дори изпитвах съжаление към него.
	Виктория Давънпорт от ПАНП кимна в знак на съгласие.
	— Наистина започнах да вярвам във вероятността, че господин Фолтър е станал поредната жертва на сложен план на много садистичен убиец или убийци — продължи доктор Ламбърт. — Че той е бил само пионка, куриер в нещо много по-голямо. — Той прокара пръсти през малкото коса, която беше останала на главата му, само шепа бели кичури, които, изглежда, никак не искаха да стоят на едно място. — През всичките ми години на криминален психиатър съм виждал малко хора, които умеят да лъжат толкова убедително, и повечето страдаха от дисоциативно разстройство на личността. — Докторът погледна Хънтър. — А вие сте наясно, че случаят не е такъв.
	Хънтър не каза нищо, но знаеше, че доктор Ламбърт е прав. Лушън не беше демонстрирал абсолютно никакви признаци на раздвоена самоличност. Той изобщо не претендираше, дори не беше намекнал, че в него живеят двама или повече души.
	При хората, които страдат от дисоциативно разстройство на личността, щом някоя самоличност вземе превес, човекът се променя напълно, с различни чувства, история и спомени, които не присъстват в никоя от другите му самоличности. Ето защо, ако Лушън страдаше от дисоциативно разстройство на личността, което би било причина да покаже различна самоличност на втория разпит, тази втора самоличност не би си спомняла първия разпит и нищо, казано по време на него. Случаят обаче не беше такъв. Лушън знаеше точно как се е държал и какво е казал и на двата разпита.
	— След онова, което видях — продължи доктор Ламбърт, — нямам почти никакви съмнения, че господин Фолтър изигра перфектно една много добре обмислена част по време на първия разпит. Истинският Лушън Фолтър е онзи, когото всички видяхме и чухме по време на втория разпит — студен, безчувствен психопат, който контролира действията си до съвършенство. — Той замълча, оставяйки думите му да проникнат в съзнанието на другите. — Господин Фолтър може и да е бил заловен след странното произшествие в Уайоминг, но той умишлено насочи детектив Хънтър и агент Тейлър към къщата си в Северна Каролина, много добре знаейки, че те ще намерят парчетата човешка кожа, поставени в рамки. Знаел е, че детектив Хънтър ще разпознае едното от тях. Това показва много високо ниво на жестокост, арогантност и гордост, наред с огромно чувство за постижение и удоволствие от онова, което е направил. — Докторът млъкна, за да си поеме дъх. — Този човек наистина обича да наранява хора… физически и емоционално.


>>	29.

	Последните няколко думи на доктор Ламбърт накараха всички присъстващи в стаята за конференции да се размърдат неспокойно на местата си.
	Кенеди се възползва от възможността и погледна патолога в стаята, доктор Адриана Монтоя. Тя имаше къса черна коса, поразителни светлокафяви очи, пълни устни и малка татуировка на разбито сърце на врата, точно зад лявото ухо.
	— Анализът на ДНК може да продължи още два дни — каза доктор Монтоя, наведе се напред и сложи лакти на масата. — По-късно днес може да получим резултатите от теста за пигментацията на кожата и анализа на епидермиса. Има вероятност те да покажат, че парчетата кожа са от пет различни човека. — Тя направи кратка пауза. — Ако случаят е такъв, ще има седем жертви, което прави Лушън Фолтър сериен убиец с много жертви, за когото ФБР разбра едва преди седмица. И трябва да се съглася с доктор Ламбърт. Нивото на бруталност и жестокост на Фолтър е изумително. Двете жертви в багажника на колата му са били обезглавени, а петте в мазето му — одрани. — Доктор Монтоя леко поклати глава, като се замисли за вероятностите. — И според него _това е само началото_.
	Хънтър забеляза, че последните думи накараха Кенеди да изпита още по-голямо напрежение.
	Лио Хърст от ПАКР, на четирийсет и няколко години, с мускулесто тяло, мрачен и навъсен, прелисти страница на документа, сложен на масата пред него, писмен запис на двата разпита.
	— Този тип е наясно — каза той. — Знае, че ФБР не отстъпва пред искания на психопати. Каквато и да е ситуацията, ние диктуваме правилата… винаги. Проблемът е, че в случая успя да наклони везните в своя полза и ние не можем да направим много. Той знае, че ще трябва да отиграем топката, защото приоритетът на разследването току-що се промени от арестуване на заподозрян в идентифициране на жертвите.
	Вниманието на всички се насочи към него.
	— Да предположим, че Фолтър лъже, че това е само началото — продължи Хърст. — Да допуснем, че „вероятните“ жертви са седем. Да, има шанс да ги разпознаем всичките без негова помощ, разчитайки на анализа на ДНК и ако всичките са въведени в националната база данни за изчезнали лица. — Той почеса кожата между двете си тънки вежди. — Но дори да успеем да ги идентифицираме без негова помощ, ще сме изправени пред втори проблем.
	— Как да открием труповете — каза Кенеди и погледна Хънтър.
	— Точно така — потвърди Дион Дъглас, партньорът на Хърст в ПАКР. Той беше афроамериканец, също на четирийсет и няколко години, с обръсната глава и стилна козя брадичка, която несъмнено изискваше грижливо поддържане. — Семействата им ще искат цялата истина. Ще искат телата или останките от тях да им бъдат предадени за подобаващо погребение, а Фолтър знае, че без неговото съдействие вероятно няма да имаме представа как да намерим мястото, където ги е оставил.
	Хънтър отново забеляза, че директорът е по-напрегнат от всеки друг в стаята, което беше много необичайно. Ейдриън Кенеди беше в НЦАНП и Отдела по бихейвиористични науки към ФБР, откакто го помнеше. Не се смущаваше лесно от каквото и да е престъпление или извършител, колкото и да са жестоки или необикновени. Хънтър почувства, че има нещо друго, което Кенеди не им казва, или поне не още.
	— Да, Фолтър може да лъже, че това е само началото — обади се Дженифър Холдън, — както ти каза. — Тя кимна към Лио Хърст. — И изглежда знае каква игра играе. Знае, че с твърденията си накланя везните в своя полза. Може би трябва да го подложим на тест с детектор на лъжата.
	Хънтър поклати глава.
	— Дори ако лъже, той лесно ще го надхитри.
	— Ще надхитри детектор на лъжата? — изненадано попита Дженифър Холдън.
	— Да — абсолютно убедено отговори Хънтър. — Виждал съм го да го прави, ей така, за развлечение, преди двайсет и пет години и предполагам, че е станал още по-добър.
	Няколко учудени погледа обиколиха стаята.
	— Всички гледахте записа на първия разпит — продължи Хънтър. — Дори софтуерът за лицев анализ не успя да засече значими промени в изражението му. Струва ми се, че Лушън не проявява психологическа реакция към лъжата. Разширяването на зениците и дишането му останаха абсолютно същите през цялото време. Убеден съм, че той е тренирал и ще открием, че дори големината на порите и цветът на кожата му ще останат непроменени. Вероятно разчита на тест с детектор на лъжата. Дали ще го подложим на такъв тест или не, няма никакво значение за него.
	Доктор Ламбърт кимна в знак на съгласие.
	— Дългите заплетени лъжи изискват определен тип психика и голям талант, за да бъдат изречени убедително. Иска се творческо мислене, интелигентност, контрол, отлична памет и през повечето време — много добри умения за импровизация. И говоря само за обичайни обстоятелства. Когато човек трябва да прави всичко това пред някоя авторитетна личност, например ченге или федерален агент, знаейки, че от това зависи свободата му, тези качества се засилват неимоверно много. Съдейки по това колко убедителен беше Фолтър на първия разпит, няма да се изненадам, ако той надхитри теста с детектора на лъжата.
	— Според теб Лушън лъже ли, че това е само началото? — обърна се Тейлър към Хънтър.
	— Не, но онова, което мисля аз или някой друг от нас, няма значение. Както каза Лио, Лушън е наясно с играта. Знае, че след онова, което видяхме, не разполагаме с лукса да се съмняваме. В момента той командва положението.
	Останалите мълчаха, защото не знаеха какво да кажат.
	Хънтър се възползва от тишината и се обърна към човека, който седеше начело на масата.
	— Как върви претърсването на къщата, Ейдриън? Някакви новини?
	Кенеди го погледна така, сякаш беше прочел мислите му.
	Настъпи дълго мълчание, изпълнено с тревожност.
	— Всъщност това е истинската причина да сме тук тази нощ — отговори директорът. — Екипът по претърсването е открил нещо в спалнята на Лушън Фолтър. Било е скрито в дюшека на леглото му.
	Напрежението в стаята се покачи с няколко градуса.
	Всички зачакаха.
	— Ето какво са намерили.
	Кенеди натисна бутона на малко дистанционно управление на масата пред себе си и на белия екран на отсрещната стена се появи изображението на затворената дървена кутия, която бяха открили Голдстайн и Рейна.
	— Прилича на кутия за огнестрелно оръжие — отбеляза Дион Дъглас. — Достатъчно голяма е да побере картечен пистолет или разглобена далекобойна пушка. Отворили ли са я?
	Кенеди кимна.
	— За съжаление вътре не е намерено оръжие — отвърна той.
	— А какво? — попита Тейлър.
	Погледът на Кенеди обходи присъстващите и се спря на Хънтър. Той отново натисна бутона на дистанционното.
	— Това.


>>	30.

	Въпреки угасените лампи и пълния мрак, който го обграждаше, Лушън Фолтър лежеше буден в килията си в подземно ниво пет в сградата на ОБН. Очите му бяха отворени и втренчени в тавана, сякаш гледаха някакъв интересен филм, който виждаше само той. Този път обаче не беше потънал в един от своите унеси. Времето за медитация беше приключило. Той реорганизираше мислите си и ги подреждаше в съответен ред за изпълнение.
	„Едно по едно — мислеше си. — Прави нещата едно по едно, Лушън.“
	И засега първата стъпка беше преминала перфектно.
	Лушън би дал всичко, за да види лицето на Хънтър, когато е слязъл в мазето на къщата в Мърфи и най-после е осъзнал, че на стената не са закачени рисунки. Би дал всичко, за да види лицето му, когато най-сетне е познал татуировката на Сюзън.
	„Да, това струва едно малко състояние.“
	Почувства, че кръвта му се затопля, докато в съзнанието му нахлуват спомените за последната нощ със Сюзън. Още си спомняше сладникавото ухание на парфюма й, меката коса и гладката й кожа. Преживя тези спомени още веднъж и отново ги зарови в паметта си.
	Запита се колко време ще отнеме на екипа на ФБР да намери кутията, която бе скрил в дюшека на леглото в голямата спалня.
	„Вероятно не много, ако са добри.“
	Инстинктивно започна да преглежда наум съдържанието на кутията и това го изпълни с вълнение. Устните му се разтеглиха в горда, но сдържана усмивка. Спомняше си всяка вещ. Но кутията и съдържанието й не бяха нищо в сравнение с онова, което предстоеше. Очакваше ги голяма изненада.
	Той преглътна усмивката си и най-после затвори очи.
	„Едно по едно, Лушън. Едно по едно.“


>>	31.

	Следващото изображение, което се появи на екрана, беше снимка на същата дървена кутия, която бяха видели преди няколко секунди, но този път капакът бе вдигнат. Всички ясно видяха, че кутията е разделена по средата на две отделения. Като по даден знак всички присъстващи в стаята, с изключение на Кенеди, едновременно извиха вратове напред и присвиха очи.
	Отделението вдясно беше пълно с наглед разноцветни парчета плат, а онова вляво с различни накити.
	Мълчание.
	Още присвиване на очи.
	Разместване на няколко стола.
	— Това женско бельо ли е? — попита агент Тейлър и посочи отделението вдясно.
	— Нека да поясня — отвърна Кенеди и отново натисна бутона на дистанционното.
	Изображението на екрана пак се промени и сега показа съдържанието на кутията, подредено върху бяла повърхност. Тейлър беше права. Нещата в дясното отделение бяха части от дамско бельо, по-точно бикини в различни цветове, размери и стилове, но сега бяха разгърнати и наредени в редици и един невидим детайл стана ясен за всички. Много от тях бяха изцапани със засъхнала кръв.
	Накитите в лявото отделение на кутията също бяха подредени в редици според вида им — пръстени, обеци, огърлици, гривни, ръчни часовници, верижки и дори няколко обеци за пъп.
	Въздухът в залата за конференции изведнъж стана задушен и някак опияняващ.
	— В дясното отделение намерихме четиринайсет части от дамско бельо — каза Кенеди и се изправи. — Единайсет са изцапани с кръв. — Той остави сериозността на думите му да проникне в съзнанието на всички и след това продължи: — Всички вещи вече са изпратени в лабораторията ни по криминалистика. Бельото е различно по големина, от най-малкия размер до по-големия номер трийсет и четири, което показва, че е принадлежало на различни хора.
	— Да, така е — отбеляза Хънтър по-скоро като инстинктивен коментар за себе си, отколкото за другите, но Кенеди го чу.
	— Извинявай, какво каза, Робърт?
	Хънтър не отговори веднага.
	— Това са сувенири, Ейдриън, и съм убеден, че всички в тази стая знаят, че обикновено колекционерите взимат по един сувенир от всяка жертва.
	Като мексиканска вълна киманията в знак на съгласие започнаха от човека вдясно от Хънтър и продължиха около масата до Тейлър.
	— Обикновено колекционерите взимат по един сувенир от всяка жертва, някоя много интимна вещ, нещо, което лесно ще отключи завладяващи спомени за жертвата и акта на убийството и ще им напомни колко са всемогъщи. Често взимат интимни части от облеклото, защото са били в близък контакт с кожата, по-точно с половите органи, и носят миризмата на жертвата. Някои извършители дори вярват, че ще могат да надушат страха на жертвата месеци по-късно или години, ако ги съхраняват правилно, и това засилва въодушевлението им, защото много от тях се възбуждат сексуално или по друг начин от страха, който упражняват над плячката си. Имайки предвид това, взимането на две или повече интимни вещи, принадлежали на една и съща жертва, би било безсмислено, защото те няма да увеличат удоволствието, което извършителите изпитват от повторното преживяване на убийството. Обикновено една вещ е повече от достатъчна.
	— Детектив Хънтър е прав — обади се доктор Ламбърт. — Няма смисъл да се взима повече от един сувенир от всяка жертва.
	— Господи — възкликна Дженифър Холдън от Отдела за профилиране. — Искате да кажете, че сега има други четиринайсет вероятни жертви, освен предишните седем, за които вече знаем?
	— Двайсет и шест вероятни нови жертви — поправи я Хънтър и посочи накитите на екрана.
	Шест чифта широко отворени очи се приковаха в него. Кенеди и доктор Ламбърт бяха единствените, които не показаха изненада.
	— Отново сте прав — потвърди доктор Ламбърт и кимна на групата. — Следвайки теорията за двойните сувенири, щом господин Фолтър вече е взел бельо от всяка жертва, взимането на накит от същата жертва е безсмислено. — Той кимна към екрана. — В кутията има дванайсет накита. Спокойно можем да предположим, че всеки е от различна жертва, увеличавайки общия им брой на двайсет и шест. Добавете го към онова, което беше намерено в багажника и мазето му, и жертвите стават трийсет и три.
	Някои от присъстващите поклатиха глави, въздъхнаха обезсърчено и зашепнаха.
	— Има и нещо друго — каза Хънтър.
	Всички отново насочиха вниманието си към него.
	— Два от пръстените, трите ръчни часовника и едната огърлица не са дамски.
	Очите на всички пак се отправиха към екрана.
	— Ако тези неща наистина са принадлежали на жертвите му — продължи Хънтър, — Лушън, изглежда, не е убивал само жени.


>>	32.

	Точно в седем и половина сутринта тежката метална врата на коридора с килиите на подземно ниво пет в сградата на ОБН забръмча и започна да се отваря. Коридорът зад нея беше широк, добре осветен и дълъг седемдесет и пет метра. Стената от пенобетон вдясно беше боядисана в матов оттенък на сивото. Лъскавият пластмасов под беше почти в същия цвят, само че малко по-тъмен, с две насочващи жълти линии по края. От лявата страна бяха наредени десет строго охранявани килии, всяка отделена със стена, широка колкото самата килия, или около три метра. Нямаше метални прегради. Фасадите на килиите бяха от много дебел, нечуплив плексиглас. Върху плексигласа, разположени в грозд в средата и на метър и половина от пода, имаше осем малки дупки, през които се разговаряше, с диаметър един сантиметър. Всички килии бяха празни и с угасени лампи, с изключение на една в дъното на коридора. Стъпките им отекваха. Въпреки че работеше във ФБР от няколко години и често посещаваше сградата на ОБН, Тейлър за пръв път слизаше в подземно ниво пет. И Хънтър не беше идвал тук.
	В дългия коридор определено имаше нещо злокобно и зловещо, сякаш току-що бяха прекрачили прага между доброто и злото. Въздухът вътре беше твърде студен и гъст и се дишаше трудно.
	Тейлър направи всичко възможно да се пребори с неприятните тръпки, които полазиха по гърба й, докато крачеше към килията, но за жалост не успя. Нещо в това място й напомняше за обитаваните от духове къщи на Хелоуин, от които се страхуваше, когато беше дете.
	— Не знам за теб — каза тя, опитвайки се да успокои треперещото си тяло, — но аз предпочитам да сме в стаята за разпити.
	— За съжаление нямаме избор — отговори Хънтър, докато обувките им потракваха върху лъскавия под с всяка крачка. Той изведнъж спря и се обърна с лице към Тейлър. — Кортни, нека да ти кажа нещо за Лушън. — Гласът му беше малко по-силен от шепот. Той не искаше ехото да го отнесе до последната килия. — Той винаги е обичал да играе игри — логически, и е много добър в това. Сега вероятно е още по-добър. Сигурен съм, че ще вземе на прицел теб, а не мен. Ще се опита да ти влезе под кожата с подмятания, намеци, преки обиди и нападки и така нататък. Някои вероятно ще бъдат много неприятни. Бъди готова за тези неща. Не му позволявай да ти въздейства. Успее ли да проникне в съзнанието ти, Лушън ще те разкъса.
	Тейлър направи физиономия, сякаш вече знаеше всичко това.
	— Аз съм голямо момиче, Робърт. Знам как да се грижа за себе си.
	Хънтър кимна. Искрено се надяваше тя да е права.


>>	33.

	В дъното на коридора точно пред последната килия вече бяха поставени два метални сгъваема стола.
	Лушън Фолтър лежеше на леглото неподвижно, с отворени очи и гледаше в тавана. Той чу стъпките, които се приближаваха към него по коридора, изправи се, застана пред плексигласа и зачака. Изглеждаше напълно спокоен и отпуснат. Лицето му не показваше абсолютно никакви емоции. Няколко секунди по-късно Хънтър и Тейлър се появиха в полезрението му и безизразната маска изчезна, сякаш той беше опитен актьор, на когото са подали реплика за важна сцена.
	Усмихна им се сърдечно.
	— Добре дошли в новия ми дом — каза Лушън и се огледа наоколо. — Колкото и да е временен.
	Килията беше правоъгълна, широка три и дълга четири метра. Също като коридора навън, стените бяха от блокове пенобетон, боядисани в матов оттенък на сиво. Освен леглото, което беше монтирано на лявата стена, имаше само тоалетна чиния и умивалник и малка метална маса с метална пейка, занитени в дясната стена и пода.
	Сякаш готвейки се да води делова среща, Лушън посочи двата стола в коридора.
	— Моля, седнете.
	Той изчака Хънтър и Тейлър да се настанят и седна на ръба на леглото.
	— Седем и половина сутринта — каза Лушън. — Обичам ранните утрини. Доколкото си спомням, ти също, Робърт. Все още ли не можеш да спиш?
	Хънтър не отговори, но безсънието му не беше голяма тайна или нещо, което криеше. Безсънните му нощи бяха започнали, когато беше на седем години, след като ракът отне майка му.
	Без други близки освен баща си, да се справи със смъртта на майка си се оказа много болезнена и самотна задача. Робърт лежеше буден нощем, твърде тъжен, за да заспи, твърде уплашен да затвори очи и твърде горд да плаче.
	След погребението на майка му той започна да се страхува от сънищата си. Всеки път, щом затвореше очи, виждаше лицето й изкривено от болка, зовящо за помощ, умоляващо да дойде смъртта. Той беше станал свидетел как някога жизненото й здраво тяло залиня и стана толкова крехко и немощно, че тя не можеше дори да сяда без чужда помощ. Някога красивото й лице с най-лъчезарната усмивка и най-добрите очи, които беше виждал, се преобрази в нещо неузнаваемо през онези няколко последни месеца. Но Робърт никога не престана да обича това лице.
	Сънят и сънищата се превърнаха в затвор и той би направил всичко, за да избяга от него. Безсънието беше логичната реакция, която тялото и мозъкът му откриха, за да се справят със страха и ужасяващите кошмари нощем. Елементарен, но ефективен защитен механизъм.
	Лушън се втренчи изпитателно в лицата им.
	— Все още си много добър в това да не издаваш нищо, Робърт — каза той и размаха пръст към Хънтър. — Всъщност бих казал, че си станал по-добър, но вие, агент Тейлър… — пръстът му се отмести към нея — дори не сте близо. Днес изражението ви е още по-обезпокоено от вчера и това може да означава само едно. Намерили сте кутията.
	Тейлър стрелна с очи Хънтър и после отново се вгледа в Лушън. Хънтър, от друга страна, не откъсваше поглед от стария си приятел.
	Устните на Лушън пак се разтеглиха в усмивка.
	— Бързият поглед, който хвърлихте на Робърт, затвърди подозренията ми. Имате още да учите.
	Тейлър си пое дъх дълбоко и решително и не отговори.
	Усмивката на Лушън стана по-широка.
	— Вижте, агент Тейлър, да запазите постоянно безизразно лице изисква много практика, а постигането на измамно изражение — още повече. Нали, Робърт? — Лушън знаеше, че Хънтър няма да отговори, затова продължи: — Дори ти трябва да признаеш, че аз съм усъвършенствал моето, нали, Робърт? Ти си мислеше, че винаги можеш да разбереш дали лъжа, нали? — Той си пое дъх. — И можеше, преди всичките години, които изминаха, но вече не. — Млъкна и се почеса по брадичката. — Да видим сега. Какво беше? А, да… това.
	Той се втренчи в очите на Хънтър и погледът му изведнъж стана по-съсредоточен и решителен. И после, за част от секундата, долният му ляв клепач се присви в почти незабележимо движение. Ако човек не го търсеше, нямаше да го види.
	— Забелязахте ли това, агент Тейлър? — попита той.
	Тейлър не каза нищо, но погледът й беше недоумяващ.
	Лушън се усмихна.
	— Разбира се, че не сте, но знам, че Робърт го забеляза. Заради вас, агент Тейлър, ще го направя още веднъж, този път бавно. Гледайте ме право в очите и внимавайте, иначе няма да го видите.
	Той повтори движението с клепача, този път толкова контролирано, че беше плашещо.
	Тейлър най-после го забеляза.
	— Ти ми каза за това веднъж в университета, помниш ли, Робърт? Мислеше, че не съм обърнал внимание, нали?
	Хънтър беше забравил, че е споменал пред Лушън за издайническия знак, след като бяха пийнали на един купон.
	— Аз обаче _не_ го забравих — продължи Лушън. — Ти каза, че е нещо едва доловимо и не всеки би го забелязал, но аз знам, че ти винаги можеш да го видиш. Ти винаги си имал набито око за такива неща, Робърт. Знам, че не го правя често. Не и когато казвах някоя невинна лъжа, но ако беше нещо по-сериозно… Хоп, погледът ми и долният ляв клепач ме издаваха. — Лушън използва палеца и показалеца си и потърка очи два пъти. — Затова дълго се упражнявах пред огледало, докато неволното движение изчезна. Вече няма издайнически знаци. Психологичните моторни реакции сега не ме издават. Отне ми доста време, но се научих да ги контролирам. Всъщност станах толкова добър, че мога да създавам нови движения, щом поискам, само за да обърквам хората. Това е страхотна идея, нали?
	Хънтър и Тейлър мълчаха.
	— Знаех, че ще търсиш издайническото трепване на окото ми, Робърт… Усетих съсредоточеността ти да ме разгадаеш. — Лушън отново се усмихна. — Бях невероятен, нали? Изпълнение, достойно за „Оскар“. — Без да губи нито миг, той смени темата и продължи по-нататък. — Бих ви предложил напитки, но имам само чешмяна вода и една чаша. — Пак се втренчи в двамата, които бяха дошли да го разпитват. — Кафе би било чудесно, но нямам. — Погледът му се задържа на Тейлър.
	Тя схвана намека, погледна към камерата за видеонаблюдение на тавана над килията и кимна.
	— Без мляко, с две бучки захар, моля — каза Лушън, гледайки към същата камера, а после отново се обърна към Хънтър и Тейлър. — И така, нека да ви кажа как ще процедираме. Ще ви позволя да ми зададете няколко въпроса. Ще отговоря искрено, говоря сериозно. Няма да излъжа. След това ще бъде мой ред да ви задам въпрос. Ако почувствам, че не сте отговорили честно, разпитът приключва за двайсет и четири часа и можем да започнем отново на другия ден. Аз казвам истината и вие казвате истината. Справедливо ли ви се струва?
	Тейлър се намръщи.
	— Ти искаш да ни задаваш въпроси? За какво?
	Реакцията й развесели Лушън.
	— Информацията е сила, агент Тейлър. Аз обичам да се чувствам силен, а вие?
	Всички чуха, че вратата в другия край на коридора отново забръмча и се отвори. Към тях тръгна морски пехотинец, който носеше чаша вдигащо пара кафе. Тейлър взе чашата, сложи я върху плъзгащия се плексигласов поднос и го бутна в килията към Лушън.
	— Благодаря, агент Тейлър — каза той, взе чашата, поднесе я към носа си, вдъхна аромата и отпи. Ако кафето беше твърде горещо, Лушън не показа никаква реакция. — Много е хубаво. — Кимна в знак на одобрение и отново седна. — И така, да започнем голямото разкритие. Какъв е първият ви въпрос?


>>	34.

	Хънтър мълчаливо изучаваше стария си приятел, откакто двамата с Тейлър бяха застанали пред килията му. Тази сутрин Лушън имаше още по-победоносен и самовлюбен вид от предишния ден, но това не беше толкова изненадващо. Той знаеше, че има предимство, поне засега, и че трябва да играят по свирката му. Това, изглежда, му доставяше огромно удоволствие. Имаше обаче и нещо друго, нещо различно у него — убеденост, увереност, дори силна гордост, сякаш наистина искаше всички да узнаят истината за онова, което беше направил.
	Тейлър погледна Хънтър, който не понечи да зададе първия въпрос.
	— Засега намерихме признаци, че може да си извършил трийсет и три убийства — започна тя с монотонен, спокоен и овладян глас, без да откъсва очи от Лушън… — Така ли е, или има още жертви, за които не знаем?
	Лушън отново отпи малка глътка кафе и хладно повдигна рамене.
	— Добър пръв въпрос, агент Тейлър. Опитвате се направо да разберете колко голямо чудовище съм. — Той леко наклони назад глава и прокара показалец от адамовата си ябълка до върха на брадичката си, все едно се бръснеше. — Но кажете ми, ако съм убил само един човек, по жесток начин или не, това по-малко чудовище ли ще ме направи, отколкото ако съм убил трийсет и трима, петдесет и трима, сто и трима души?
	Тейлър запази хладнокръвие.
	— Това единият от въпросите ти към нас ли е?
	Лушън се усмихна безгрижно.
	— Не. Само бях любопитен, но няма значение, защото, както казах, агент Тейлър, това е добър пръв въпрос. Само че не е правилният. И това е много разочароващо за старши агент на ФБР като вас. Очаквах повече. — Той я погледна пренебрежително. — Но нямам нищо против да ви науча на нещо. Все пак животът е едно голямо училище, нали, агент Тейлър?
	Тя не отговори, но в очите й проблесна гняв.
	— Първият ви въпрос да бъде по-целенасочен и да адресира главната тема, заради която сте дошли. Въпросът трябва да подскаже отговор, който да покаже дали си губите времето, или не. — Лушън отново изпи глътка кафе и се обърна към Хънтър. — Но да видим дали ще можем да оправим това. Още си спомням колко беше добър в университета, Робърт, винаги една крачка пред всички, включително преподавателите. Сега, след толкова много години опит като детектив от полицията, предполагам, че си още по-добър, проницателен и дори остроумен. И така, за голямата награда, да го чуем, Робърт. В тази ситуация какъв би бил твоят пръв въпрос? И моля те, не разочаровай агент Тейлър. Тя иска да се учи.
	Не беше необходимо Хънтър да поглежда Тейлър. Той усещаше погледа й върху себе си.
	Беше се облегнал назад на стола. Позата му беше спокойна и отпусната. Левият му крак бе кръстосан над десния, а ръцете му бяха отпуснати на бедрата. Нямаше напрежение във врата или раменете му и изражението на лицето му не изглеждаше разтревожено.
	— Не ни карай да чакаме, Робърт — подкани го Лушън. — Търпението е добродетел, но много трудна за овладяване.
	Хънтър знаеше, че няма друг избор, освен да играе играта на Лушън.
	— Мястото — най-после отговори той. — Наистина ли знаеш точното място, където си изхвърлил всеки труп?
	Лушън остави чашата с кафето на пода и бавно започна да ръкопляска.
	— Добър е, нали? — обърна се той към Тейлър със саркастичен тон. — На ваше място бих обърнал внимание на това, агент Тейлър. Днес може да научите едно-две неща.
	Тейлър се постара да не го погледне гневно.
	— Знаете ли защо това е правилният въпрос, агент Тейлър? — риторично попита Лушън като учител, който изнася лекция. — Защото ако отговорът е „не“, тогава всичко свършва. Веднага можете да ме изпратите на електрическия стол. Повече няма да съм ви необходим, нито на вас, нито на ФБР. — Без да откъсва очи от нея, той взе чашата с кафето от пода. — Не сте дошли да получите признания от мен, агент Тейлър. Тази част е приключила. Аз съм убиец. Убил съм всичките онези хора… по жесток начин. — В последните му думи прозвуча смразяваща кръвта гордост. — Единствената причина все още да съм тук е, защото отчаяно се нуждаете да ви дам нещо. — Той погледна Хънтър. — Мястото, където са труповете. Не защото ви трябват доказателства за онова, което съм направил, а защото семействата искат да знаят. Те трябва да направят подобаващо погребение на любимите си хора, нали така, агент Тейлър?
	Тя пак не отговори.
	— Ако отговоря с „не“ на въпроса на Робърт, тогава няма да има смисъл от повече разпити. Ще бъде безсмислено да ми задавате въпроси и да ме държите тук, защото не мога да ви кажа онова, от което се нуждаете. — Устните на Лушън се разтеглиха в лека усмивка. Това определено го развеселяваше. — Кажете ми, агент Тейлър, вбесявате ли се, че един външен човек може да върши работата ви по-добре от вас?
	„Не му позволявай да ти въздейства — опита се да внуши Хънтър на Кортни. — Не се ядосвай. Не му позволявай да ти влезе под кожата.“ С периферното си зрение видя, че тя се бори с гнева си, а щом той го виждаше, значи и Лушън го забелязваше.
	Тейлър не се хвана на въдицата. Наистина се бореше с гнева си, но го овладя.
	Лушън се ухили гордо и отново насочи вниманието си към Хънтър.
	— Отговорът на твоя въпрос, Робърт, е _да_. Знам къде са всички трупове, които _може_ да бъдат намерени. — Той спокойно отпи от кафето си. — Както се досещаш, някои няма как да бъдат открити. Това е физически невъзможно. А освен това знам наизуст имената им — небрежно подхвърли Лушън.
	Той отново се опита да разгадае изражението на Хънтър и пак не успя, но съзря леко съмнение в очите на Тейлър.
	— Готов съм да се подложа на тест с детектор на лъжата, ако мислите, че ви мамя, агент Тейлър.
	„Лесно ще го надхитри — спомни си тя думите на Хънтър от среднощното съвещание. — Вероятно разчита на тест с детектор на лъжата.“
	— Няма да е необходимо — отговори Тейлър.
	Лушън се засмя оживено.
	— Разбирам. Робърт ли ви каза, че и двамата надхитрихме детектора на лъжата, когато бяхме в университета, ей така, за развлечение?
	Кортни не потвърди, но не знаеше, че и Хънтър е надхитрил детектора.
	— Робърт обаче беше много по-добър от мен. Отне ми месеци да усъвършенствам техниката, но той я усвои само за няколко седмици. — Лушън погледна Хънтър. — Робърт винаги е имал огромна самодисциплина и контрол върху съсредоточаването.
	В последните няколко думи прозвуча нещо различно. Тейлър си помисли, че е завист, но грешеше.
	Лушън вдигна ръка в жест — „Почакайте“.
	— Но защо да вярвате на всяка моя дума? Досега само съм ви лъгал. — Последва дълго мълчание. — Както предложих, може да пробвам тест с детектор на лъжата. — Лушън отметна назад глава и се засмя на глас. — Бих искал да го направите. Би било забавно.
	На Хънтър и Тейлър не им беше смешно.
	— Не е необходимо да го казваш, Робърт — отбеляза Лушън, предугаждайки какво ще каже Хънтър. — Знам процедурата. За да установиш поне малко доверие между нас, ти трябва някакъв знак на добра воля, нали? Ако бях терорист, който държи заложници, това е моментът, в който да ме попиташ за някой заложник само за да разбереш дали съм готов да играя честно.
	— Да, трябва да ни дадеш нещо, Лушън — съгласи се Хънтър, който все още не беше сменил отпуснатата си поза. — Както спомена, досега само си ни лъгал.
	Лушън кимна и изпи остатъка от кафето си.
	— Разбирам, Робърт. — Той затвори очи и си пое дъх, дълбоко и спокойно, сякаш седеше в градина и се любуваше на приятното ухание на цветята. — Меган Лоуи — каза после, без да отваря очи. — Двайсет и осем годишна. Родена на шестнайсети декември в Луистаун, Монтана. — Той бавно прокара език по устните си, сякаш устата му бе започнала да отделя слюнка при спомена. — Кейт Баркър, двайсет и шест годишна. Родена на единайсети май в Сиатъл, щата Вашингтон. Меган беше отвлечена на втори, а Кейт на четвърти юли. И двете бяха независими проститутки, които работеха в Сиатъл, щата Вашингтон. Меган беше брюнетката, чиято глава бе намерена в багажника на колата, която карах, а Кейт — блондинката. — Лушън най-после отвори очи и погледна Хънтър. — Останките от телата им все още са в Сиатъл. Искаш ли да ти напиша адреса?


>>	35.

	Ейдриън Кенеди, който гледаше и слушаше разпита от контролната стая в сектора с килиите, незабавно задейства бюрократичната машина, за да получи федерална съдебна заповед за обиск. Той имаше предимства, тъй като беше директор във ФБР, и въпреки ранния час и факта, че щата Вашингтон е три часа назад от Вирджиния, успя да вземе заповед, подписана от федерален съдия от Сиатъл, за рекордно време.
	Въпреки че Лушън беше казал на Хънтър и Тейлър, че ключът за мястото, където се намират останките на двете жертви, е на същата връзка, която бяха използвали за къщата в Мърфи, Кенеди не искаше да чака. Нямаше намерение да изпрати Хънтър, Тейлър или някой друг агент от Куонтико чак до Сиатъл само за да провери дали Лушън отново лъже или не.
	След като издейства съдебна заповед, Кенеди се обади в полевия офис на ФБР на Трето авеню 1110 в Сиатъл, щата Вашингтон, и в 8:30 тихоокеанско време екип от двама агенти беше изпратен на адреса, който Лушън беше казал на Хънтър и Тейлър — комплекс от складове под наем.
	— Е, къде отиваме, Ед? — попита специален агент Серджо Декър, когато седна зад волана и включи двигателя на черния джип „Форд“.
	Едгар Фигероа, специалният агент, ръководещ операцията, току-що се бе настанил на предната седалка до него. Той беше на трийсет и пет години, висок и с широки рамене, с атлетично телосложение. Черната му коса бе подстригана с дължина един сантиметър и човек трябваше само да погледне носа му, за да разбере, че е чупен най-малко два пъти.
	— Да проверим склад за лични вещи на Северна сто и трийсета улица — отговори той и закопча предпазния колан.
	Декър кимна, изкара джипа на заден ход, зави надясно по Трето авеню и се отправи на северозапад към Сенека стрийт.
	— Какъв е случаят? — попита той.
	— Не е наш — отвърна Фигероа. — Мисля, че са се обадили някъде от високо, от Вашингтон или Куонтико. Ние само ще потвърдим достоверността на адреса.
	— Наркотици?
	Фигероа повдигна рамене и в същото време поклати глава.
	— Не съм сигурен, но не мисля. Доколкото знам, Агенцията за борба с наркотиците не участва. Не ми казаха много, но предполагам, че става дума за останки на жертви.
	Декър повдигна вежди.
	— Натъпкани в складова клетка?
	— Това е адресът, който ни казаха — потвърди Фигероа.
	Декър отново зави надясно и подкара по междущатско шосе 5 Север, отправяйки се към Ванкувър, Британска Колумбия. Движението не беше натоварено, както можеше да се очаква по това време сутринта, но все пак имаше коли.
	— Задържали ли са някого? — попита Декър.
	— Доколкото разбрах, да. И мисля, че го държат или във Вашингтон, или в Куонтико. — Фигероа отново повдигна рамене. — Вече споменах, не ми казаха много, но останах с убеждението, че е нещо голямо.
	— Имаме ли съдебна заповед, или ще влезем, убеждавайки ги със сладки приказки и чара си на агенти на ФБР? — пошегува се Декър.
	— Имаме заповед — отговори Фигероа и погледна часовника си. — На адреса ще ни чака съдебен полицай.
	Пътуването от офиса на ФБР на Трето авеню до сградата с индивидуални складове, която се намираше в северната част на града, им отне двайсет и пет минути. Като повечето такива сгради отвън тази също приличаше на хангар. Цялата беше боядисана в бяло, а търговското име беше изписано с огромни зелени букви отпред. Големият паркинг за клиенти беше почти празен. Имаше само няколко коли, разпръснати тук-там. Млада двойка разтоварваше съдържанието на взет под наем бял микробус върху грамадна количка. Микробусът беше паркиран до платформа номер две.
	Декър спря джипа до малката декоративна зелена градина точно пред входа на главния офис. Земята все още беше мокра от дъжда, който бе спрял преди около четирийсет минути, но съдейки по тъмното небе, щеше да завали отново.
	Двамата агенти слязоха от джипа. От бял „Джийп Компас“ на няколко метра вдясно от тях слезе жена на четирийсет и няколко години.
	— Аз съм съдебен полицай Джоана Хюс — представи се тя и протегна ръка. Не беше необходимо да пита. Хюс лесно разбра, че Фигероа и Декър са двамата агенти на ФБР, с които трябва да се срещне.
	Кестенявата й коса бе прибрана на тила в стегната конска опашка и челото й изглеждаше твърде голямо за овалното й лице. Не можеше да се нарече привлекателна. Носът й бе твърде заострен, устните — прекалено тънки, и като че ли непрекъснато присвиваше очи, сякаш се опитваше да прочете нещо, което се намира твърде далеч от нея. Беше елегантно облечена в кремав делови костюм и носеше обувки с остри носове и високи токчета. Агентите се представиха официално и се ръкуваха с нея.
	— Ще влезем ли? — Хюс посочи приемната.
	Прозвуча електронна камбанка, когато Фигероа бутна вратата на офиса и тримата влязоха в прекалено ярко осветена правоъгълна стая. Двамата агенти на ФБР не свалиха тъмните си очила. Джоана Хюс само изпита желание да си беше взела нейните.
	Вляво от вратата имаше малко пространство за сядане. Светлокафяв четириместен диван и два еднакви на цвят фотьойла бяха поставени около ниска кръгла маса от хром и стъкло. На плота бяха наредени няколко списания и брошури за складовите помещения. В ъгъла имаше голямо шише с вода и охладител. Зад дървената рецепция седеше млад мъж, който не изглеждаше на повече от двайсет и пет години. Очите му бяха втренчени в смартфона му. Или трескаво пишеше съобщения, или беше погълнат от някаква смешна забавна игра. Едва след пет-шест секунди той най-после отмести поглед от малкия екран и вдигна глава.
	— С какво мога да ви помогна? — попита, остави смартфона до компютърния монитор пред себе си, стана и се усмихна прекалено ентусиазирано на посетителите.
	— Вие ли сте отговорникът тук? — попита Хюс.
	— Точно така, госпожо. — Той кимна веднъж. — Какво мога да направя за вас?
	Тя се приближи и показа служебните си документи.
	— Аз съм Джоана Хюс от федералната съдебна полиция на Съединените щати. Тези двама господа са федерални агенти от ФБР.
	Фигероа и Декър бръкнаха в джобовете на саката си и извадиха картите си.
	Младият мъж ги погледна и отстъпи назад. Изглеждаше смутен.
	— Някакъв проблем ли има? — Въодушевената му усмивка се изпари.
	Хюс му даде лист хартия с правителствения печат на Съединените щати.
	— Това е федерална съдебна заповед за обиск, която ни дава законно разрешение и право да претърсим индивидуално складово помещение номер триста двайсет и пет — каза тя спокойно, но с много авторитетен глас. — Бихте ли го отворили?
	Рецепционистът погледна заповедта, прочете няколко реда, направи гримаса, сякаш бяха написани на латински, и се поколеба за миг.
	— Аз… мисля, че трябва да се обадя на шефа си.
	— Как се казваш, момче? — попита Декър.
	— Били.
	Били беше висок метър и седемдесет, с къса руса коса със заострени нагоре с гел кичури на места. Имаше набола брада на три дни и по две обеци на всяко ухо.
	— Е, Били, може да се обадиш на когото искаш, но ние нямаме време да чакаме. — Декър кимна към заповедта за обиск. — Както обясни федералният съдебен полицай Хюс, този лист хартия, подписан от федерален съдия на Съединените щати, ни дава законното право да претърсим складово помещение триста двайсет и пет със или без твоето съдействие. Нито ти, нито ние се нуждаем от разрешението на шефа ти, за да го направим. Само това тук е разрешението, от което се нуждаем. Ако не ни отвориш вратата, за твое съжаление, ние ще я разбием, използвайки каквито средства намерим за необходимо.
	— И няма да бъдем отговорни пред закона за причинени щети — добави Фигероа. — Разбираш ли какво ти казвам?
	Били очевидно се почувства много неудобно. Мобилният му телефон иззвъня на плота на рецепцията, известявайки пристигането на съобщение, но той дори не го погледна.
	— Това копие от заповедта остава при теб — продължи Декър. — Можеш да го покажеш на шефа си, на адвоката си или на когото искаш. Екземплярът гарантира, че ти не нарушаваш закона или правилника на фирмата и че не правиш нищо забранено. — Той млъкна и погледна часовника си. — Нямаме абсолютно никакво време за губене, Били. Затова какво да бъде? Ще ни пуснеш ли в складовото помещение, или да разбием вратата? Трябва да направиш избор.
	— Будалкате се с мен, нали? — попита Били.
	Погледът му се отмести към стъклото зад двамата агенти, сякаш се опитваше да открие скрита камера някъде там.
	— Това е официално, Били — отвърна Хюс. Тонът й говореше, че не се шегува.
	— Наистина ли сте от ФБР? — В тона на Били прозвуча вълнение.
	— Да, настина — отвърна Декър.
	— Вижте, бих искал да помогна. Мога да ви пусна в сградата. Няма проблем. Но не мога да отворя вратата на склад триста двайсет и пет, защото има катинар. Никоя от нашите врати няма заключващ механизъм, само много дебело плъзгащо се резе. Клиентите ни могат да купят катинар от нас. — Били бързо показа табло зад себе си с няколко катинара с различна големина. — Могат да си донесат и свои катинари, но не е позволено да слагат допълнителна ключалка. Щом помещението се даде под наем, ние вече нямаме достъп до него. Всеки склад е напълно личен.
	Фигероа кимна и се замисли за момент.
	— Добре. Можеш ли да ни кажеш детайлите на абонамента?
	— Разбира се. — Били започна да пише нещо на компютъра зад рецепцията и след няколко секунди каза: — Ето. Складовото помещение е средно по големина, едно от нашите специални, три на три метра.
	— Специално? — попита Декър.
	— Да — отговори Били. — Има електрически контакт.
	— Добре.
	— Било е дадено под наем преди осем месеца, на четвърти януари, на някой си господин Лиъм Шоу — продължи да чете от екрана. — Платил е цялата година в аванс… в брой.
	— Не съм изненадан — рече Декър.
	— Складовото помещение се намира в коридор Е — добави Били. — Мога да ви заведа, ако искате.
	— Да вървим — едновременно казаха Фигероа и Декър.


>>	36.

	Докато не получат потвърждение, че Лушън казва истината за индивидуалния склад в Сиатъл, никой не виждаше смисъл да продължават с разпитите. Директорът Ейдриън Кенеди каза на Хънтър и Тейлър, че агенти на ФБР от Вашингтон, въоръжени с федерална съдебна заповед за обиск, вече са изпратени да потвърдят достоверността на показанията на Лушън и че до шейсет минути или по-малко би трябвало да имат отговор.
	Тейлър седеше сама в една от залите за конференции на подземно ниво три в сградата на ОБН и гледаше недокоснатата чаша кафе на масата пред себе си, когато Хънтър отвори вратата и влезе.
	— Добре ли си? — попита той.
	За миг му се стори, че въпросът му не е стигнал до нея, но после тя бавно се обърна и го погледна.
	— Да, добре съм.
	Последваха няколко минути на неловко мълчание.
	— Справи се добре там долу — каза той с непокровителствен тон.
	— О, да — иронично кимна Тейлър. — Освен че започнах с погрешния въпрос.
	— Не — отвърна Хънтър и седна от другата страна на масата срещу нея. — Точно тук грешиш. Какъвто и пръв въпрос да му беше задала, Кортни, Лушън щеше да го обърне срещу теб и да се опита да те злепостави, да те накара да се почувстваш некомпетентна, да разклати увереността ти и да те принуди да мислиш, че не си достатъчно добра, защото иска да ти влезе под кожата. И той знае, че е добър в това отношение. В университета се заяждаше с преподавателите по този начин.
	Тейлър не отместваше очи от Хънтър.
	— Лушън иска да влезе и под моята кожа, но ме познава малко по-добре, отколкото теб, или поне ме познаваше, затова сега опипва почвата, за да види как ще реагираш.
	Тя се замисли върху думите му.
	— И ще те притиска все по-силно.
	— Нека да го направи — твърдо отвърна Тейлър и повдигна рамене.
	— Продължавай да отстояваш своето и не го въвличай в психологически битки, защото той иска именно това.
	— Казах ти вече, Робърт — спокойно отговори тя. — Аз съм голямо момиче. Знам как да се грижа за себе си.
	Ейдриън Кенеди бутна вратата на залата за конференции и надникна вътре.
	— Аха, ето къде сте били. — Той носеше синя папка със себе си.
	— Има ли новини от Сиатъл? — попита Хънтър.
	— Все още нищо. Чакаме, но Лушън не е излъгал за самоличностите. — Кенеди разгърна папката. — Меган Лоуи, двайсет и осем годишна. Родена на шестнайсети декември в Луистаун, Монтана. Напуснала Луистаун, когато била на шестнайсет, шест месеца след като майка й разрешила на тогавашното й гадже да се нанесе в къщата им. — Той инстинктивни кимна към Хънтър. — Първо отишла в Лос Анджелис, където прекарала следващите шест години. По всичко личи, че наистина е била проститутка по улиците. След това Меган се е преместила и Сиатъл. Професията й останала същата. — Кенеди прелисти страницата на доклада, който четеше. — Кейт Баркър, двайсет и шест годишна. Родена на единайсети май в Сиатъл, щата Вашингтон. Напуснала дома си на седемнайсет години и се преместила при гаджето си, който по онова време бил „амбициозен музикант“. Не е потвърдено, но изглежда приятелят й я е карал да проституира.
	— Пари за наркотици? — попита Тейлър.
	Кенеди повдигна рамене.
	— Вероятно. Ще бъде трудно да потвърдим датите на отвличане, които Лушън съобщи, втори юли за Меган и четвърти за Кейт, защото за никоя от двете не е съобщено, че е изчезнала.
	Това не беше изненадващо. Неразкритите убийства на проститутки се нареждат на трето място в САЩ след убийствата на членове на банди и свързаните с наркотици. Всеки ден хиляди момичета, работещи на улицата в Америка, са изнасилвани, пребивани, ограбвани или отвличани. Не ги взимат на прицел, защото изглеждат привлекателни или защото носят пари в себе си, а защото са леснодостъпни, изключително уязвими и преди всичко анонимни. Голямото мнозинство от работещите на улицата момичета работят сами или със свои колежки. Обикновено нямат партньор по очевидни причини. Много от тях са избягали от дома си и не поддържат връзки със семействата си. Те водят самотен живот и имат много малко приятели. Статистически в полицията се докладват само две от всеки десет изчезнали проститутки по улиците.
	Кенеди даде по едно копие от докладите на Хънтър и Тейлър. Във всеки доклад имаше снимка. И двете жени, Меган Лоуи и Кейт Баркър, бяха арестувани по два пъти за проституция. Въпреки полицейските снимки, направени при арестите им, беше невъзможно да се разбере дали двете глави, намерени в багажника на колата на Лушън, са техни, тъй като бяха жестоко обезобразени.
	— Щом не е излъгал за самоличностите им — каза Кенеди, докато излизаше от стаята, — има голяма вероятност Лушън да не лъже и за Сиатъл.


>>	37.

	Вътрешната част на хангара със складове беше също така ярко осветена като рецепцията, с широки коридори и заоблени ъгли за улесняване на движението на товарните колички и мотокарите с палети. Пластмасовият под беше боядисан в светлозелено. Вратите на индивидуалните складове бяха бели със съответните номера, написани с черно в средата и втори път на стената вдясно от вратата. За две минути Били ги преведе през всички завои и коридори, докато стигнаха коридор Е. Номер триста двайсет и пет беше третата врата вляво.
	— Ето я — каза Били и я посочи.
	Точно както беше обяснил по-рано, в десния край на ролетната врата имаше метално резе, заключено с масивен, месингов на цвят катинар.
	Фигероа и Декър се приближиха, за да огледат по-добре.
	За разлика от военния катинар, с който Лушън беше заключил вратата на мазето на къщата в Мърфи, този беше „Мастър Просерис“, със защитена скоба, не неразбиваем, но с внушителен вид.
	— Сериозен катинар — отбеляза Фигероа, поглеждайки Декър и после Били. — Мислиш ли, че ще можеш да го срежеш с ножица за арматура?
	Били вече бе предположил, че ще трябва да среже катинара, и беше взел ножица за арматура, боядисана в червено и жълто, дълга един метър.
	— Няма проблем — отвърна той и пристъпи напред. — Преди няколко седмици се наложи да срежем един подобен катинар. Сигурен съм, че този няма да е по-различен.
	— Хайде, Били, свърши си работата — каза Фигероа и се дръпна встрани.
	Младежът разтвори ножицата широко и внимателно я постави върху единия край на защитената скоба на катинара. Отпусна тежестта си върху ножицата и натисна силно.
	Тя се плъзна по катинара, сякаш не се беше случило нищо, но всички видяха, че върху пода отскочи нещо и се изтърколи два метра по-нататък по коридора. Били беше успял да среже защитния пласт и сега скобата беше оголена от едната страна.
	— Казах ви — рече той и кимна към ножицата. — Това лошо момиче му е майсторът. Сега идва лесната част. — Той нагласи ножицата около оголената скоба и пак стисна силно.
	Този път остриетата не се плъзнаха по катинара, а с лекота срязаха скобата, сякаш минаха през влажна глина.
	Всички изглеждаха смаяни.
	— Трябва да срежа отново — обясни Били. — Тази скоба е твърде дебела и яка, за да можем да я изкривим, да я измъкнем и да освободим катинара. Трябва да отрежа парче от нея.
	— Давай смело, Били — рече Декър.
	Били повтори същите стъпки като преди, но този път постави остриетата на ножицата три сантиметра по-нагоре от мястото, където сряза първия път.
	Ножицата отново сряза метала и малко парче падна на земята, като остави голяма дупка в скобата на катинара.
	— Готово, мамка му — победоносно обяви Били и извади катинара от резето на вратата.
	— Страхотна работа — похвали го Фигероа.
	Били се дръпна встрани, а Фигероа плъзна назад резето на металната врата и я вдигна нагоре. Четиримата застанаха неподвижно за момент и се втренчиха в почти празния склад с размери три на три метра. Вътре имаше само един голям фризер с чекмеджета, избутан до задната стена.
	— Благодаря, Били — каза Декър и нахлузи латексови ръкавици на ръцете си. Фигероа направи същото. — Сега може да се върнеш на рецепцията. Ще те повикаме, ако се нуждаем от нещо друго.
	На лицето на Били се изписа разочарование.
	— Не може ли да остана да гледам?
	— Не и този път, Били.
	Изчакаха, докато момчето зави зад ъгъла, и после влязоха в склада. Хюс остана на две крачки зад двамата агенти.
	От мотора на фризера се разнасяше изнервящо и зловещо тихо бръмчене. На капака нямаше катинар или ключалка.
	Фигероа се приближи и огледа фризера, проверявайки го отдолу и отзад.
	— Всичко изглежда наред.
	— Тогава да погледнем вътре — предложи Декър.
	Фигероа кимна и вдигна капака.
	Тримата се намръщиха едновременно, когато надникнаха вътре.
	— Какво по-точно виждаме? — иронично попита Хюс. — Запаси от сладолед за сладкарница?
	Големият фризер беше пълен с двулитрови пластмасови бъчвички за сладолед, наредени на три пласта. Етикетите на най-горния ред показваха най-различни видове — шоколадов, ванилов, ягодов, с шамфъстък, с бисквити, ябълков с канела и бананов.
	Декър все още се мръщеше при вида на бъчвичките, но изражението на Фигероа беше много по-обезпокоено.
	— Боже — възкликна той и посегна към едната бъчвичка с етикет „Ягодов сладолед“.
	Сега Хюс и Декър се намръщиха.
	Фигероа хвана матовата бяла бъчвичка с лявата си ръка, а с дясната бавно отвори капака.
	Джоана Хюс отвори широко очи, когато видя какво има вътре. Секунда по-късно тя повърна.


>>	38.

	Хънтър и Тейлър бяха повикани в кабинета на директора Ейдриън Кенеди четирийсет и пет минути след като той ги беше оставил с докладите за Меган Лоуи и Кейт Баркър.
	Кабинетът, който се намираше на третия етаж в сградата на ОБН, беше просторен и хубаво обзаведен, без да бъде прекалено внушителен. Имаше старомодно махагоново бюро, две тъмнокафяви кожени кресла „Честърфийлд“, пухкав килим, който изглеждаше доста удобен за спане, и огромна библиотека с най-малко стотина тома с кожени корици. Стените бяха украсени предимно с дипломи в рамки, награди и снимки на директора, позиращ до видни политически и правителствени личности.
	Кенеди седеше зад бюрото си, сложил очилата за четене високо на носа си, и гледаше седемдесетсантиметровия компютърен екран.
	— Влезте — извика той в отговор на почукването на вратата.
	Тейлър отвори и прекрачи прага. Хънтър я следваше на две крачки.
	— Не сядайте — каза Кенеди, направи им знак да се приближат и кимна към екрана. — Получихме новини от Сиатъл. Елате да видите.
	Хънтър и Тейлър минаха покрай креслата и застанаха зад бюрото му, Хънтър вляво от него, а Тейлър вдясно. Екранът показваше само десктопа. Кенеди беше умалил приложението, което гледаше.
	— Преди около четирийсет минути — започна той — двама наши агенти и федерален съдебен полицай на Съединените щати са разбили катинара на вратата на складовото помещение в Сиатъл. Ето какво са намерили вътре.
	Кенеди щракна с компютърната мишка и увеличи приложението — обикновена програма за разглеждане на изображения.
	— Получих снимките преди пет минути — обясни той.
	Първата фотография бе направена от отворената врата на склад триста двайсет и пет, стандарта широкоъгълна снимка от местопрестъпление, изобразяваща цялата стая. Даваше много добра представа за големината на помещението и показваше колко неподозрително изглежда то. До задната стена се виждаше голям фризер с чекмеджета.
	Кенеди отново щракна с мишката.
	Втората снимка показваше самия фризер със затворен капак. Пак нямаше нищо подозрително.
	Третата фотография беше направена под ъгъл от горе надолу и показваше какво са видели агентите, когато са вдигнали капака на фризера.
	Тейлър се намръщи като видя бъчвичките за сладолед.
	— От тук нататък става извратено — каза Кенеди и отново щракна с мишката.
	Изображението на екрана се замени със снимка в близък план на агент, който държеше една от бъчвичките за сладолед с лявата си ръка. Капакът беше махнат.
	Тейлър се поколеба за част от секундата, докато присвиваше очи, усилено опитвайки се да разбере какво по-точно гледа… и най-после го видя.
	— О, боже — промълви и закри с ръка устните си.
	Хънтър не откъсна поглед от екрана.
	В бъчвичката от сладолед имаше два чифта замразени човешки очи и два човешки езика.
	Лесно беше да се види защо в първия момент Тейлър се мъчеше да разбере какво вижда. Поради дехидратацията и липсата на кръв всичко се беше смалило. Очните ябълки бяха в лявата страна на снимката, долепени една до друга като гроздови зърна. Езиците бяха вдясно, слепени един върху друг, образувайки странна фигура с формата на буквата Х.
	Кенеди даде на Хънтър и Тейлър още няколко секунди да разгледат снимката и после отново щракна с компютърната мишка. Следващият фотос показваше втора бъчвичка за сладолед. Вътре имаше замразена човешка ръка, отрязана в китката. Нямаше пръсти. Бяха отрязани.
	Следващата снимка беше на втора замразена ръка в бъчвичка за сладолед.
	Следващата показваше друга отрязана и замразена част от тяло.
	Кенеди престана да щрака с мишката.
	— Това продължава в същия дух — каза той. — Във фризера има шейсет и осем бъчвички за сладолед. Всяка съдържа замразена част от тяло. В някои има вътрешни органи или части от тях… сърце, черен дроб, стомах… Схващате картинката, нали?
	Хънтър кимна.
	— Тази секция от сградата с индивидуални складове в Сиатъл е отцепена засега — обясни Кенеди. — Гарантират ми два, най-много три часа, за да могат криминалистите да проверят цялото помещение и да вземат фризера с всичките бъчвички за сладолед. В лабораторията ще направят анализ на ДНК и ще го сравнят с онзи, който имаме от отрязаните глави в багажника на Лушън. Не се съмнявам, че ще съвпадне.
	Хънтър и Тейлър, изглежда, също не се съмняваха.
	— Служителят, който работи в складовете, помогнал на агентите да разбият вратата на помещението на Лушън, но не е имал представа какво се съхранява вътре — продължи Кенеди. — Пазим случая в тайна, доколкото можем. Медиите още не са го надушили и ще се опитаме това да не се променя колкото може по-дълго, но както знаем, Лушън Фолтър ще трябва да бъде съден от американски съд и все някога историята ще се разчуе. И когато това стане, ще се вдигне голям шум, защото вече не се съмнявам, че долу сме заключили проклето чудовище и че това наистина е само началото.


>>	39.

	Лушън Фолтър току-що бе приключил последната серия на обичайните си гимнастически упражнения, когато чу, че тежката метална врата в дъното на коридора се отключва, скоро последвана от звука на стъпки. Той стана от пода, избърса потта от челото си с ръкава на оранжевия си гащеризон, седна на ръба на леглото и спокойно зачака. Когато Хънтър и Тейлър се появиха пред него и седнаха пред килията му, на устните му сияеше горда усмивка.
	— Предполагам, че сте получили потвърждение от Сиатъл — каза той, бавно придвижвайки очи от Хънтър към Тейлър. Израженията на лицата им бяха непроницаеми. — Жалко, че не отидохте да видите с очите си. Спокойно мога да кажа, че уменията ми да разчленявам и да режа много се усъвършенстваха през годините.
	— С всички трупове ли постъпи по същия начин? — попита Тейлър, която не изглеждаше изумена от хвалбите на Лушън. — Като ги разчлени?
	Лушън и Тейлър се втренчиха един в друг за няколко секунди.
	— Не, не с всички — хладно отговори той. — Вижте, агент Тейлър, отначало като всички учени във вашия ОБН бях любопитен. Исках да разбера какво кара един човек да убива без чувства или угризения. Големият въпрос в главата ми беше — всички ли психопати се раждат такива, или човек може да стане психопат, ако иска и използва волята си? Прочетох всичко, което намерих по въпроса и не открих отговорите, които търсех. Няма нищо, агент Тейлър, няма книга, научен труд или подробна разработка, която обяснява какво точно става тук. — Той почука с показалец два пъти по дясното си слепоочие. — В съзнанието на някой, който е станал безчувствен убиец, някой, който се е научил да бъде психопат. — Лушън се усмихна загадъчно. — Но човек никога не знае. Може би един ден това ще се промени. Позволете ми малък предговор.
	Тейлър спокойно кръстоса десния си крак върху левия и зачака.
	— Мнозина не разбират, агент Тейлър — започна Лушън, — че има доста да се учи, за да стане човек като мен. Аз трябваше да се развия, да се приспособя, да импровизирам и да стана по-изобретателен през годините. — Той повдигна рамене. — Но винаги съм знаел, че ще трябва да го направя. Още от самото начало исках да опитам разни неща… различни подходи и въпреки че смъртта е еднаква, по принцип с всяка жертва трябва да се борави по различен начини. — Думите му прозвучаха така, сякаш убийството беше само елементарен лабораторен експеримент. — Но тези като мен винаги се изправят пред един огромен проблем.
	— Какъв? — с премерен интерес попита Тейлър.
	Лушън се усмихна безрадостно.
	— Докато вие имате неизброими ресурси и екипи от агенти и полицаи, които работят денонощно, за да залавят престъпници, агент Тейлър, хората като мен са самотни души. Моите възможности са много ограничени. Мога да разчитам само на онова, което е в главата ми. — Лушън се втренчи студено в Тейлър, все още пренебрегвайки погледа на Хънтър. — Сигурно знаете, че не много отдавна ФБР публикува изследване, което показва, че във всеки момент в САЩ се разхождат свободно най-малко петстотин серийни убийци. — Той се подсмихна. — Изумително, нали? Хората като мен са много повече, отколкото мислят мнозина. Срещал съм няколко други убийци през годините. Хора, които искат да изтезават и да убиват без друга причина, освен за чисто удоволствие. Хора, които чуват гласове, или поне така им се струва, нареждащи им да убиват. Хора, които си мислят, че вършат някаква божия работа на земята и отървават творението на Господ от грешници. Или хора, които искат да окрилят най-тъмните си желания. Някои от тях искат да учат. Да намерят някого, който да ги учи. Някой като мен. — Лушън даде на Хънтър и Тейлър няколко секунди да осмислят онова, което им беше казал. — Ако исках да взема чирак, мислите ли, че щеше да ми отнеме дълго да намеря кандидат? Трябва само да потърся по улиците на някой голям град в тази наша огромна страна. — Той разпери ръце широко, сякаш искаше да обхване целия свят. — Улиците на Америка са пълни с такива като Тед Бънди, Джон Уейн Гейси и следващия — Лушън Фолтър.
	Колкото и скандално да звучеше самохвалното твърдение, Хънтър знаеше, че Лушън е прав.
	— Може дори да организираме шоу за таланти, за да открием следващата суперзвезда сериен убиец на Америка. — Лушън направи гримаса, сякаш сериозно се замисли по въпроса. — Трябваше да предложа това на някои кабелни телевизии. Няма да се изненадам, ако някоя от тях се замисли за такова шоу, защото едно е сигурно — ще има по-многобройна публика от повечето си тъпи предавания.
	В съзнанието на Хънтър като фойерверки избухнаха спомени за последното разследване на лосанджелиската полиция — сериен убиец, който беше създал свое риалити шоу за убийства онлайн. И точно както беше казал Лушън, публиката масово се включваше в интернет, за да го гледа.
	Лушън стана, взе найлонова чаша от металната масичка, приближи се до умивалника в ъгъла, наля си вода и отново седна на ръба на леглото.
	— Но да се върнем на вашия въпрос, агент Тейлър — продължи той. — Невинаги постъпвах по същия начин с труповете. — Лушън изпи глътка вода.
	Насочи вниманието си към Хънтър.
	— Знаех, че ще искаш да започнеш с нея, Робърт. Не само защото тя беше приятелка, но и защото си прав. Наистина Сюзън ми беше първата. И това действително е идеалното място, откъдето да започнем, нали? — Лушън си пое дълбоко дъх и изразът в очите му се промени, сякаш вече не беше затворен между стените и споменът и образите бяха толкова живи, че можеше да ги докосне. — Нека да ти разкажа как започна всичко.


>>	40.

	_Пало Алто, Калифорния_
	_Двайсет и пет години по-рано_
	— Наистина ли тръгваш да пътуваш? — попита Лушън, докато слагаше нови питиета на масата.
	Сюзън Ричардс кимна.
	— Да.
	Тя и Лушън бяха завършили психология в университета в Станфорд само преди седмица и все още бяха въодушевени от постижението си. Оттогава празнуваха всяка вечер.
	— Преди да започна да си търся работа — добави Сюзън и взе питието си — двоен „Джак Даниълс“ и кока-кола, — искам да отделя малко време за себе си. Да посетя разни места. Може би дори да пътувам до Европа. Винаги съм искала да отида там.
	Лушън се засмя.
	— Да си търсиш работа? Да не си луда? Ние завършихме _Станфорд_, Сюзън, университета с най-добрия факултет по психология в страната. Ако не решиш да започнеш собствена практика, отвсякъде ще те искат.
	— Ти това ли ще направиш? — попита тя. — Ще започнеш собствена практика?
	— Не, не мисля. Напоследък размишлявам по този въпрос и смятам, че мога да направя като Робърт.
	— Докторска степен?
	— Да, мисля за това. Какво ще кажеш?
	— Щом това искаш, направи го, Лушън.
	Той наклони глава на една страна и в същото време вдигна рамене.
	— Може.
	— Като стана дума за Робърт — каза Сюзън, намествайки се на мястото си, — жалко, че той трябваше да се върне в Лос Анджелис днес.
	Младият Робърт Хънтър беше дошъл за церемонията по дипломирането им и за първите три вечери на едноседмичния им купон, но сутринта бе взел автобуса обратно за Лос Анджелис, за да прекара една седмица с баща си, преди да се върне в Пало Алто и да започне работа през лятото.
	— Да, знам — отвърна Лушън и отпи от коктейла си.
	Двамата седяха в Рокерския клуб в Кресънт Парк, в северната част на Пало Алто. Това беше любимото им заведение. Персоналът беше дружелюбен, пиенето — евтино, посетителите бяха млади и настроени да се забавляват, а музиката беше рокендрол и весела.
	— Баща му доста му липсва — добави Лушън. — Само той му е останал от семейството.
	— Да, знам — отговори Сюзън. — Майка му е починала, когато Робърт е бил малък, нали?
	Лушън кимна.
	— Мисля, че е бил на седем или осем години, но той никога не говори за това. Дори когато пийне повечко, пак съумява да избегне темата. Мисля, че има нещо повече от стандартна травма от изгубването на родител в ранна детска възраст.
	Сюзън спря по средата, докато отпиваше питието си.
	— Моля те, недей.
	— Какво?
	— Кажи ми, че няма да бъдеш един от онези откачени специалисти по психология, които не могат да говорят с някого, без да го анализират, Лушън. Особено приятелите си.
	— Аз… — Той поклати глава и се усмихна смутено. — Не анализирах Робърт.
	— Анализираше го.
	— Не. Само казвам, че четири години сме живели в една стая в общежитието. Той е странна личност. Най-умният човек, когото съм срещал, но въпреки това е странен и мисля, че смъртта на майка му му се е отразила по-силно, отколкото той показва.
	— Нима? — Сюзън остави питието си на масата и направи гримаса. — В какъв смисъл, доктор Лушън? Да чуем теорията ти.
	— Не съм доктор и нямам теория — отговори Лушън. — Само казвам, че… — Той махна с ръка, за да сложи край на темата. — Виж, няма значение. Дори не знам защо говорим за това. Дошли сме да се веселим и да празнуваме. — Погледна към чашата си. — Затова нека да се веселим и да празнуваме.
	Сюзън вдигна чашата си.
	— Да, ще пия за това.
	От тонколоните се разнесе „Сладко мое дете“ на „Гънс енд Роузис“. Лушън изпи коктейла си на две големи глътки.
	— Хайде да танцуваме — каза той и стана.
	— Но… — Сюзън посочи питието си.
	— Изпий го, момиче… в рокендрол стил — отвърна Лушън, подканвайки я със серия от жестове: — Хайде, хайде, хайде.
	Сюзън изгълта бърбъна си, хвана Лушън за ръка и му позволи да я замъкне на дансинга.
	След два часа и още няколко питиета те бяха готови да си тръгнат. Сюзън изглеждаше пияна, докато той беше в много по-добра форма.
	— Мисля да оставим колата ти тук и да вземем такси — фъфлейки каза Сюзън.
	— Не — отговори Лушън. — Добре съм. Мога да карам.
	— Не можеш. Ти изпи колкото мен, а аз… замая ми се главата.
	— Да, но аз пих коктейли, а не двойни дози бърбън и кока-кола. Знаеш, че в коктейлите има предимно плодов сок и съвсем малко алкохол. Мога да ги пия цяла нощ и пак да съм добре и да карам кола.
	Сюзън спря и се вгледа в него. Той наистина стоеше стабилно на краката си и беше прав — коктейлите в Рокерския клуб не бяха много силни.
	— Сигурен ли си, че си достатъчно добре да караш?
	— Абсолютно.
	Сюзън повдигна рамене.
	— Добре, но ще караш бавно, чу ли? Ще те наблюдавам. — Тя направи V с показалеца и средния си пръст и посочи очите си, а после бавно отмести ръка към Лушън.
	— Слушам, мадам — каза той и козирува.
	Беше паркирал колата по-нататък по улицата, на ъгъла. По това време на утрото наоколо нямаше никого.
	— Сложи си предпазния колан. Задължително е — каза той, сядайки зад волана, и се усмихна.
	— Виж ти кой го казва — човек, изпил куп коктейли, преди да шофира — пошегува се Сюзън, борейки се с колана.
	Лушън зачака, като я гледаше.
	— Опитвам се — рече Сюзън малко изнервено. — Не мога да намеря проклетата дупка.
	— Дай да ти помогна. — Той се наведе, хвана закопчалката на предпазния колан и бързо я пъхна в ключалката, а после без предупреждение се доближи до Сюзън и я целуна в устата.
	Тя изненадано се дръпна назад.
	— Лушън, какво правиш? — Сякаш изведнъж изтрезня.
	— Какво мислиш, че правех?
	Отминаха няколко секунди на неловко мълчание.
	— Лушън… съжалявам, ако съм оставила погрешно убеждение в теб тази вечер или някоя друга вечер. Ти си фантастичен човек, наистина добър приятел и се разбирам с теб страхотно, но…
	— Но не изпитваш чувства към мен — довърши изречението й той. — Това ли щеше да кажеш?
	Сюзън се втренчи в него.
	— Ами ако тук вместо мен седеше Робърт?
	Тя се стъписа от въпроса.
	— Обзалагам се, че нямаше да се дръпнеш. Напротив, щеше да му се нахвърлиш като евтина курва. Вероятно веднага щеше да се съблечеш, да седнеш на коленете му и нетърпеливо да смъкнеш ципа на панталона му.
	— Лушън, какво става, по дяволите? Не мога да те позная. Не приличаш на себе си.
	Очите му станаха студени като камък, сякаш животът и чувствата в тях се изпариха.
	— Какво те кара да мислиш, че изобщо ме познаваш?
	Леденият му тон накара Сюзън да потрепери. Тя все още се мъчеше да разбере какво става, когато той пристъпи към действие, хвърли се върху нея и с лявата си ръка прикова главата й към стъклото.
	Не беше закопчал предпазния си колан и това даваше много по-голяма свобода на движенията му.
	Сюзън се опита да извика, но той бързо запуши с ръка устата й, сподавяйки всякакви звуци, излизащи от нея. С дясната си ръка отвори малкото отделение между двете предни седалки и бръкна вътре.
	Сюзън сграбчи лявата му ръка и се помъчи да я отмести… да я махне от устата си, но дори да беше трезва, Лушън бе много по-силен от нея.
	— Всичко е наред, Сюзън — прошепна той в ухото й. — Всичко ще свърши бързо.
	С невероятна скорост дясната му ръка се стрелна към лицето й. Тя почувства, че нещо я убоде по врата, и в същия миг очите им се срещнаха.
	Нейните бяха пълни със страх, а неговите — със зло.


>>	41.

	Лушън разказваше за събитията от онази нощ със същото чувство, с което някой би си спомнил какво е закусвал. И през цялото време не откъсваше поглед от Хънтър.
	Робърт направи всичко възможно да остане невъзмутим, но като чу как Лушън е сломил съпротивата на Сюзън, в гърлото му се стегна възел. Помръдна на стола, но не отмести очи от него.
	Лушън млъкна, отново пийна вода и замълча.
	Всички чакаха.
	Мълчание.
	— Упоил си я — каза Тейлър.
	Лушън й се усмихна невъодушевено.
	— Инжектирах й пропофол.
	Тя погледна Хънтър.
	— Това е бързодействаща обща упойка — поясни Лушън. — Невероятно е с какви неща можеш да се сдобиеш, успееш ли да получиш достъп до сградата на медицинското училище в Станфорд.
	— Какво се случи после? — попита Тейлър. — Къде я закара? Какво направи?
	— Не, не, не — поклати глава Лушън. — Сега е мой ред да задам въпрос. Такава беше уговорката ни, нали? Засега тази игра на въпроси беше едностранна.
	— Добре — съгласи се Тейлър. — Разкажи ни какво се случи после и след това задай въпроса си.
	— Няма сделка. Сега е мой ред. Време е най-после да задоволите любопитството ми. — Лушън започна да масажира врата си и сетне отново погледна Хънтър. — Разкажи ми за времето, когато беше малък, Робърт. Разкажи ми за майка си.
	Хънтър стисна челюсти.
	Тейлър изглеждаше леко озадачена.
	— Услуга за услуга — каза Лушън. — Вие като ченгета или психолози, специалисти по профилиране, федерални агенти или каквито и да сте там, винаги се опитвате да разберете как разсъждават хората като мен, нали? Мъчите се да проумеете как работи умът на един безмилостен убиец. Как е възможно едно човешко същество да не зачита живота на друго човешко същество? Как може някой да се превърне в чудовище като мен? — Лушън произнасяше всяка дума с равномерен, монотонен ритъм. — Е, от друга страна, едно чудовище като мен също би искало да знае как разсъждавате вие. Героите на обществото… каймакът… онези, които биха рискували живота си за хора, които дори не познават. — Той млъкна за ефект. — Вие искате да разберете мен. Аз искам да разбера вас. Това е. И както Фройд би ви казал, агент Тейлър, ако искате да се разровите дълбоко в психиката на някого, ако искате да разберете какъв човек е станал, най-добре е да започнете с детството и взаимоотношенията му с майка му и баща му. Не е ли така, Робърт?
	Хънтър не отговори.
	Лушън бавно започна да пука кокалчетата на пръстите на ръцете си. Неприятният зловещ звук отекна в стените на килията.
	— Е, Робърт, моля те, задоволи двайсет и пет годишното ми любопитство.
	— Не, Лушън. — Гласът на Хънтър беше спокоен като на свещеник в изповедалня.
	— О, напротив, Робърт — отвърна Лушън със същия спокоен тон. — Ще го направиш. Защото, ако искаш да научиш какво още се случи на Сюзън и къде можеш да намериш останките й, ще трябва да удовлетвориш желанието ми.
	Възелът в гърлото на Хънтър се стегна още повече.
	— Разкажи ми какво се случи, Робърт. Как умря майка ти?
	Мълчание.
	— И моля те, не ме лъжи, Робърт, защото те уверявам, че ще разбера, ако го направиш.


>>	42.

	За момент в паметта на Хънтър проблеснаха спомени за родителите на Сюзън Ричардс. Той и Лушън се бяха срещали с тях два пъти, когато те дойдоха от Невада в Станфорд, за да посетят дъщеря си. Бяха много симпатична двойка. Хънтър не си спомняше имената им, но помнеше колко развълнувани и горди бяха те, че Сюзън е приета в такъв престижен университет. Тя беше първата от двете фамилии, която щеше да следва в университет.
	Също като родителите на Хънтър майката и бащата на Сюзън имаха бедняшки произход и никой от тях не бе завършил гимназия, защото се бе наложило да напуснат и да си намерят работа, за да помагат на семейството си. Когато Сюзън се беше родила, си бяха обещали, че ще направят всичко, за да предложат на дъщеря си по-добър шанс в живота, отколкото те бяха имали, и бяха започнали да спестяват пари за образованието й, когато тя е била само на три месеца.
	Според законодателството в САЩ, когато няма труп, човек се обявява за мъртъв, ако е изчезнал от дома си и никой не го е виждал или чувал седем или повече години, макар че броят на годините е различен в отделните щати. Въпреки закона, при липсата на останки или конкретни доказателства, Хънтър беше сигурен, че ако родителите на Сюзън Ричардс са живи, те все още хранят макар и минимална надежда. Най-малкото, което можеше да направи, беше да им каже в общи линии какво се е случило и да им даде възможност да погребат достойно дъщеря си.
	— Майка ми почина от рак, когато бях на седем години — каза той. Все още изглеждаше отпуснат и спокоен.
	Лушън се усмихна победоносно.
	— Да, това вече го знам, Робърт. Какъв вид рак?
	— Мултиформен глиобластом.
	— Най-агресивният вид първичен рак на мозъка — равнодушно каза Лушън. — Трябва да е било тежък удар. Колко бързо се разви?
	— Много бързо. Лекарите го откриха твърде късно. Тя издъхна три месеца след като й поставиха диагнозата.
	Сега беше ред на Тейлър да помръдне на стола.
	— Страда ли? — попита Лушън.
	Хънтър отново стисна челюсти.
	Лушън се наведе напред, сложи лакти на коленете си и съвсем леко започна да потрива ръце.
	— Кажи ми, Робърт. — Следващите четири думи бяха изречени бавно, с паузи между тях. — Страда ли майка ти? Викаше ли от болка нощем? Превърна ли се от силна, усмихната и жизнена жена в неузнаваема торба от кожа и кости? Молеше ли се да дойде смъртта?
	Хънтър разбра, че Лушън е променил играта, поне за момента. Вече не се интересуваше да влезе под кожата на Тейлър. Днес мишената беше той и старият му приятел вършеше адски добра работа.
	— Да — отговори Хънтър.
	— Да? — попита Лушън. — За какво?
	— За всичко.
	— Кажи го.
	Хънтър си пое дъх.
	Лушън зачака.
	— Да, майка ми страда. Да, викаше от болки нощем. Да, превърна се от силна, усмихната, жизнена жена в неузнаваема торба от кожа и кости. И да, молеше се да дойде смъртта.
	Тейлър го погледна крадешком и почувства, че кожата й настръхва.
	— Как се казваше майка ти? — попита Лушън.
	— Хелън.
	— В болница ли умря, или у дома?
	— У дома. Не искаше да ходи в болница.
	— Разбирам — кимна Лушън. — Искала е да бъде със семейството си… с хората, които е обичала. Много благородно, макар и странно садистично, че е пожелала седемгодишният й син да стане очевидец на страданията и болката й… предполагам, че са били изключително мъчителни.
	За Хънтър бе невъзможно да запази спокойно изражението на лицето си в лавината от спомени. Той отмести поглед встрани и стисна устни, за да си даде малко време. Когато отново заговори, гласът му беше овладян, но не скриваше тъгата му.
	— Майка ми работеше като чистачка на минимална надница. Баща ми беше нощен пазач и за да добави към малката си заплата, през деня се хващаше на каквато работа намереше. Краят на всеки месец винаги беше борба в дома ни дори когато и двамата бяха здрави. Нямахме спестявания, защото никога не оставаха пари за пестене. Ниската здравна осигуровка на баща ми не покриваше разходите. Не можехме да си позволим да настаним майка ми в болница. Тя можеше да остане само у дома.
	Последва дълго мълчание.
	— Еха, много тъжна история, Робърт — студено каза Лушън. — Направо чувам цигулки. Кажи ми, ти беше ли вкъщи, когато майка ти умря?
	Хънтър поклати глава.
	— Не.
	Лушън отново седна в обичайната си поза, кимна спокойно и каза:
	— Казах ти, че ако излъжеш, ще разбера, Робърт. И това беше лъжа. Разговорът свърши.
	Изненаданият поглед на Тейлър се стрелна между Хънтър и Лушън.
	— Забрави за останките на Сюзън — добави Лушън. — Никога няма да ги намериш. Желая ти успех, докато обясняваш това на семейството й.


>>	43.

	Лушън се обърна и бавно се приближи до умивалника.
	Тейлър напрегна тяло на стола, но неловкият момент продължи само няколко секунди, а после Хънтър вдигна ръце в знак, че се предава.
	— Добре, Лушън, съжалявам.
	Лушън прокара пръсти през косата си, но остана с гръб към Хънтър и Тейлър. Не бързаше, сякаш обмисляше извинението на Хънтър.
	— Е, предполагам, че не мога да те обвиня, нали, Робърт? Трябваше да провериш дали наистина мога да разбера кога лъжеш. Логично е. Защо да ми имаш доверие? По-рано не можех да разбера дали лъжеш, или не. Ти не показваш издайнически знаци. Винаги си запазвал каменно изражение във всяка ситуация. — Лушън най-после се обърна към двамата разпитващи. — Е, стари приятелю, вероятно остаряваш или аз съм станал много по-добър в разчитането на мислите и реакциите на хората.
	Хънтър не се съмняваше в това. Мнозина серийни убийци ставаха експерти в наблюдаването на хората и разчитането на езика на тялото им и тайните знаци. Това им помагаше да изберат правилната жертва и подходящия момент да нанесат удара си.
	— И така — продължи Лушън, — в името на доброто старо време ще подмина тази неискреност, но не ме лъжи пак, Робърт. — Той отново седна. — Може би ще искаш да коригираш отговора си?
	Последва кратко мълчание.
	— Да, бях у дома, когато майка ми почина — каза Хънтър. — Както споменах, баща ми работеше нощем като пазач, а тя издъхна през нощта.
	— Значи си бил сам с нея?
	Хънтър кимна.
	Лушън зачака, но Хънтър не предложи нищо повече.
	— Не спирай, Робърт. Плашеха ли те нощем писъците й?
	— Да.
	— Но не си отивал да се скриеш в стаята си, нали?
	— Не.
	— И защо?
	— Защото повече се страхувах от това да не бъда там, ако тя се нуждае от мен.
	— И нуждаеше ли се тя от теб в онази последна нощ?
	Хънтър затаи дъх.
	— Нуждаеше ли се тя от теб, Робърт?
	— Да — отговори Хънтър.
	— Как се нуждаеше от теб? И не забравяй, не ме лъжи.
	— Хапчета.
	— Какви хапчета?
	— Майка ми ги взимаше. Прогонваха болката, поне за известно време. Но докато ракът се засилваше в нея, въздействието на хапчетата намаляваше.
	— И е трябвало да гълта все повече и повече.
	Хънтър кимна.
	На лицето на Лушън се изписа замислено изражение и миг по-късно устните му се разтеглиха в дяволита усмивка.
	— Но те са били болкоуспокояващи с рецепта, нали? — попита той. — Вероятно много силни, опиати, и това означава, че предозирането им би било фатално. И хапчетата не са били до леглото й, нали, Робърт? Не може да са били там. Рискът от свръхдоза по невнимание би бил твърде голям. Къде бяха? В банята? В кухнята? Къде?
	Хънтър мълчеше.
	— Хапчетата, Робърт. Къде ги държахте? — настоя Лушън.
	Хънтър чу заплаха в гласа му.
	— Баща ми ги държеше в бюфета в кухнята.
	— Но в онази нощ майка ти те е помолила да й ги дадеш.
	— Да.
	Лушън почеса белега на лявата си буза.
	— Не е издържала вече на болката, нали? Предпочитала е да умре. Всъщност се е молела да умре и ти си бил пратеникът, защото си й ги занесъл, нали? Колко хапчета й даде, Робърт? — попита Лушън и после го осени прозрение. Той вдигна ръка и в същото време отвори по-широко очи. — Не, почакай. Занесъл си й цялото шишенце, нали?
	Хънтър не каза нищо, но спомените му го върнаха в онази нощ.

	* * *

	През нощта винаги беше по-лошо. Писъците й звучаха по-силно, а стенанията бяха по-болезнени. Всеки път го караха да трепери — но не както когато му беше студено, а напрегнато треперене, което идваше дълбоко отвътре. Болестта й донесе много болка и му се искаше да направи нещо, за да й помогне.
	Седемгодишният Робърт беше чул мъчителните писъци на майка си и предпазливо бе отворил вратата на стаята й. Плачеше му се. Откакто тя се беше разболяла, често му се плачеше, но баща му каза, че не трябва.
	Болестта й бе променила външността й. Беше толкова слаба, че ребрата й стърчаха през провисналата кожа. Красивата й руса коса беше оредяла и сплъстена. Някога блестящите й очи бяха загубили жизнеността си и сега бяха хлътнали дълбоко в очните кухини.
	Треперейки, Робърт спря на вратата. Майка му се беше свила на кълбо на леглото и бе допряла колене до гърдите си. Ръцете й бяха плътно увити около краката. Лицето й беше изкривено от болка. Тя присви очи и се опита да съсредоточи погледа си върху дребната фигурка на вратата.
	— Моля те, миличък — промълви, когато позна сина си. — Можеш ли да ми помогнеш? Не издържам на болката.
	Робърт положи усилия да преглътне сълзите, заседнали в гърлото му.
	— Какво да направя, мамо? — Гласът му беше немощен като нейния. — Искаш ли да повикам татко?
	Тя успя само леко да поклати глава.
	— Татко не може да помогне, миличък, но ти можеш. Ще дойдеш ли тук… моля те. Ще ми помогнеш ли?
	Изглеждаше различна. Под очите й имаше тъмни торбички. Устните й бяха напукани и покрити с корички.
	— Ще ти стопля мляко, мамо. Ти обичаш прясно мляко.
	Робърт би направил всичко, за да види отново майка си да се усмихва. Докато пристъпваше към нея, нова болка разтърси тялото й.
	— Моля те, миличък. Помогни ми. — Тя дишаше задъхано и учестено.
	Въпреки онова, което му беше казал баща му, Робърт не можеше повече да сдържа сълзите си, които се затъркаляха по бузите му.
	Майка му видя, че той е уплашен и трепери.
	— Всичко е наред, миличък. Всичко ще бъде наред — каза тя с треперещ глас.
	Робърт се приближи и сложи ръка в нейната.
	— Обичам те, мамо.
	Думите му напълниха очите й със сълзи.
	— И аз те обичам, миличък. — Леко стисна ръката му. Не й бяха останали сили. — Нуждая се от помощта ти, миличък… моля те.
	— Какво да направя, мамо?
	— Можеш ли да ми дадеш хапчетата, миличък? Знаеш къде са, нали?
	Той избърса нос с опакото на ръката си. Беше уплашен.
	— Те са много нависоко — каза Робърт, като криеше очите си от нея.
	— Не можеш ли да ги достигнеш, миличък? Моля те, направи го заради мен. Боли ме толкова отдавна. Нямаш представа колко много ме боли.
	Очите му бяха пълни със сълзи и всичко изглеждаше замъглено и изкривено. Сърцето му беше празно и имаше чувството, че силите са го напуснали. Без да пророни дума, Робърт бавно се обърна и отвори вратата.
	Майка му се опита да го извика, но гласът й беше толкова слаб, че от устата й излезе само шепот.
	Робърт се върна след няколко минути и донесе поднос с чаша вода, две бисквити с крем и шишенцето с лекарството. Тя се втренчи в него. Не можеше да повярва на очите си. Много бавно и с непоносима болка се надигна и седна. Той се приближи, сложи подноса на нощното шкафче и й даде чашата вода.
	Много й се искаше да го прегърне, но едва имаше сили да се движи, затова му се усмихна искрено. Опита се да отвори шишенцето, но пръстите й бяха твърде немощни. Погледна сина си. Очите й молеха за помощ.
	Робърт взе шишенцето от треперещите й ръце, натисна капачката и я завъртя по посока, обратна на часовниковата стрелка. Изсипа две хапчета в ръката си и й ги предложи. Тя ги взе, сложи ги в устата си и ги преглътна, без да пие вода. Очите й умоляваха за още.
	— Прочетох етикета, мамо. Там пише, че не трябва да взимаш повече от осем на ден, а с тези двете, които току-що изпи, станаха десет.
	— Много си умен, миличък — отново се усмихна тя. — Няма друг като теб. Много те обичам и съжалявам, че няма да видя как растеш.
	Очите му пак се напълниха със сълзи. Майка му уви кокалестите си пръсти около шишенцето, но той го стискаше здраво.
	— Всичко е наред — промълви тя. — Сега всичко ще бъде наред.
	Робърт колебливо пусна шишенцето.
	— Татко ще се ядоса.
	— Няма, миличък. Обещавам. — Майка му пъхна още две таблетки в устата си.
	— Донесох ти любимите бисквити, мамо. — Той посочи подноса. — Моля те, изяж поне една. Днес не си яла много.
	— Ще изям, миличък, след малко. — Тя глътна още няколко хапчета. — Когато татко се върне у дома, кажи му, че го обичам. Ще го направиш ли заради мен?
	Робърт кимна и се втренчи в празното шишенце.
	— Защо не отидеш да почетеш някоя книга, миличък? Знам, че обичаш да четеш.
	— Мога да чета тук, мамо, за да не си сама. Ще седна в ъгъла, ако искаш. Няма да вдигам шум. Обещавам.
	Майка му протегна ръка и погали косата му.
	— Ей сега ще ми стане по-добре. Болката започва да преминава.
	Клепачите й сякаш натежаха.
	— Ще пазя стаята. Ще седна до вратата.
	Тя се усмихна измъчено.
	— Защо искаш да пазиш вратата, миличък?
	— Ти ми каза, че понякога Господ идва и отнася болните хора на небето. Не искам да те вземе, мамо. Ще седна до вратата и ако той дойде, ще му кажа, че ти си по-добре и да не те взима, а да си отива.
	— Ще кажеш на Господ да си отиде?
	Той кимна енергично.
	Майка му се усмихна отново.
	— Много ще ми липсваш, Робърт.

	* * *

	Тейлър погледна Хънтър и почувства как сърцето се сви в гърдите й.
	Устните на Лушън започнаха да се разтварят в студена усмивка, като напукващ се лед над тъмно замръзнало езеро.
	— Излязъл си от стаята, така ли? — попита той.
	Хънтър кимна.
	— И тогава са започнали кошмарите — каза в заключение Лушън като психолог, който най-после е разчупил бариера на пациент.
	В подземния коридор настъпи неловко мълчание, но не за дълго. Втренчил поглед в Лушън, Хънтър най-после прогони спомена.
	— Сюзън, Лушън — каза той. Тъгата беше изчезнала от гласа му. — Ти получи каквото искаше, а сега ни разкажи какво се случи, след като я упои в колата.


>>	44.

	_Ла Хонда, на 30 километра от Поло Алто, Калифорния_
	_Двайсет и пет години по-рано_
	Сюзън Ричардс се стресна и се събуди от силния звук на затръшваща се врата. Въпреки внезапния шум очите й се отвориха бавно и замигаха, сякаш вятър беше навял в тях песъчинки, които драскаха роговицата й.
	Клепачите й бяха натежали и уморени и колкото и да се мъчеше, не можеше да фокусира очите си върху нищо. Всичко около нея беше голямо размазано петно.
	Първото, което осъзна, беше, че главата й е замаяна, сякаш е попаднала в мъглив сън и не може да се събуди. Устата й бе пресъхнала, езикът й беше като шкурка. И после долови миризмата — на мръсотия, влага и плесен, на старо и противна. Нямаше представа къде се намира, но тук миришеше на място, занемарено от години. Въпреки ужасната смрад белите й дробове настояваха за въздух и когато си пое дъх, Сюзън усети вкуса на гранясало в стаята. Едно дълбоко вдишване я накара да се задави.
	Изведнъж, докато кашляше отчаяно, тя почувства остра, мъчителна болка.
	Едва след няколко секунди изтощеното й тяло най-после определи източника. Идваше от дясната й ръка.
	Осъзна, че седи на някакъв твърд и страшно неудобен стол. Китките й бяха завързани зад облегалката на стола, а глезените — за краката му. Цялата беше мокра, обляна в пот. Опита се да вдигне главата си, която беше клюмнала на гърдите й, и движението разпрати вълни на гадене в стомаха й.
	Не можеше да определи какво осветява стаята, може би лампа в ъгъла или стара крушка, окачена на тавана, но каквото и да беше, обливаше помещението в слабо жълтеникаво сияние. Очите й най-после се отместиха надясно и се помъчиха да се съсредоточат върху ръката й и източника на болката. Все още беше зашеметена и чак след минута зрението й се проясни и мъглата се разсея. И в същия миг сърцето й се изпълни с ужас.
	— Боже мой. — Думите се отрониха неволно от устните й.
	Огромно парче кожа липсваше от ръката й — от рамото чак до лакътя. Виждаше се само окървавена плът. За миг й се стори, че раната е жива. По ръката й се стичаше кръв, капеше от пръстите й върху бетонния под и образуваше голяма тъмночервена локва до стола.
	Сюзън извърна глава и повърна в скута си. Усилието я накара да се почувства още по немощна и замаяна.
	— Съжалявам за това, Сюзън — чу се познат глас. — Никога не си можела да понасяш вида на кръв, нали?
	Тя се закашля няколко пъти и се опита да изплюе противния вкус на повърнато от устата си. Очите й се насочиха напред и най-после се фокусираха върху фигурата, която стоеше пред нея.
	— Лушън… — едва доловимо промълви Сюзън.
	В съзнанието й проблеснаха образи от изминалата вечер в Рокерския клуб. После си спомни, че седеше в колата на Лушън… гневния му поглед. И след това — нищо.
	— Какво… — Не можа да довърши изречението. Гърлото й беше твърде крехко, за да произведе звуци. Очите й отново се стрелнаха инстинктивно към дясната й ръка и тялото й се разтрепери.
	— О — безразлично каза Лушън и протегна ръка зад себе си, — не се тревожи за това. Мисля, че това грозно нещо няма да ти липсва.
	Той й показа голям стъклен буркан, пълен с бледорозова течност. Вътре плаваше нещо. Сюзън присви уморените си очи, но пак не разбра какво е.
	— О, съжалявам — рече Лушън, виждайки смущението й, и бръкна в буркана с ръката си с ръкавица, за да извади плаващия предмет. — Позволи ми да ти покажа. Сега краищата са се сгърчили малко. — Той ги изглади и разпъна мокрото парче кожа, което беше одрал от ръката й преди по-малко от час. — Татуировката е отвратителна, Сюзън. Нямам представа защо си мислеше, че е страхотна.
	В устата на Сюзън отново се надигнаха киселини и тя пак започна да се дави и да кашля отчаяно.
	Развеселен, Лушън изчака пристъпа да свърши.
	— Но мисля, че ще стане чудесен сувенир — продължи той и кимна два пъти. — И знаеш ли какво? Наистина смятам да се пробвам като колекционер. Искам да видя как ще се почувствам. Да проверя теорията за това. Какво ще кажеш?
	Главата на Сюзън пулсираше с ритъма на туптящото й сърце. Въжето, с което бяха завързани китките и глезените й, се беше врязало до костите й. Тя искаше да говори, но страхът заличаваше всяка дума от потресеното й съзнание. Очите й, от друга страна, отразяваха отчаянието й.
	Лушън върна парчето татуирана кожа в буркана.
	— Знаеш ли — каза той, — от една година крия онази спринцовка в колата. Много пъти съм мислил да я използвам.
	Сюзън си пое дъх и въздухът сякаш премина през носа й на бучки.
	— Но никога върху теб — продължи Лушън. — Мислех да избера някоя проститутка. Сигурно си спомняш от лекциите по криминология, че те са лесни мишени — леснодостъпни и анонимни. — Той безразлично повдигна рамене. — Но за съжаление не стана така. Не се чувствах готов, но тази вечер беше различно. Мога да кажа, че почувствах първия си истински импулс на убиец.
	Очите на Сюзън се изпълниха със сълзи. За нея въздухът в стаята стана по-гъст, дори по-мръсен… и не можеше да се диша.
	— Почувствах изумителен подтик да го направя и да не мисля за последиците — добави Лушън.
	Очите му блеснаха с нова целеустременост. Сюзън я видя и това разпространи нови вълни на паника из тялото й.
	— Затова реших да не се съпротивлявам — продължи той и пристъпи по-близо. — Реших да действам. И го направих. И ето ни сега тук.
	Сюзън се опита да успокои дишането си и да разсъждава, ала имаше чувството, че всичко е страшен кошмар. Но ако беше така, защо не се събуждаше?
	— Лушън… — каза тя с дрезгав глас, който засядаше в подутото й гърло — не знам…
	— Не, не, не — прекъсна я той и заканително размаха показалец. — Няма какво да кажеш. Не разбираш ли, Сюзън? Вече няма връщане назад. — Протегна ръце, посочвайки стаята. — Сега сме тук. Процесът започна. Стартът е даден, или каквото друго клише се сетиш.
	И тогава Сюзън забеляза израза в очите му — безчувствен и леденостуден, на човек без душа. И това я вцепени.
	Страхът й изпълни с вълнение Лушън. Той очакваше това вълнение да се сблъска с нещо в него — може би морал или чувства… не беше сигурен какво, но все нещо. Сблъсък обаче не последва. Изпитваше само въодушевление, че най-после прави нещо, за което отдавна е фантазирал.
	Сюзън искаше да говори, да пищи, но застиналите й от паника устни не помръдваха. Очите й молеха за милост, която така и не дойде.
	Без предупреждение Лушън се нахвърли върху нея и ръцете му мълниеносно се впиха във врата й.
	Очите й се разшириха от ужас, мускулите на шията й се опитаха да се защитят от атаката и челюстите й се отвориха, мъчейки се да поемат дъх, но съзнанието й знаеше, че битката е изгубена. Палците на Лушън притискаха трахеята й, а големите му длани мачкаха каротидните артерии и югуларните вени, причиняваха значително запушване и възпрепятстваха притока на кръв във врата й.
	Тялото на Сюзън започна да се гърчи и да рита на стола и Лушън отпусна тежестта си върху скута й, за да я задържи неподвижна. И изведнъж почувства, че нещо се прекърши под палците му. Разбра, че е раздробил ларинкса и трахеята й. Сюзън щеше да умре след няколко секунди, но той продължаваше да стиска, докато счупи подезичната й кост. И през цялото време обезумелият му поглед не се откъсваше от гаснещите й очи.


>>	45.

	Хънтър седеше и мълчеше. Не прекъсна разказа на Лушън, който беше предаден студено и безчувствено, но през цялото време се бореше да овладее емоциите си. Тейлър също слушаше мълчаливо и без да се обажда, но се размърда неспокойно на стола най-малко два пъти. Всяко нейно малко нервно движение, изглежда, доставяше все по-голямо удоволствие на Лушън и го забавляваше.
	— Преди да попиташ — каза Лушън, гледайки Хънтър, — нямаше сексуално удовлетворение. Не докосвах Сюзън по този начин. — Той повдигна рамене. — Истината е, че не тя трябваше да ми бъде първата. Сюзън изобщо не трябваше да бъде жертва. Тя не беше част от хилядите фантазии, които имах до онзи ден. Много жалко, че се случи така.
	— Хиляди? — попита Тейлър.
	Лушън се усмихна.
	— Моля ви, не бъдете толкова наивна, агент Тейлър. Мислите ли, че хората като мен изведнъж решават да започнат да убиват и това е всичко? И че сме готови на другия ден да излезем и да изберем първата си жертва? — Той иронично поклати глава. — Хората като мен дълго фантазират как нараняват другите, агент Тейлър. Някои може да започнат от малки, други много по-късно в живота, но всички го правим, при това непрекъснато. За себе си мога да кажа, че интересът ми към смъртта започна много рано. Баща ми беше голям ловец. Взимаше ме със себе си на лов в планините на Колорадо и нещо в чакането, дебненето и очите на животното точно преди да натисне спусъка, ме очарова и заплени. — Лушън се почеса по брадичката, докато гледаше Хънтър, и после се усмихна. — Виж се, Робърт. Направо чувам как мозъкът ти работи. Психологът в теб вече започва да прави теоретични връзки между ловните дни в детството ми и убиеца, който станах. — Той се засмя. — Преди да попиташ, не се напишквах в леглото, когато бях малък, и не обичах да паля разни неща.
	Лушън говореше за триадата „Макдоналд“ — основаваща се на психологията теория, според която наличието на три поведенчески индивидуални особености — жестокост към животните, обсебеност от паленето на огън и напишкването в леглото след петгодишна възраст при децата — говори за склонност към насилие по-късно в живота и по-конкретно към убийства. Макар изследванията да са показали, че статистически не са открити значими връзки между триадата и насилниците убийци, ако трите показателя се разделят, жестокостта към животни определено е индивидуална особеност, която доказано се проявява в ранните етапи на живота на голям брой заловени серийни убийци. Хънтър много добре знаеше това.
	Лушън използва показалеца си, за да изчопли нещо, което се беше заклещило между предните му два зъба.
	— Е, давай, стари приятелю. Анализирай каквото искаш, но съм сигурен, че ще те изненадам.
	— Ти вече ме изненада.
	Ъгълчетата на устните на Лушън се извиха нагоре в самодоволна усмивка.
	— Въпреки ловните ми дни — продължи той — сънищата ми започнаха през първата година в гимназията.
	На лицето на Тейлър се изписа интерес.
	— В сънищата си не ловувах, а наранявах хора. Понякога такива, които познавах, друг път хора, които никога не бях виждал… само произволни създания на въображението ми. Сънищата бяха с много насилие и много страшни, но ме изпълваха с вълнение и ме караха да се чувствам добре, толкова добре, че не исках да се събуждам. Не исках да свършват… тогава започнах да фантазирам през деня, докато бях буден. Главната роля в тези… — Лушън се замисли за точните думи — да ги наречем „интензивни фантазии“ обикновено принадлежеше на хора, които не харесвах… учители, хулиганчета, някои мои роднини… но невинаги. — Той млъкна и направи гримаса, сякаш искаше да каже: „Все едно“. — Сюзън обаче не беше от тях. Тя никога не е била част от фантазиите или сънищата ми за насилие. Случайно се вмести в идеалния профил онази нощ. — Лушън стана, отиде до умивалника и отново напълни с вода чашата си. — Това беше истинската причина да искам да уча психология и криминално поведение — продължи той и се върна на ръба на леглото. — Да се опитам да разбера какво става в главата ми. Защо там гъмжи от фантазии за насилие. — Той почука с върха на показалеца си дясното си слепоочие. — Защо ми харесват толкова много и мога ли да направя нещо, за да се отърва от тях. — Засмя се. — Но ме очакваше изненада. Университетът имаше обратния ефект. Колкото повече учех и повече теории четях за това как психолозите мислят, че работи умът на един убиец, толкова повече се заинтригувах. — Лушън млъкна и изпи глътка вода. — Исках да ги проверя всичките.
	— Да ги провериш? — попита Тейлър. — Кого? Или какво?
	— Теориите — отговори Хънтър, прочитайки мислите на Лушън.
	Тейлър го погледна.
	Лушън посочи Хънтър и направи гримаса, сякаш искаше да каже „Позна, Робърт“.
	— Исках да проверя теориите. — Той се наведе напред. — Ти не беше ли заинтригуван, Робърт? Като студент с такъв ненаситен ум, не искаше ли да разбереш какво _наистина_ става в съзнанието на един убиец? Какво _всъщност_ го кара да убива? Не искаше ли да знаеш дали теориите, които изучавахме са верни, или само куп глупави догадки, стъкмени от група учени психолози?
	Хънтър продължи мълчаливо да го наблюдава.
	— Е, аз исках — добави Лушън. — Колкото повече теории изучавах, толкова повече ги сравнявах с начина, по който ме карат да се чувствам фантазиите ми. И след това една от теориите най-после се оказа вярна за мен.
	Лушън погледна Тейлър така, че тя се почувства гола и уязвима.
	— Ще се опитате ли да отгатнете коя е теорията, агент Тейлър?
	Тя отказа да бъде сплашена.
	— Теорията, според която трябва да си извратен боклук и шибан в главата, за да направиш това, което си извършил ли? — отвърна Тейлър, но без гняв или вълнение в гласа.
	Думите й само накараха Лушън да се усмихне.
	— Робърт? — Той отмести поглед към Хънтър и повдигна вежди.
	Хънтър не беше в настроение за игрички, но Лушън все още държеше всички карти.
	— Един ден фантазиите може да не се окажат достатъчни.
	Лушън се ухили по-широко и отново се обърна към Тейлър.
	— Той _наистина_ е добър, нали? Точно така, Робърт. Продължих да фантазирам, докато един ден осъзнах, че само фантазиите не са достатъчни. Те вече не ме караха да се чувствам толкова добре, колкото по-рано. Осъзнах, че за да стигна до същата висота, трябва да се придвижа на следващо ниво. — Погледът му се съсредоточи върху Хънтър, сякаш му дължеше благодарност. — И после ти каза нещо, което отключи всичко, Робърт.


>>	46.

	Ако очакваше някаква реакция от Хънтър, Лушън остана разочарован. Хънтър продължи да седи абсолютно неподвижно, без да отмества поглед от него, но Тейлър показа изненада.
	— Какво имаш предвид? — попита тя и се размърда неспокойно на стола.
	Лушън гледа Хънтър още малко, търсейки реакция, но не забеляза нищо.
	— Робърт и аз водехме дълги дискусии за много от теориите — започна Лушън. — И това беше нормално. Млади и любознателни умове се опитват да разберат лудия свят, в който живеят, за да бъдат възможно най-добрите студенти. Но по време на един дебат през втората ни година в Станфорд Робърт каза нещо, което ме задейства.
	Тейлър погледна Хънтър, който не отклоняваше вниманието си от Лушън.
	— Ще поясня за вас, агент Тейлър — самодоволно се усмихна Лушън. — Учехме физиология на мозъка. Дебатът беше дали един ден науката ще намери начин да идентифицира сектор в мозъка ни, колкото и да е малък, който контролира импулсивните ни подтици да направим нещо, каквото и да е, включително да убиваме. — Той погледна Хънтър. И без потвърждение знаеше, че Робърт си спомня дебата. — Надявам се, че няма да възразиш, ако използвам примера, който ти даде тогава, Робърт. Все още го помня много добре. — Той не дочака отговор. — Двама братя — започна той, обръщайки се към Тейлър. — Еднояйчни близнаци. Израснали при еднакви обстоятелства и в еднаква среда. И двамата са получили едно и също внимание и обич от родителите си. Ходили са в едно и също училище, присъствали са в едни и същи часове и са учили едни и същи морални ценности. И двамата са били популярни и добри ученици. — Лушън повдигна рамене. — И привлекателни. Искам да наблегна, че не е имало абсолютно никаква разлика във възпитанието им, агент Тейлър.
	Тейлър се намръщи съвсем леко, но Лушън забеляза това.
	— Следете мисълта ми. Нещата ще се изяснят. А сега да речем, че тези двама братя стават страстни меломани. — Той намигна на Хънтър. — И двамата харесват един и същ стил музика и едни и същи групи. Променят външността и прическите си, за да изглеждат като идолите си. Купуват си албумите им. — Лушън млъкна и се усмихна. — Е, така е било навремето. Сега биха свалили песните им от интернет, нали? Както и да е, те имат тениските, бейзболните шапки, плакатите, значките… всичко. Ходят на всеки концерт, който гостува в града им. Има обаче една разлика. Брат А е доволен да бъде само почитател на музиката, да ходи на концерти, да слуша песните в стаята си и да се облича като идолите си. Брат Б, от друга страна, иска нещо повече. Само да бъде фен, да ходи на концерти и да слуша музика не му е достатъчно. Нещо в него му казва, че той трябва да бъде част от музикалните събития. Той се нуждае да преживее истинското нещо. И така, брат Б се научава да свири на някакъв инструмент и се включва в музикална група. И ето я разликата. — Лушън остави Тейлър да осмисли думите му и после продължи: — Това е малката разлика, която има голямо значение, агент Тейлър. Защо, след като са израсли в еднакви условия, брат Б иска нещо малко повече от брат А? Защо единият е доволен само да бъде фен, а другият не? — Лушън не дочака отговор. — Същата теория лесно може да се приложи за желанието да убиваш. — Този път самодоволната му усмивка стана още по-уверена. — Някои хора с фантазии за насилие може да са доволни само да фантазират, да гледат филми с насилие, да четат книги с насилие, да гледат кадри с насилие по интернет, да удрят боксова круша и така нататък, но други… — Лушън бавно поклати глава. — Други изпитват потребност да отидат малко по-далеч, да станат брат Б. И според Робърт учените никога няма да могат да определят този подтик да искаме нещо повече, отколкото другите, поне не физически, защото именно този подтик ни прави индивиди, различни един от друг.
	Хънтър продължаваше да наблюдава Лушън, който се вълнуваше от собствения си разказ като проповедник в църква. И дори още повече, защото виждаше, че думите му карат Тейлър да се чуди.
	— Искаш да кажеш, че доводът на Робърт в спора ви преди толкова много години те е накарал да започнеш да убиваш? — иронично попита тя. — Търсиш да обвиниш някого за онова, което си извършил? Е, това е типично.
	Лушън отметна назад глава и се засмя оживено.
	— Съвсем не, агент Тейлър. Извършил съм го, защото съм искал. — Той насочи пръст към Хънтър. — Но да оставим физиологията. Спорът ме накара да се замисля, стари приятелю, защо тогава осъзнах, че трябва да направя точно това. Да престана да фантазирам и да се боря с подтика. Да се придвижа на следващо ниво… брат Б. Затова започнах да планирам. Едно от великите неща в изучаването на криминологията, агент Тейлър, е, че учим за някои от най-забележителните убийци, вървели по тази земя. И повярвайте ми, изучил съм ги подробно. Абонирах се и четях специализирани вестници и списания. Разнищих трудовете на безброй изтъкнати криминални психиатри. Научих всичко за сексуалните убийства, серийните убийци, военните убийци, масовите убийци и професионалните убийци. Изследвах масовите кланета и заговорите за убийства. Научих всичко, което можах, по темата, но обърнах специално внимание на… грешките на извършителите. Особено грешките, довели до залавянето им.
	Тейлър реши да отвърне на атаката му.
	— Изглежда не си внимавал много, като се има предвид сегашното ти положение. — Тя обходи с поглед килията.
	Лушън не се притесни от язвителната й забележка.
	— О, напротив, агент Тейлър, бях изключително внимателен. За жалост никой не може да предвиди нещастните случаи. Причината в момента да седя тук е не защото допуснах грешка, нито пък в някакви ваши или на организацията, за която работите, заслуги, а нелепо стечение на обстоятелствата преди седем дни. Събитията излязоха от контрола ми. Признайте, агент Тейлър, ФБР нямаше представа, че аз съществувам. Не ме разследвахте, нито мен, нито някоя от фалшивите ми самоличност или деянията, които съм извършил.
	— Все някога щяхме да стигнем до теб — отвърна Тейлър.
	— Разбира се, че щяхте. — Лушън се ухили самонадеяно. — Все едно, както казах, започнах да планирам. И първото в списъка ми беше да намеря уединено и анонимно място, където няма да ме безпокоят. Място, където да действам бавно и спокойно.
	— И си го открил в Ла Хонда — обади се Хънтър.
	— О, да — потвърди Лушън. — Стара изоставена малка къща в гората. Беше близо до Станфорд и не ми отнемаше много време да отида там. А най-хубавото беше, че можех да използвам усамотени черни пътища, за да стигна до нея. Никой не би могъл да ме забележи.
	Лушън стана и се протегна.
	— Къщата все още е там. Посетих я неотдавна — добави той, но не седна. — Вижте, малко ме заболя главата и огладнях. Хайде да си починем, какво ще кажете? — Надигна ръкава си и погледна китката си, сякаш имаше часовник. — Да започнем отново след два часа. Как ви звучи?
	— Недобре, Лушън — отговори Хънтър. — Къде са останките на Сюзън?
	— Ще разбереш след два часа, Робърт. Какво значение има? Няма да се втурнеш да я спасяваш, нали?


>>	47.

	Навън слънцето блестеше ярко на безоблачното небе. Беше един от онези топли и приятни дни, които карат повечето хора да се усмихват без очевидна причина, но вълшебството му не проникваше през стените на сградата на ФБР.
	Хънтър беше намерил свободна стая за конференции на втория етаж и стоеше до прозореца и гледаше в празното пространство, когато Тейлър влезе тихо и затвори вратата зад себе си.
	— Ето къде си бил.
	Без да се обръща, той погледна часовника си. Бяха минали само десетина минути, откакто бяха оставили Лушън в килията му, но имаше чувството, че са били часове.
	— Добре ли си? — попита Тейлър и се приближи до него.
	— Да, добре съм — с твърд и уверен глас отговори Хънтър.
	Тя се поколеба за миг.
	— Виж, аз трябва да изляза оттук за малко.
	Той се обърна и я погледна.
	— Нуждая се да изляза и да подишам чист въздух, преди да се върна в подземието.
	Разбираше я напълно.
	— Знам едно място недалеч от тук. В хубави дни като днес изнасят маси навън — добави Тейлър. — Храната е страхотна, но ако не си гладен, кафето им също е чудесно. Какво ще кажеш? Да се махнем ли оттук за малко?
	Не беше необходимо да го пита втори път.


>>	48.

	Въпреки че за последен път бяха яли преди четири и половина часа, нито Хънтър, нито Тейлър имаха апетит. Той си поръча кафе без захар и сметана, а тя предпочете двойно еспресо. Двамата седнаха на маса навън в малкия италиански ресторант на Гарисънвил Роуд, на по-малко от петнайсет минути с кола от Академията на ФБР.
	Тейлър разбърка еспресото си и се вгледа в тънкия пласт пяна, който бавно изчезна от повърхността. Замисли се дали да каже на Хънтър колко много съжалява за случилото се с майка му и може би да му разкаже за своята майка, но реши, че и двете теми няма да са от полза за никого. Престана да разбърква еспресото си и остави лъжичката в чинийката.
	— Какво искаше да каже Лушън, когато спомена, че приятелката ви Сюзън случайно се е вписала в идеалния профил онази нощ? — попита тя.
	Хънтър чакаше кафето му да изстине. Не беше от хората като Карлос Гарсия, партньора му в лосанджелиската полиция, които си наливаха вряло кафе и след пет секунди го изпиваха, сякаш беше хладка вода.
	Той насочи поглед към нея.
	— Лушън и Сюзън току-що бяха завършили Станфорд. За нея университетските дни бяха свършили. Вече не трябваше да ходи на лекции. Тя нямаше работа, нито шеф, гадже или съпруг. Нямаше за къде да бърза. Семейството й живееше в Невада. Никой не очакваше да я види или чуе скоро, особено след като вече беше разгласила на всички, че смята да пътува, когато се дипломира.
	— За това, ако изчезне — допълни Тейлър, подхващайки мисълта на Хънтър, — хората ще предположат, че е осъществила намерението си да пътува. Няма причина някой да се безпокои, поне известно време.
	— Именно — съгласи се Хънтър. — Обстоятелствата в онзи момент са я направили възможно най-подходящата жертва. Анонимна. Няма да липсва на никого. И Лушън много добре е знаел това.
	Висока младолика сервитьорка с дълга черна коса, сплетена на плитка „рибена кост“, се приближи до масата им.
	— Сигурни ли сте, че не желаете да погледнете менюто? — попита тя с лек италиански акцент. — Мога да ви препоръчам ньоки със специалното сирене на главния готвач и сос от домати и босилек. — Усмихна им се очарователно. — Толкова е вкусно, че ще искате да оближете чинията.
	Ньоки беше любимото италианско ястие на Хънтър, но въпреки това не беше в настроение за ядене.
	— Звучи много съблазнително — усмихна й се той, — но днес не съм гладен. Може би някой друг път — кимна на Тейлър.
	— И аз не съм гладна. За мен само кафе, благодаря.
	— Няма проблем — отвърна сервитьорката и ги огледа. — Надявам се, че ще изгладите нещата — любезно добави тя. — Хубава двойка сте. — Усмихна им се дружелюбно още веднъж и после тръгна да вземе поръчките на малка група клиенти, които седяха през няколко маси.
	— Такива вибрации ли излъчваме? — попита Тейлър, когато сервитьорката се отдалечи. — Че сме двойка, която се опитва да изглади нещата?
	Хънтър се усмихна развеселено и повдигна рамене.
	— Предполагам.
	За миг Тейлър, изглежда, се почувства неловко, но бързо възвърна хладнокръвното си изражение.
	— Вярваш ли, че Сюзън не е била част от фантазиите на Лушън? — попита тя. — Мислиш ли, че наистина е била първата му жертва? И че той не я е изнасилил?
	Хънтър се облегна назад на стола си.
	— Защо смяташ, че би излъгал за това?
	— Не съм сигурна. Вероятно се опитвам да разбера защо, щом Сюзън е била първата му жертва, а той не е имал „фантазии за насилие“ за нея, е убил нея, а не някой друг… непознат?
	Хънтър се намръщи.
	— Мисля, че изяснихме това преди малко.
	— Не, не говоря за онази нощ или дори за онази седмица, Робърт. Имам предвид, че въпреки обстоятелствата тогава, когато Сюзън е изглеждала „идеалната жертва“, освен ако всичко не е било преструвка, тя и Лушън уж са били приятели. По думите му той дори е проявил романтичен интерес към нея, а това предполага емоционална привързаност.
	Кафето на Хънтър беше изстинало достатъчно и той отпи голяма глътка.
	— А ти смяташ, че сигурно за извършителя е много по-трудно да отвлече, частично да одере и после да убие човек, когото познава, приятел, някого, когото харесва.
	— Точно така — кимна Тейлър. — Особено ако този човек е първата му жертва. Ако Лушън не е фантазирал да убие Сюзън, тогава защо ще изтезава и убива „приятелка“? Лесно е можел да намери друга, анонимна жертва, напълно непозната, в някой бар или нощен клуб или проститутка — човек, към когото не изпитва никакви чувства и за когото не му пука.
	— За Лушън Сюзън е била именно такава.
	Тейлър се намръщи озадачено.
	— Ти гледаш на нещата през твоите очи, Кортни — каза Хънтър и остави чашата с кафето си на масата. — Опитваш се да ги разбереш с _твоя_ ум. И когато го правиш, се намесват _твоите_ чувства. Трябва да се помъчиш да погледнеш през очите на Лушън. Неговата психопатия не е съсредоточена върху жертвата.
	Тейлър се втренчи в него. Всеки агент от отдела за бихейвиористични науки към ФБР знае, че има два основни типа агресивни психопати. Първият тип — съсредоточените върху жертвата — са онези, за които тя е най-важната част в уравнението. Извършителят фантазира за специфичен тип жертва, затова всички, които избира, трябва да съответстват на този тип, да се вписват в профила. И обикновено става дума за външен вид. При психопатите, съсредоточени върху жертвата, цялата фантазия се върти около външността на жертвата. Физическите качества ги вълнуват и „възбуждат“. Повечето пъти защото им напомнят за някой друг. В тези случаи винаги има някаква силна емоционална връзка и в девет от десет пъти фантазиите включват някакъв вид сексуален акт. Почти сигурно е, че изнасилват жертвата, преди или след като я убият.
	Вторият основен вид агресивни психопати — съсредоточените върху насилието — са онези, за които жертвата е от второстепенно значение. Те не фантазират за определен тип жертва, нито да правят секс с нея, защото сексът ще им донесе малко или никакво удоволствие. Напротив, за тях сексът отвлича вниманието от насилието. Те фантазират за изтезания, как да причинят болка и за властта, която това им дава. За тези психопати всеки може да стане жертва, дори приятели и членове на семейството. Няма разлика. Поради това те постигат много по-високо ниво на емоционална отчужденост, отколкото съсредоточените върху жертвата. Те могат лесно да отвлекат, измъчват и убият приятел, роднина, любим човек, съпруга… За тях няма значение. Чувствата са нещо непознато.
	— Откъде знаеш, че психопатията на Лушън не е съсредоточена върху жертвата? — най-сетне попита Тейлър.
	Хънтър изпи остатъка от кафето си и използва салфетка, за да избърше устните си.
	— От това, което разбрахме дотук.
	Тя се наведе леко напред и наклони глава на една страна.
	— Сувенирите, които намерихме в кутията в къщата на Лушън — поясни Хънтър. — Не всички са от жени, а онези, които са от жени, драстично се различават по размери. Това показва, че физическият тип на жертвата и дори полът не са важни за него. Но Лушън самият ни го каза… два пъти.
	Тейлър се замисли и той разбра, че тя си припомня наум разпита от сутринта.
	— Той ни каза, че когато е бил в гимназията, сънувал как наранява хора — напомни й Хънтър. — Понякога такива, които познавал, друг път хора, които не бил виждал… произволни създания на въображението му — не определен тип.
	Тейлър помнеше думите на Лушън, но не беше направила връзката.
	— След това Лушън ни каза, че когато започнал да фантазира в будно състояние, главните роли във фантазиите му за насилие играели хора, които мразел — понякога учители, друг път хулиганчета или членове на семейството… но невинаги. Физическите качества и полът не играят роля. В сънищата и фантазиите му няма значение кого наранява. Вълнува го само актът на убийството.
	Хънтър погледна часовника си. Време беше да тръгват.
	— Повярвай ми, Кортни, каквито и чувства да е изпитвал Лушън към Сюзън, те не биха го спрели. Нито дори любов.


>>	49.

	За обяд бяха дали на Лушън алуминиев поднос с една филия хляб, картофено пюре на бучки, малко зеленчуци и две парчета пиле, които плуваха в някакъв жълтеникав сос. Всичко беше безсолно и без абсолютно никакви подправки. Лушън беше убеден, че от ФБР нарочно са му дали безвкусна храна, но всъщност му беше безразлично. Той не ядеше заради вкуса или удоволствието, а за да поддържа тялото и ума си и да осигури на мускулите си поне някои от хранителните вещества, от които се нуждаят. И си изяде всичко до последната троха.
	Точно десет минути след като беше приключил с обяда си, Лушън чу познатото бръмчене и отключване на врата в дъното на коридора.
	— Два часа почти до секундата — отбеляза той, когато видя Хънтър и Тейлър. — Имах чувството, че вие двамата ще бъдете точни. — Изчака ги да седнат. — Имате ли нещо против, ако стоя прав и крача напред-назад, докато разговаряме? Това подобрява кръвообращението в мозъка и ми помага да смеля буламачите, които тук наричате храна. — Той врътна глава към празния поднос.
	Никой нямаше възражения.
	— И така, докъде бяхме стигнали? — попита Лушън.
	Хънтър и Тейлър знаеха, че той не е забравил докъде са стигнали. Въпросът беше част от играта.
	— Сюзън Ричардс — отвърна Тейлър, спокойно кръстоса крака, преплете пръсти и подпря десния си лакът на облегалката на стола.
	— А, да — каза Лушън и бавно започна да крачи от ляво надясно пред килията. — Какво пак за нея?
	— Останките й, Лушън — каза Хънтър с твърд, но незаплашителен тон. — Къде са?
	— О, точно така. Щях да ви казвам за тях, нали? — В новата усмивка на Лушън имаше перверзност. — Свърза ли се с родителите й, Робърт? Те живи ли са?
	— Какво?
	— Родителите на Сюзън. Срещнахме се с тях няколко пъти, спомняш ли си? Живи ли са?
	— Да, живи са — потвърди Хънтър.
	Лушън кимна с разбиране.
	— Изглеждаха добри хора. Ти ли ще им съобщиш новината?
	Хънтър подозираше, че ще трябва да го направи, но игричките на Лушън започваха да му писват. В момента обаче всеки отговор беше приемлив, стига да го накара да говори.
	— Да.
	— По телефона ли ще им кажеш, или смяташ да им го съобщиш очи в очи?
	Всеки отговор.
	— Очи в очи.
	Лушън се замисли и после се върна на първоначалния въпрос на Хънтър.
	— Знаеш ли, Робърт, в онази нощ преживях неща… всъщност чувства, за които само бях чел дотогава в учебниците по криминология, писмени записи на разпити и разкази на заловени извършители. Лични, интимни чувства, за които колкото повече четях, толкова повече исках да преживея, защото това е единственият реален начин да разбереш дали ще бъдат верни за мен, или не.
	Той млъкна и се втренчи в стената пред себе си, сякаш заинтригуван от невидима творба на изкуството, окачена на нея.
	— В онази нощ, Робърт, аз наистина почувствах как светлината на живота на Сюзън гасне в пръстите ми. — Сведе поглед към ръцете си и след това продължи: — Чувствах как сърцето й пулсира в дланите ми и колкото по-силно стискам, толкова по-слабо бие. — Той отново се обърна с лице към Хънтър и Тейлър. — И тогава се възнесох, като в извънтелесно преживяване. Осъзнах, че чувството, за което мнозина свидетелстват и за което сме чели много пъти, е точно такова.
	Очите на Тейлър се стрелнаха към Хънтър и после обратно към Лушън.
	— За какво чувство говориш?
	Лушън не отговори, но погледът му предаде въпроса на Хънтър.
	— Чувството, че си Господ — каза Хънтър.
	Лушън кимна.
	— Отново си прав, Робърт. „Чувството, че си Господ.“ Чувството на върховна власт, което дотогава мислех, че е запазено само за Господ. Властта да угасиш живота. И ви уверявам, че онова, което казват, е вярно. Това чувство променя живота ти необратимо. Опияняващо е, Робърт, пристрастяващо и дори хипнотизиращо. Особено ако гледаш право в очите им, докато изцеждаш живота от телата им. Това е моментът, в който ставаш Господ.
	„Не — помисли си Хънтър. — Това е моментът, в който се заблуждаваш, че за един кратък миг си се превърнал в Господ. Само един страдащ от заблуди човек може да вярва, че е станал Господ, макар и за малко.“ Той не каза нищо, но забеляза, че пръстите на Лушън бавно се свиха в юмруци, преди да се обърне към Тейлър.
	— Кажете ми, агент Тейлър, убивали ли сте някого?
	Въпросът изненада Тейлър и сърцето й ускори ритъма си във вихрушка от спомени.


>>	50.

	Случи се три години след като Тейлър беше завършила Академията на ФБР. Назначиха я в полевия офис в Ню Йорк, но събитията, които се случиха в онази нощ, нямаха нищо общо с разследванията, по които работеше тогава.
	В онази нощ тя беше прекарала часове, преглеждайки досиетата от съвместното разследване на полицията в Ню Йорк и Ню Джърси на сериен убиец, когото бяха кръстили Убиеца по обявите или УПО за по-кратко.
	През последните десет месеца УПО се беше гаврил сексуално и бе убил шест жени — четири в Ню Йорк и две в Ню Джърси. И шестте работеха в сферата на сексуалните услуги. И шестте се вместваха в специфичен физически профил — черна, дълга до раменете коса, кафяви очи, на възраст между деветнайсет и трийсет и пет години, средни на ръст. Дадоха му псевдонима Убиеца по обявите, защото единственият солиден факт, който полицията успя да научи за девет месеца разследване, беше, че и шестте жени бяха публикували частни обяви, предлагайки „тантра масаж“, на последните страници на безплатни местни вестници.
	След девет месеца и почти без никакви улики кметът на Ню Йорк бе настоял шефът на полицията да поиска помощ от ФБР. Кортни Тейлър беше единият от двамата агенти, на които беше възложено да помагат по случая.
	Минаваше полунощ, когато Тейлър напусна офиса на ФБР на двайсет и третия етаж на Федерал Плаза и излезе в късната октомврийска нощ. Тя караше бавно през Манхатън, после мина през тунела Мидтаун по посока на малкия си едностаен апартамент в Астория, в северозападния край на Куинс. Умът й беше толкова зает, докато пресяваше лавина от мисли и се опитваше да сглоби няколко аспекта на разследването, че едва когато забеляза денонощния магазин на Двайсет и първо авеню, се сети, че в дома й са свършили някои неща.
	— Мамка му! — възкликна, бързо зави надясно и влезе в паркинга до магазина. Докато изключваше двигателя, стомахът й също реши да й напомни колко е гладна, като демонстрира собствен вариант на зов за чифтосване на кит.
	По това време на утрото в магазина не беше оживено. Само двама-трима клиенти разглеждаха рафтовете. Младият касиер кимна машинално за поздрав на Тейлър и после отново насочи вниманието си към евтиния роман, който четеше.
	Тя взе кошница и без да се замисля много точно какво й трябва, започна да хвърля разни неща в нея. Точно беше взела кутия прясно мляко от хладилника в дъното на магазина, когато чу някаква суматоха отпред. Намръщи се и се огледа наоколо, но не забеляза нищо нередно. И все пак инстинктите й подсказваха, че нещо не е наред. Отдавна се беше научила да се доверява на инстинктите си. Остави кошницата на пода и заобиколи зад ъгъла на съседната пътека.
	— Побързай, пич, или ще пръсна шибания ти мозък на мръсния под. Няма да те чакам цяла нощ, мамка ти — каза някой с много притеснен глас, преди Тейлър да има възможност отново да надникне зад ъгъла.
	Тя мигновено извади пистолета си „Глок 22“, дръпна предпазителя и тихо го зареди. Къркоренето в стомаха й изведнъж утихна, отстъпвайки пред хевиметълското барабанно соло на сърцето й. Това не беше добре подготвена и обмислена операция на ФБР, нито учение, а чист лош късмет. Беше реалност и се случваше там и в момента.
	Тейлър се наведе, за да не се вижда от касата, и се запромъква по пътеката. Спря, преди да стигне до края, и през пролуката между стоките на едната лавица погледна в кръглото огледало за наблюдение в ъгъла на тавана.
	— Копеле, да не мислиш, че си играя с теб? — отново се разнесе притесненият глас. — Мислиш, че това е шибана игра? Размърдай се или ще пробия още една дупка в грозния ти задник. Чат ли си какво ти казвам, тъпако?
	Барабанното соло в сърцето на Кортни се усили. В огледалото тя видя, че извършителят е един. Изглеждаше млад. Беше висок и мършав, с джинси, широка черна тениска на „Нюйоркските Янки“ и кърпа в червено и черно, която закриваше по-голямата част от лицето му. Насочил бе полуавтоматичен пистолет „Берета 92“ право в лицето на ужасения касиер.
	Трескаво въртеше глава на всеки няколко секунди, за да провери входа на магазина и пътеките между стелажите. Дори от разстояние Тейлър видя, че той е пълна отрепка, изпаднал в еуфория от дрога. И това още повече влошаваше нещата.
	Макар непрекъснато да се оглеждаше, хлапакът с беретата беше толкова неадекватен, че не забеляза полицейската кола, която спря пред магазина.
	Полицай Тарковски не реагираше на сигнал за помощ. Малката бакалия на тъмен ъгъл в Куинс нямаше безшумна аларма или паникбутон, скрит под тезгяха. Полицай Тарковски просто бе огладнял и бе решил да си купи две понички и може би няколко кексчета, да го държат сит през следващия час и нещо. Помисли си да си вземе бурито от „Тако Бел“ на Джаксън авеню, но се намираше на една пряка от денонощния магазин и реши, че му се яде нещо сладко.
	Беше младо ченге, което работеше в нюйоркската полиция от две и половина години. От два месеца бе започнал да патрулира сам два пъти седмично и тази нощ, както бе пожелала съдбата, беше дежурен.
	Той слезе от патрулната кола и по изключение не тресна вратата, а я затвори безшумно.
	Ужасеният касиер в магазина сложи всичките пари от касата в хартиен плик и се приготви да го даде на нападателя, когато съзря младия полицай, който се появи на вратата.
	Тарковски видя младежа с беретата секунда преди той да го види. Нямаше време да повика подкрепления. Полицейското му обучение се задейства и той мълниеносно извади пистолета си от кобура, хвана го с две ръце и се прицели в хлапака.
	— Хвърли оръжието — извика с твърд глас.
	Младежът вече беше забравил за парите и касиера. Единственият му проблем беше ченгето с пистолета. Той изви тяло и за част от секундата насочи беретата си към гърдите на Тарковски.
	— Начукай си го, ченге. Ти го хвърли — каза хлапакът, държейки оръжието на една страна в уличен гангстерски стил.
	Очевидно беше нервен, но не му беше за пръв път. С много пъргаво движение той се завъртя с лице към полицая, отстъпи крачка назад и стратегически застана с гръб към предната страна на магазина. Сега касиерът беше малко вляво от него, полицаят — малко вдясно, а пътеките между стелажите — точно пред него, предоставяйки му възможно най-добрия поглед върху сцената.
	Криейки се зад ъгъла, Тейлър също виждаше добре всичко, само че от срещуположната страна.
	— Казах, хвърли оръжието — повтори Тарковски и направи крачка вдясно. — Сложи го на пода, пристъпи напред и коленичи с ръце на тила.
	Все още приведена, Кортни безшумно се промъкна по пътеката и се приближи до предната част на магазина. Никой не я беше забелязал. Тя виждаше добре цялата сцена, особено нападателя. Очите му бяха обезумели от смесица от адреналин, тревога и наркотици. Позата му беше скована, но безстрашна, сякаш се бе намирал в това положение и преди и го владееше напълно. Тарковски, от друга страна, изглеждаше нервен.
	— Майната ти, ченге — каза младежът и с лявата си ръка смъкна червено-черната кърпа от носа и устата си, като я пусна да увисне хлабаво около врата си, разкривайки лицето си.
	Тейлър веднага разбра, че това е лош знак и че е време да действа, преди ситуацията да стане неконтролируема.
	Само че закъсня.
	Като във филм на голям екран, докато тя се изправяше, действието започна да се развива на забавен каданс. Младежът все още не я беше забелязал и никога нямаше да разбере дали бе усетил присъствието й, преди тя да се покаже, но не даде шанс на полицай Тарковски… нито предупреждение и в бърза последователност натисна три пъти спусъка на беретата.
	Първият куршум се заби в дясното рамо на Тарковски, разкъса сухожилия, разтроши кости и се взриви в червена мъгла от кръв. Вторият и третият го улучиха в гърдите, точно над сърцето, и раздробиха лявата и дясната артерия, пулмонарната артерия и вените. Тарковски умря, преди да падне на пода.
	Въпреки кървавата баня хлапакът не се паникьоса. Бързо се завъртя на пети към касиера, грабна плика с парите и вдигна пистолета. Тъй като вече беше убил ченге, защо да оставя жив очевидец?
	Тейлър видя решителността в обезумелите очи и движенията му. Тя разбра какво ще стане и преди той да превърне кошмара в действителност, изскочи на пътеката и се прицели с глока.
	С периферното си зрение младежът съзря движение вдясно и инстинктивно започна да извива тяло, натискайки спусъка.
	Тейлър нямаше време да извика заповед или предупреждение, но знаеше, че това няма да има значение. Хлапакът нямаше да реагира. Щеше да я застреля със същата решителност, с която уби полицая.
	Тя натисна спусъка само веднъж.
	Куршумът .40 „Смит и Уесън“ беше предназначен само да ранява. Тейлър искаше да улучи хлапака в ръката или рамото и да го накара да пусне оръжието, но той се движеше. Куршумът го уцели по-високо и няколко сантиметра по-надясно. Младежът падна по гръб. Парче от гърлото му се размаза на стената зад него. За три минути и половина кръвта му изтече. Линейката стигна до магазина за десет минути.
	Той беше само на осемнайсет години.


>>	51.

	Тейлър положи усилия изражението й и лицето й да останат спокойни, примигна и прогони спомена от съзнанието си.
	— Моля? — изви глава, сякаш не беше чула добре въпроса на Лушън.
	— Сигурен съм, че сте участвали в стотици разследвания на ФБР, агент Тейлър — каза Лушън. — Искам да знам дали в някое от тях се е наложило да извадите пистолета си и да убиете някого, макар и при „самоотбрана“?
	Тя не искаше да разказва какво се бе случило в онази нощ преди толкова много години, знаеше, че ако отговори искрено, Лушън ще започне да човърка тази рана, докато отново я разкървави. Съсредоточи се върху дишането си, израза в очите и всичко друго, което можеше да я издаде:
	— Не.
	Лушън наблюдаваше Тейлър, но този път каменното й изражение проработи. Ако нещо я беше издало, той, изглежда, не го забеляза.
	— Робърт? — Лушън наклони глава на една страна. — Не ме лъжи.
	Хънтър за пореден път имаше чувството, че той знае отговора.
	— Да — отвърна той. — За съжаление съм убивал хора, докато съм изпълнявал служебния си дълг.
	— Колко?
	Не беше необходимо Хънтър да се замисля.
	— Застрелял съм шест души.
	Лушън се замисли върху думите му.
	— И не те ли обзе чувство за неимоверна, безгранична власт? Не се ли почувства като Господ? Нито дори веднъж?
	— Не. — Хънтър не се поколеба. — Ако можех да го избегна, щях да го направя.
	Двамата си размениха ожесточени погледи, сякаш очите им влязоха в схватка.
	— Останките на Сюзън, Лушън — каза Хънтър. — Къде са?
	— Добре — съгласи се Лушън, най-после отмести очи от Хънтър и въздъхна дълбоко. — Както споменах, Робърт, къщата, която използвах в Ла Хонда, все още е там. Щом вълшебството в онази нощ премина и престанах да се треса от прилива на адреналин, знаех, че трябва да се отърва от тялото така, че никой да не го намери. Но вече бях мислил по въпроса. Това беше още една причина да избера онова място — беше заобиколено от диви гори. — Той нехайно повдигна рамене. — Не знаех обаче, че ще се случи в онази нощ. Намерението ми не беше такова, когато излязох от общежитието, за да се срещна със Сюзън. Както казах, нещата просто се развиха така. — Отново започна да крачи из килията, сложил ръце зад гърба си. — Копах до края на нощта, чак до сутринта, и накрая изрових гроб, дълбок метър и двайсет, може би метър и петдесет. Бях взел чували и торбички със смляно кафе и няколко шишета с урина от пума.
	Хънтър и Тейлър знаеха, че смляното кафе въздейства много силно върху обонянието на животните. Обърква ги и обикновено ги кара да изгубят следата, ако са тръгнали по нея. Урината от пума лесно може да се купи от няколко магазина в Америка и се използва заради миризмата на хищник, която плаши и прогонва много други животни, например лисици, вълци и койоти. Това е елементарен закон на природата — колкото по-силен и смъртоносен е хищникът, толкова повече животни плаши миризмата му.
	— Зарових тялото на Сюзън в гората зад къщата — продължи Лушън, — под няколко пласта пръст, смляно кафе и урина на пума. Покрих го с листа и клонки. И мога да ви кажа, че не е докосвано от човек или животно.
	— Къде е къщата? — попита Хънтър.
	През следващите две минути Лушън описа подробно как се стига до гроба от Сиърс Ранч Роуд.
	След това спря точно пред Хънтър.
	— Ще им разкажеш ли всичко? Ще им кажеш ли истината?
	Хънтър разбра, че той отново говори за родителите на Сюзън.
	— Да.
	— Хм… Питам се как ли ще се почувстват. Каква ли ще бъде реакцията им?
	— Какво ти пука? — ядно изрече Тейлър. — Поне най-после ще разберат какво се е случило с дъщеря им и ще погребат достойно останките й. И освен това ще бъдат сигурни, че чудовището, което им я е отнело, ще гние в затвора до края на живота си.
	Лушън все още крачеше из килията, но вместо да се придвижи от ляво надясно, започна да върви напред-назад между задната стена и плексигласа отпред.
	— О, не говорех за това, агент Тейлър. — Устните на Лушън се разтеглиха в самодоволна и развеселена усмивка. — Имах предвид… как ще се почувстват, когато разберат, че са _яли_ от собствената си дъщеря.


>>	52.

	Ейдриън Кенеди беше решил да отложи всичките си ангажименти във Вашингтон и да остане в Академията на ФБР в Куонтико най-малко още един ден. През всичките му години в Бюрото нито един заподозрян не го беше заинтригувал толкова много като Лушън Фолтър.
	Късно предишната вечер Кенеди заповяда да проверят родителите на Сюзън Ричардс и така Хънтър разбра, че те са живи. Баща й беше на седемдесет и една, а майка й на шейсет и девет, и двамата пенсионери. Директорът каза на Хънтър, че те все още живеят в същата стара къща в Боулдър Сити, Невада, и все още се обаждат в полицията в Пало Алто и окръг Санта Клара най-малко веднъж месечно да питат има ли някакви новини.
	Кенеди и доктор Ламбърт наблюдаваха всички разпити на мониторите в контролната стая в отделението с килиите. От време на време някой от тях правеше кратка забележка за онова, което се говореше, но предимно гледаха мълчаливо. Веднага щом чу обясненията на Лушън как се стига до гроба на Сюзън Ричардс зад къщата в Ла Хонда, Кенеди вдигна телефона на бюрото пред себе си.
	— Свържете ме със специалния агент, който ръководи полевия ни офис в Сан Франциско… Незабавно!
	След няколко секунди говореше със специален агент Брадли Симънс, симпатичен човек, който работеше във ФБР от двайсет години, девет от тях в офиса в Сан Франциско. Той все още имаше силен южнотексаски акцент.
	Кенеди внимателно бе изслушал указанията на Лушън и не беше необходимо да пуска записа или да проверява записките си. Лесно можеше да ги преразкаже дума по дума.
	— Обади се на полицията в Ла Хонда и на окръжния шерифски отдел само ако се налага, ясно ли е? — каза той, след като агент Симънс си записа всичко. — Това е операция изключително и само на ФБР. Според информацията ни мястото е изолирано от гори и няма съседи или някой друг наоколо. Това е главната причина да бъде избрано, затова, ако не се налага да кажеш на някого… _не позволявай на никой друг да разбере_. Тръгни веднага и ми се обади в секундата, в която откриеш нещо.
	Остави телефона и отново съсредоточи вниманието си върху мониторите и разпита тъкмо навреме, за да чуе последния коментар на Лушън. Тялото му се вцепени и той погледна доктор Ламбърт.
	— Какво каза Фолтър, че са _яли_ от собствената си дъщеря?
	Доктор Ламбърт седеше пред единия монитор и на лицето му бе изписано недоумение. Искаше да превърти назад записа, за да е сигурен, но знаеше, че не е необходимо, защото беше чул правилно. Без да отклонява вниманието си от монитора, той бавно кимна.
	В същия миг на вратата на контролната стая се почука. Човекът не дочака отговор и отвори.
	— Директор Кенеди — каза мъжът и влезе в стаята.
	Крис Уелч беше на четирийсет и няколко години, с къса руса коса, сресана назад, откривайки челото му. Носеше нещо, което приличаше на тетрадка.
	— Извинявайте, че ви безпокоя. — Уелч работеше в Отдела за бихейвиористичен анализ към ФБР. — Помолихте ме да ви уведомя незабавно, ако попаднем на нещо, което изглежда свързано със случая, в тези тетрадки. — Той кимна към тетрадката, която държеше — обикновена, с размери двайсет на двайсет и пет сантиметра и шарени кафяво-черни твърди корици.
	Всички книги и тетрадки, които бяха иззети от къщата на Лушън в Мърфи, бяха предадени на Отдела за бихейвиористичен анализ. Задачата на работещите там беше да прочетат внимателно съдържанието им.
	— Помислих си, че ще искате да видите това. — Уелч разгърна тетрадката и я даде на директора.
	Кенеди прегледа набързо няколко страници и после тежко въздъхна.
	— Господи!


>>	53.

	Въпреки че вентилационната система работеше с пълна мощност, горещината в подземното ниво пет в сградата на Отдела по бихейвиористични науки беше потискаща. Хънтър чувстваше, че на врата му се образуват капки пот и бавно започват да се стичат по гърба му, но думите на Лушън го смразиха и охладиха въздуха като полярен взрив.
	— Какво са направили? — попита той. Гласът му прониза тишината, забулила въздуха след последните думи на арестанта.
	Лушън отново беше стигнал до задната стена и бе спрял да крачи. Сега стоеше с гръб към Хънтър и Тейлър.
	— Да, правилно чу, Робърт. Родителите на Сюзън ядоха от нея… — Той килна глава назад. — Е, не цялата, разбира се, само няколко нарязани на парченца органа.
	Кортни почувства, че нещо започва да се върти в кръг в стомаха й.
	— Какво? — попита Хънтър. — Те се върнаха в Невада веднага след дипломирането й.
	— Да, знам — отвърна Лушън. — Аз им отидох на гости.
	— Какво? — изуми се Тейлър.
	Лушън се обърна с лице към тях.
	— Посетих ги два дни след онази нощ… Занесох им подарък… Пай, който изпекох.
	Кръговете в стомаха на Тейлър се превърнаха във влакчета на ужасите.
	— Пътуването от Станфорд до Боулдър Сити в Невада не е толкова дълго — обясни Лушън на Тейлър. — Сюзън ни запозна с тях — Робърт и мен — една-две години преди това. Срещнахме се отново след церемонията по дипломирането. Сюзън и аз завършихме с отличие и те много се гордееха с нея. Всеки родител би се гордял.
	Беше едва забележима, но Хънтър долови нотка на болка в последните думи на Лушън.
	— Те бяха мила двойка — продължи Лушън. — Сюзън беше сладко момиче. Реших, че така е правилно да постъпя.
	— Правилно да постъпиш? — Кортни беше толкова стъписана и изкарана от равновесие, че не можа да се сдържи. Трябваше да попита. — Как е възможно това да е правилното нещо, което да направиш?
	— Вие сте разследващата в този случай, агент Тейлър. Вие ми кажете. — Гласът на Лушън прозвуча снизходително. — Нека да ви задам един популярен въпрос. Да речем, че това е съвършено различно разследване и че не сте ме задържали. Да предположим, че имате случай, в който сте открили, че неизвестният извършител е дал на семейството да яде от органите на жертвата си. Какво би било заключението ви, агент Тейлър? Интересно ми е да знам.
	Гневът и отвращението завладяха Кортни, но тя някак съумя да успокои и овладее гласа си.
	— Че си откачен психопат? Че ти се е сторило забавно? Подхранило е илюзията ти, че си Господ?
	Лушън скръсти ръце на гърдите си и я погледна заинтригувано. Предизвикателна усмивка заплаши да разтегли устните му.
	— Много интересно заключение, агент Тейлър — иронично отбеляза той. — Изказано като от истински професионалист. Знаете ли, винаги съм мислил, че няма нищо по-забавно от това да гледаш как хората се разпалват от чувствата си. Проблемът е, че това отнема обективността. Замъглява преценката. Отваря вратата за океан от грешки. Научих го много отдавна. — Сякаш нямаше абсолютно никаква грижа на света, Лушън надигна ръкава си и отново погледна китката си, все едно имаше часовник. — Всичките тези въпроси ми омръзнаха, пък и предполагам, че вие двамата имате много работа, нали? Да изравяте кости, да давате обяснения, да разказвате истории. — Той спокойно легна на леглото и сключи пръсти зад главата си. — Предай от мен поздрави на родителите на Сюзън, Робърт. А, между другото, ако се питаш… Да, аз вечерях с тях в онази нощ.


>>	54.

	Юмрукът на Хънтър удари боксовата круша толкова силно, че я изпрати, въртейки се, почти един метър назад. Тренираше с една от четирийсет и пет килограмовите кожени торби, окачени на тавана в боксовата зала в сградата на ОБН, почти от един час. Фланелката и шортите му бяха мокри от пот, която се стичаше от челото му като дъждовни капки. Тялото го болеше от тежката тренировка и се чувстваше умствено изтощен. Трябваше му обаче време да помисли, да се опита да подреди обърканите мисли в главата си и да се разсее, макар и само за няколко минути. В повечето случаи физическите упражнения вършеха работа.
	Днес обаче не беше един от тези случаи. В тялото му като лоша кръв течеше чувство на безсилие и колкото и силно да удряше боксовата круша и колкото и тежести да вдигаше, не можеше да се отърве от него.
	— Ако бях трийсетина години по-млад, щях да те затрудня доста в един двубой — каза Кенеди, който беше застанал на вратата на спортната зала. В салона нямаше никого, освен Хънтър. — Но като те гледам как блъскаш боксовата круша, сигурно щеше да ме изкараш през стената. Изненадан съм, че още не си счупил ръката си.
	Дрезгавият му глас звучеше още по-слабо и гърлено след дългия уморителен ден и пакета цигари, който беше изпушил.
	Хънтър нанесе бърза последна серия тежки удари на боксовата круша, която тромаво се залюля назад и встрани, сякаш вече й беше достатъчно и най-после бе победена. Робърт я хвана и я спря. Дишането му беше измъчено, лицето — тъмнорозово, а вените на ръцете и раменете му бяха изпъкнали от усилието и допълнителния приток на кръв. Задъхан, той опря чело в крушата и изчака дишането му бавно да възвърне нормалния си ритъм. От брадичката му капеше пот върху обувките му и пода.
	Кенеди се приближи.
	— Някакви новини от Ла Хонда? — най-после попита Хънтър, все още прегърнал боксовата круша.
	Кенеди кимна невъодушевено.
	Робърт дръпна със зъби каишките от велкро на боксовите ръкавици и се обърна с лице към директора.
	— Накарах четирима агенти да проверят мястото.
	Хънтър пъхна дясната си ръка под лявата мишница и измъкна боксовата ръкавица, а после изхлузи и другата.
	— Намерили са къщата, за която спомена Лушън. — Кенеди хвърли хавлия на Хънтър. — Агентите последвали указанията на Лушън и започнали да копаят. Копали един час. — Той даде на Хънтър голям плик. — И ето какво намерили.
	Робърт бързо изсуши лицето и ръцете си, взе плика и извади две разпечатки на снимки. Докато очите му поглъщаха образите, сърцето му отново ускори ритъма си.
	Първата показваше цял човешки скелет със стари и побелели от времето кости, който лежеше в гроб, дълбок метър и петдесет.
	Втората беше близък кадър на черепа.
	Хънтър дълго и мълчаливо гледа снимките, задържайки погледа си на втората много по-дълго от първата, сякаш мислено възстановяваше лицето на Сюзън.
	Кенеди отстъпи назад, давайки му малко време, а после отново заговори:
	— Тъй като вече знаем, че Лушън е сериен убиец, протоколът изисква да разкопаем цялото място наоколо, за да потърсим останки и от други трупове. Операцията е голяма и няма как да я проведем, без да включим местните власти и ярко да осветлим случая.
	— На твое място бих изчакал, Ейдриън. — Хънтър не беше голям любител на протокола. — Нека поне да приключим с разпитите. Засега Лушън беше откровен с нас. Ако в района има заровени и други трупове, имам чувството, че той ще ни каже. В момента разгласяването на случая няма да е от полза за никого.
	Кенеди обикновено играеше по правилата, но сега беше склонен да се съгласи с Робърт.
	— Най-малко след два дни и няколко теста ще потвърдим дали това наистина е скелетът на Сюзън Ричардс — каза той.
	— Това е скелетът й — отговори Хънтър и върна снимките в плика.
	Директорът го погледна озадачено.
	— Лушън няма причина да лъже — каза Робърт.
	Въпросът остана в очите на Кенеди.
	— Вече знаем, че Лушън е убил Сюзън — поясни Хънтър. — Той ни го каза и парчето татуирана кожа в рамка в мазето му го потвърди. Ако се беше отървал от трупа й така, че да не може да бъдат намерени никакви останки, щеше да ни съобщи. — Посочи плика. — Ако това са останките от някой друг човек, когото Лушън също е убил, няма смисъл да ни казва, че са на Сюзън, защото знае, че и без това ще ги анализираме.
	Кенеди кимна.
	— Разбирам, но за да бъдеш сигурен, мисля, че е по-добре да изчакаш официално потвърждение, преди да се свържеш с родителите й.
	Хънтър кимна бавно и после отново избърса лицето и ръцете си с хавлията. Да съобщи новината на родителите на Сюзън не беше задача, която очакваше с нетърпение.
	— Трябва да се изкъпя.
	— Ела в кабинета ми след това — каза Кенеди. — Искам да ти покажа още нещо.


>>	55.

	Двайсетина минути по-късно Хънтър, с коса, все още влажна от душа, се върна в кабинета на директора. Специален агент Тейлър също беше там. Беше развързала конската си опашка и русата й вълниста коса бе разпусната на раменете й. Носеше тясна черна пола със запасана в колана синя блуза, черни найлонови чорапи и черни обувки с висок ток и каишки. Седеше на едното кресло пред бюрото на Кенеди и държеше същите снимки на останките на Сюзън, които Хънтър бе видял в спортната зала.
	Кенеди стана зад бюрото си.
	— Още ли пиеш шотландско уиски? — обърна се той към Робърт.
	Чистото малцово уиски беше най-голямата страст на Хънтър. За разлика от мнозина той знаеше как да оцени вкуса му, вместо само да се налива с него, въпреки че понякога напиването вършеше работа.
	Робърт кимна.
	— А ти?
	— Да, когато е възможно. — Кенеди се приближи до шкафа вляво, отвори го и извади три чаши и бутилка двайсет и пет годишно „Томатин“.
	— За мен не, сър — каза Тейлър и сложи снимките в плика.
	— Отпусни се, агент Тейлър — каза Кенеди с окуражителен тон. — Тази среща е неофициална и след онова, което преживяхме днес, бих отбелязал, че едно питие е повече от уместно. — Последва пауза на колебание. — Освен ако не пиеш шотландско уиски. В такъв случай мога да ти предложа нещо друго.
	— Шотландско уиски би било чудесно, сър — уверено отговори Кортни.
	— Лед?
	Хънтър поклати глава.
	— Само една–две капки вода, моля.
	— За мен също — каза Тейлър.
	Кенеди се усмихна.
	— Изглежда в кабинета ми има двама истински почитатели на шотландското уиски.
	Той наля на тримата щедри дози, добави малко вода и им даде чашите.
	— Искам да те питам нещо, Робърт — със сериозен тон каза накрая.
	Хънтър отпи малка глътка от уискито, което имаше приятен богат вкус, без да е твърде силен, с нюанс на цитрус и плодове, комплексен, но пивък. Той се наслади на аромата, преди да преглътне.
	Кортни направи същото.
	— Мислиш ли, че Лушън излъга за канибализма си? — попита Кенеди. — Това е нещо, което няма как да докажем.
	— Не виждам какво би постигнал, ако лъже — отвърна Хънтър.
	— Може би е търсил шокиращ ефект, Робърт. Хората с комплекс на „господ“ обожават вниманието. И двамата го знаете.
	Хънтър поклати глава.
	— Не и Лушън. Той не иска слава. Поне още не. Колкото и извратено да звучи, мисля, че не излъга за онова, което е направил… че е изял част от органите на Сюзън… и че е дал и на родителите й да ядат.
	В очите на Кенеди се четеше съмнение.
	— Знаеш, че не съм изучавал психология, Робърт, и затова нека да ти задам същия въпрос, който Лушън зададе на агент Тейлър. — Кенеди врътна глава към нея. — Защо би го направил? Отишъл е при родителите на Сюзън, за да им предложи пай, приготвен с нейни органи, за бога. Това е нещо повече от откачено, зло и неморално. Не съм виждал или чувал за подобно извращение. А през живота си съм виждал и чувал много. Що за зъл ум би накарал някого да направи такова нещо? — Той отново отпи от уискито.
	Тейлър погледна с любопитство Хънтър.
	Робърт повдигна рамене и отмести поглед встрани.
	— Чел съм изследвания, книги, научни трудове, какво ли не за убийци канибали, някои серийни убийци, други не — добави Кенеди. — Държали сме много от тях долу в същите килии през годините. Мнозина мислят, че са го направили, защото за тях жертвите са нещо специално и актът на изяждането им затвърждава връзката им с жертвата. Те вярват, че ако изядат дори малка част от тях, жертвите ще останат с тях завинаги и разни такива тъпотии. — Той леко поклати глава. — Предполагам, че всеки е заблуден по свой начин. Но да ги дадеш на други хора да ги ядат? Това е чист садизъм и психоза. Какво друго може да го обясни?
	Хънтър не отговори.
	— Затова, ако имаш някоя друга идея, която може да хвърли светлина върху въпросите „защо“ в това безумие, Робърт, моля те, обясни ми, защото аз не мога да го проумея — настоя Кенеди. — Защо ще дава на родителите й да ядат части от Сюзън? От чист садизъм ли?
	Хънтър отпи от уискито си и се облегна на библиотеката.
	— Не мисля, че е било садизъм. Смятам, че Лушън го е направил, защото се е чувствал виновен.


>>	56.

	Изпълненият с недоверчивост поглед на Кенеди се стрелна между Хънтър и Тейлър. Агентът на ФБР изобщо не изглеждаше изненадана.
	— Би ли пояснил, Робърт? — попита директорът шепнешком. — Защото на мен, да дадеш някого на родителите му да го ядат, не ми звучи като действие на човек, изпитващ вина.
	Хънтър се огледа наоколо, сякаш търсеше отговор, който витае във въздуха.
	— Можем да разсъждаваме колкото искаш, Ейдриън, но единственият, който знае какво става в главата му, е самият Лушън.
	— Разбирам — съгласи се Кенеди. — Но все пак искам да знам защо мислиш, че вината има нещо общо с това?
	— Ако Лушън каза истината, че Сюзън е първата му жертва, а в момента нямаме причина да се съмняваме в това, тогава, както ти е известно, вината и угризенията са първите две най-обичайни психични чувства, които обикновено измъчват човек, убил за пръв път.
	Кенеди и Тейлър знаеха това. Според Отдела за бихейвиористични науки към ФБР дефиницията за серийно убийство е следната: _убийства, извършени в три или повече отделни случая, с период на „охлаждане“ между тях. Освен това между убийствата трябва да има общи характеристики, които да предполагат основателна вероятност, че престъпленията са извършени от един и същ човек (или няколко човека)._
	Кенеди знаеше, че периодът на „охлаждане“, особено между първите убийства от серията, почти винаги се дължи на факта, че извършителят преживява силни чувства на вина и/или угризения веднага след извършването на престъплението.
	Това беше лесноразбираемо. Повечето агресивни хора, които накрая стават серийни убийци, се борят с фантазии, подтици, деструктивни импулси и дори пристъпи на ярост дълго време. Това ясно показва, че те знаят, че да убият друго човешко същество, не е правилно. И тогава възниква елементарна психична човешка реакция.
	Повечето хора обикновено преживяват някакво ниво на вина, ако направят нещо, което знаят, че не е правилно — да измамят на изпит, да откраднат вестник от пощата на съседа, да изневерят на партньор, да излъжат и така нататък. Това чувство на вина е правопропорционално на степента, в която според тях са неправилни действията им — колкото по-лоши са деянията, толкова по-силно е чувството за вина. А най-лошото деяние е убийството. Поради тази причина мнозина, които убиват за пръв път, изпадат в депресия и преживяват огромно чувство за вина непосредствено след като убият някого. Предвид това, бе логично да се предположи, че Лушън е бил много потиснат и завладян от силно чувство за вина след първото си убийство.
	— Добре, съгласен съм, че Лушън сигурно се е борил с различни стадии на вина, след като е убил Сюзън — призна Кенеди, — но пак не разбирам защо, завладян от вина или не, той е дал на родителите й да ядат части от нейното тяло, Робърт.
	— Аз съзирам две вероятни причини — отговори Хънтър. — Ти спомена първата преди малко.
	Кенеди присви очи.
	— И коя е тя?
	— Мисълта, че като консумират плътта на жертвите си, те ще останат с тях завинаги. Ще станат част от тях — тихо каза Тейлър. — Същото важи и за онзи, който яде от тях. — Тя даде на Кенеди няколко секунди да анализира думите й.
	Директорът схвана бързо.
	— Господи! Прехвърляне на трета страна. — Той погледна Хънтър за потвърждение, но без да го дочака, продължи: — Лушън е вярвал, че ако родителите й консумират част от плътта й, Сюзън ще остане с тях завинаги?
	— Както каза Лушън — отбеляза Кортни, — Сюзън не е трябвало да бъде жертва. Освен това той е смятал родителите й за мили и добри хора. Затова Робърт сигурно е прав. Лушън може да го е направил, защото се е чувствал виновен, че им е отнел дъщерята.
	Кенеди се замисли.
	— А втората причина? — попита той.
	— Втората причина е свързана с първата — отвърна Хънтър. — Лушън ни каза, че като малък е ходил на лов с баща си, нали?
	— Да, спомням си — отговори Кенеди.
	— И спомена, че баща му бил голям ловец.
	— Да, помня и това.
	— Много ловци вярват в нещо, което се предава от поколение на поколение индианци — обясни Робърт.
	Кенеди любопитно повдигна вежди.
	— Индианците никога не са ловували заради спорта, а изключително само за да си набавят храна, и са вярвали, че трябва да изядат онова, което убият, за да почетат жертвата. Вярвали са, че така духът на жертвата остава жив. Това показвало уважение. Да прахосат плътта би било позор.
	Кенеди не знаеше това, но спомените и очите му мигновено се върнаха на досието на Сюзън Ричардс върху бюрото му. Майка й беше второ поколение индианка от племето шошони, което бе обитавало земите, влезли по-късно в територията на щата Невада. Фамилното й име беше Туари, което означаваше „млад орел“. Кенеди беше наясно, че Лушън знае това.
	Тейлър заинтригувано погледна Робърт.
	— Чета много — обясни той, преди тя да попита.
	— Мислиш, че поне в своите очи Лушън е изкупвал вината си, макар и само донякъде — каза директорът. — Проявил е състрадание, като е дал на родителите на Сюзън да ядат от плътта й. Опитвал се е да запази жив духа на Сюзън за тях, макар и без знанието им.
	— Всеки е заблуден по свой начин — повтори Хънтър неговите думи отпреди малко. — Но както споменах, може да разсъждаваме колкото искаме, обаче единственият, който знае какво става в главата му, е самият Лушън.
	— Нека те попитам още нещо в тази връзка — продължи Кенеди. — Защо според теб и той е ял? Лушън каза, че седнал да вечеря с тях в онази нощ.
	— Защото е експериментирал.
	Директорът стисна с два пръста носа си, сякаш почувства, че го заболя главата.
	— В университета Лушън не се съмняваше в теориите за садистичните актове — каза Хънтър. — Той знаеше, че те се основават на достоверни разкази на заловени извършители, но е бил обсебен от чувствата, описани от извършителите.
	Кенеди си спомни нещо, което убиецът беше казал по време на единия разпит.
	— Искал е да ги преживее.
	— Навремето той не го казваше с много думи — съгласи се Хънтър, — но сега знам, че е искал точно това — да експериментира. И това го прави толкова различен от повечето психопати, които съм срещал.
	Кенеди любопитно повдигна вежди.
	— Знаем, че Лушън е убил Сюзън. Тя е първата му жертва. Нея е удушил — обясни Робърт. — Но ако сравним убийството й с последните, двете жертви в багажника, методът на действие, нивото на насилие, всичко се е увеличило неимоверно много. Готов съм да се обзаложа, че насилието във всяко убийство, което той е извършвал, е нараствало стъпка по стъпка. Но то ескалира не защото Лушън се води от неконтролируеми подтици.
	— Прави го съзнателно — обади се Тейлър, подемайки нишката на мисълта на Хънтър. — Прави го, защото иска да знае как ще се почувства, докато упражнява все повече насилие.
	— Каква ужасяваща мисъл — отбеляза Кенеди. — Нивото на решителност и самодисциплина, което трябва да имаш, за да извършваш ескалиращи убийства в продължение на двайсет и пет години, е умопомрачително. И смяташ, че го е правил само за да преживее чувството?
	Хънтър се беше замислил, паметта му изравяше нещо, забравено отдавна.
	— Да ме вземат дяволите! — възкликна той.
	— Какво? — попита Кенеди.
	— Не мога да повярвам, че Лушън наистина го прави — измърмори Робърт.
	— Какво прави?
	— Мисля, че пише енциклопедия.


>>	57.

	Рамото на Кенеди се схвана, той почувства, че го побиват смущаващи тръпки — нещо, което не се случваше много често, когато се занимаваше с разследване на ОБН. Зачака Хънтър да продължи.
	— Спомням си една от дискусиите ни от онова време. — Паметта на Робърт ровеше в миналото. — Мисля, че беше през втората ни година в университета. Обсъждахме емоционалните отключващи механизми и стимули в престъпления, извършени с изключително насилие — какви психологически фактори могат да накарат някого садистично и брутално да убива и да продължава да го прави отново и отново.
	— Да? — заинтригувано каза Кенеди.
	— Тогава разполагахме само с няколко теории на психолози и психиатри, както и с разкази на заловени убийци. Имайте предвид, че прословути убийци канибали като Джефри Дамър, Армин Майвес и Андрей Чикатило още не бяха заловени. Нямаше публикувани техни разпити, разкази и мисли.
	Кенеди и Тейлър кимнаха едновременно.
	— Както споменах — продължи Хънтър, — Лушън не се съмняваше в достоверността на литературата по този въпрос, но не беше много убеден в повечето психологически теории. Често повтаряше: „Как могат да са сигурни!“.
	— Нямало е как — прекъсна го Тейлър. — Затова са теории, а не факти.
	— Именно — съгласи се Хънтър. — И Лушън го разбираше.
	— Но не е бил удовлетворен — заключи Кенеди.
	— Не. И в онзи ден той предложи нещо толкова екстравагантно, че съвсем бях забравил за него.
	— Какво?
	Робърт си пое дълбоко дъх, докато се опитваше да си спомни подробностите.
	— Сюрреалистичната вероятност някой да стане убиец само за да експериментира — отговори той. — Лушън искаше да докаже колко новаторско би било за психологията на престъпното поведение, ако някой напълно нормален човек започне да убива, да ескалира насилието до различни нива и да експериментира с различни методи и фантазии, докато в същото време си води подробни записки за всичко, включително чувствата и психическото си състояние в момента и след всяко убийство. Нещо като задълбочено изследване на ума на убиеца, написано от самия убиец.
	Тялото на Кенеди се напрегна, борейки се със същите смущаващи тръпки, които бе почувствал преди малко.
	— Лушън вярваше, че достатъчен брой такива достоверни разкази ще станат енциклопедия на познанието, нещо като библия за учените, които изследват престъпното поведение.
	Кенеди се почеса по лявата буза. Не можа да не си помисли, че колкото и абсурдно да звучи, Лушън е прав. Ако съществуваше, такава книга би се оказала безценна и вероятно щеше да бъде най-полезният справочник за криминолози, психолози, полицаи и агенти в целия свят. Подобна книга, особено ако е написана от човек, завършил криминална психология, който разбира значението на такава информация и знае точно какво да добави, несъмнено би станала библия в непрестанната борба с този род престъпност.
	— Мисля, че той прави точно това — добави Хънтър и стомахът му се преобърна. — Извършва убийство след убийство, ескалира насилието всеки път, опитва различни неща и различни методи… и си води дневник как се е чувствал, особено емоционално.
	Кенеди отмести поглед встрани.
	Хънтър изтълкува погрешно езика на тялото му и се опита да го увери в довода си, като смяташе, че той не е убеден.
	— Пътуването до къщата на Лушън в Мърфи започна като гонене на вятъра в търсене на някакъв дневник, спомняш ли си?
	Кенеди кимна.
	— Когато се върнахме, след като открихме „картините“ от човешка кожа, Лушън призна, че наистина има дневник. Всъщност той каза, че има повече от един и там е документирал всичко — места, където е ходил, хора, които е убил, и още. Не се впусна в подробности и ние не настояхме, но сега всичко се връзва.
	Кортни неспокойно започна да усуква краищата на косата си, а Кенеди стана.
	— Значи смяташ, че е убивал хора в продължение на повече от двайсет години само за да докаже нещо… и да напише книга? — попита той.
	— За нас може да звучи че е искал да докаже нещо, Ейдриън, но за него е много повече от това. Така както ти си посветил живота си на ФБР и ОБН и както един изследовател отдава живота си на работата, така и Лушън е посветил живота си на тази идея. Той мисли, че се е посветил на нещо, което никой друг не е направил… да създаде нещо, което ще промени картината в криминалната психология. Всеки е заблуден по свой начин, спомняш ли си?
	Кенеди отново отмести поглед встрани, но този път Хънтър не го изтълкува погрешно.
	— Има ли нещо друго? — попита той… — Нещо, което не ни казваш?
	Кенеди повдигна рамене и сви устни. Върна се до бюрото си, издърпа най-горното чекмедже и извади тетрадка — същата, която му беше дал специален агент Крис Уелч в стаята за наблюдение в сектора с килиите.
	Хънтър веднага позна тетрадката като една от онези, които той и специален агент Тейлър бяха видели в мазето на Лушън.
	— За съжаление може би си прав, Робърт — каза Кенеди. — Защото намерихме това.


>>	58.

	Хънтър взе тетрадката от ръцете на Кенеди, сякаш беше нещо, от което се бе страхувал от години, и я разгърна.
	Тейлър застана до него.
	На първата страница те видяха грубовата рисунка с черен молив на женско лице, което пищеше, изкривено в агония.
	Робърт отмести очи от страницата и погледна Кенеди.
	Директорът на ОБН му направи знак да продължи.
	Хънтър прелисти на втората страница, на която нямаше рисунки, а само написан на ръка текст. Той веднага позна почерка на Лушън.
	Започна да чете.
C>
	Предполагам, че мисленето ми започва да се променя. Отначало след всяко убийство изпитвах силно чувство на вина, както очаквах, че ще бъде. Понякога в продължение на месеци. Много пъти бях близо да се предам. Много пъти си обещавах да не го правя отново. Но докато времето минаваше и чувството на вина постепенно намаляваше бавно и неотклонно, желанието да го направя пак се завръщаше. Исках да се завърне. С всяка жертва периодът на вина ставаше все по-кратък, докато сега почти не съществува — най-много два дни. Няма съмнение, че умът ми се е приспособил. Сега убиването се е превърнало в нещо естествено за мен. Когато съм навън, често се оглеждам наоколо и щом очите ми се спрат на някого в бар, във влак, на улицата… където и да е, се улавям, че мисля колко лесно мога да го убия. Колко силно мога да го накарам да пищи. Колко болка мога да причиня, преди да го убия. И тези мисли ме вълнуват повече от всякога.
	Прогонването им става все по-трудно, но истината е, че не искам да ги прогоня. Сега разбирам, че убиването наистина може да бъде много силен опиат. По-силен от всеки наркотик, който съм опитвал. И аз съм напълно пристрастен. Но въпреки зависимостта си научих, че се нуждая от някакъв отключващ механизъм, за да ме тласне от ръба.
	Този отключващ механизъм може да бъде каквото и да е — определен физически тип, който съответства на определена външност, начинът, по който някой ми говори или ме гледа, начинът, по който някой се облича, парфюмът, нещо, което прави, държането… Не знам, докато него видя.
	Снощи го видях.
C$
	Хънтър прелисти страницата, но спря да чете и отново погледна Кенеди, който беше бръкнал дълбоко в джобовете на панталона си. Увисналите му бузи сякаш бяха натежали повече през последните няколко дни и тъмните кръгове под очите му бяха придобили още по-нездрав вид. Погледът му беше вперен в тетрадката в ръцете на Хънтър.
	Робърт се върна на написаното на страниците.
C>
	Беше късно. Току-що си бях поръчал третото двойно шотландско уиски. И не търсех нищо и никого. Исках само да се напия, това беше всичко. Всъщност много ми се искаше да се разкарам оттам. Случайно се бях озовал във Форест Сити, Мисисипи. Не си бях запазил стая в хотел. Реших да се напия, да заспя в колата на паркинга, да се събудя по някое време на другия ден и да потегля.
	Нещата обаче не се развиха така.
	Седях в далечния край на бара и си траех, гледайки да не се набивам на очи. Нямаше много клиенти. Барманът се опита да се държи дружелюбно и да поведе разговор, но аз го отрязах.
	Докато ми наливаше следващото питие, в заведението влезе нов посетител. Едър мъж, много по-едър от мен — смесица от мускули и мазни тлъстини. Беше и по-висок от мен, най-малко десетина сантиметра. Барманът му викаше Джед.
	Косата на Джед беше толкова къса, че се зачудих защо просто не обръсне главата си. Той имаше нащърбен белег с формата на полумесец под брадичката. Очевидно някой го беше ударил в лицето със счупена бутилка. Носът му също беше чупен повече от веднъж, а дясното му ухо беше някак безформено, сякаш го бяха премазали върху черепа му. Не беше необходимо да си много умен, за да разбереш, че Джед обича да се бие.
	Той седна до бара през четири столчета вляво от мен и в същия миг двама други клиенти, които бяха на масите зад нас, станаха и си тръгнаха.
	Джед, изглежда, не беше всеобщ любимец.
	Той вонеше на евтин алкохол и спарена пот.
	— Дай ми една шибана бира, Том — извика Джед с леко провлачен глас. Зениците му бяха огромни като чинии, определено беше зареден с нещо по-силно от алкохол.
	— Стига, Джед. — Барманът се поколеба, опитвайки се да запази спокоен тон. — Късно е и със сигурност си пил достатъчно за тази вечер.
	Челото на Джед Булдога се намръщи още повече.
	— Не ми казвай, че съм пил достатъчно, да ти го начукам, Том. — Гласът му се повиши с няколко децибела и още един клиент се изниза през вратата. — Ще ти кажа, когато съм пил достатъчно. А сега ми дай проклетата бира, преди да съм ти го заврял в курвенския малък задник.
	Том извади бутилка бира от хладилника, отвъртя капачката и я сложи на бара пред Джед.
	Джед я надигна и я изгълта половината на три големи глътки.
	Не съзнавах, че съм се втренчил в него, докато той не се обърна към мен.
	— Какво зяпаш, да ти го начукам? — попита и отмести бутилката настрана. — Да не си педал?
	Не отговорих, но и не отместих поглед от него.
	— Попитах те нещо, педал. — Джед отново отпи от бирата си. — Е, харесваш ли онова, което виждаш, педал? — Той вдигна дясната си ръка, сви бицепса си като културист и после ми изпрати въздушна целувка.
	Бях хипнотизиран от тази торба с лайна на име Джед.
	— Хайде, Джед — опита да се намеси барманът, който явно предугаждаше какво ще се случи. — Остави човека. Той иска само да си пийне на спокойствие. — Погледна ме с изражение, което говореше: „Моля те, тръгни си, пич. Няма да искаш тези неприятности, повярвай ми“.
	Не помръднах. Вероятно дори не мигнах.
	— Затваряй си плювалника, Том — каза Джед и заканително насочи пръст към него, но гледайки мен. — Искам да знам защо на този педал му харесва толкова много да ме гледа. Искаш да изчукаш един истински мъж тази вечер? Това ли е, педал? — С две ръце посочи огромния си корем.
	Бавно плъзнах очи по дължината на тялото му и това, изглежда, го вбеси неимоверно много. Джед стисна челюсти от гняв. Лицето му се зачерви още повече и той заплашително стана от столчето.
	И това беше отключващият механизъм.
	Не беше отвратителното му държане, нито миризмата, обидите или фактът, че беше толкова невъобразимо грозен, та вероятно се страхуваше да се погледне в огледало. Не беше дори това, че не ме остави да се напия на спокойствие, а фактът, че си мислеше, че може да наложи превъзходството си над мен. Това ме изкара извън релси.
	И тогава осъзнах, че Джед ще умре тази нощ.
C$


>>	59.

	Хънтър престана да чете и погледна Кенеди.
	Въпреки че гледаше думите на обратно, Кенеди следеше очите му и знаеше точно къде е спрял.
	— Чети по-нататък — каза той. — Има неочакван обрат.
C>
	Не се изправих срещу Джед. Не и там. Нямаше да вляза в юмручен бой с него на публично място. Това би било твърде безразсъдно.
	Оставих трийсет долара на бара, за да платя питиетата си, станах и отстъпих две крачки назад.
	— Какъв е проблемът, педал? — попита Джед, размахвайки ръце като рапър от гето. — Уплашили се?
	Том, който беше излязъл иззад бара, бързо се намеси и застана между Джед и мен.
	— Стига, Джед, няма проблем. Човекът не е казал нищо и тъкмо си тръгва, нали?
	Барманът изви врат, за да ме погледне. Очите му ме умоляваха да не се меся и да се махна от там.
	Най-после излязох от унеса, отместих втренчения си поглед от Джед, наведох глава и си тръгнах.
	— Точно така, педал, разкарай курвенския си задник оттук, преди да съм те изчукал.
	Отворих вратата и излязох навън в топлата и влажна нощ.
	Не отидох никъде. Качих се в колата си, закарах я от другата страна на пътя и спрях на тъмно място, до ръждясала кофа за боклук, откъдето ясно виждах входа на бара.
	Зачаках.
	Джед излезе четирийсет и шест минути по-късно и залитайки, се приближи до очукан пикап „Форд“. Отне му цяла минута, докато успее да пъхне ключа в ключалката и да отвори вратата. Не потегли веднага и за миг си помислих, че е заспал, но той не спеше. Запали джойнт и изпуши цялото проклето нещо, преди да включи двигателя.
	Подкара по пътя и аз го последвах. Движех се на разстояние, но всъщност не беше необходимо да го правя. Сетивата на Джед бяха замъглени. Той не би забелязал дори ако го следеше розов слон със златиста балетна поличка.
	Пикапът криволичеше по пътя и се уплаших да не го спре някое ченге. Ако това се случеше, Джед щеше да прекара нощта в ареста за шофиране в нетрезво състояние и аз вероятно щях да се откажа от намеренията си. За негово съжаление в онази нощ Форест Сити в окръг Скот изглеждаше изоставен от ченгетата.
	Джед живееше в покрайнините на града в едноетажна мръсна стара и боядисана в избеляло синьо дървена къща край пътя. Нямаше гараж, а алеята за коли представляваше пътека, посипана с чакъл, с храсти и избуяли треви от двете страни. Той спря пикапа до ръждясалата метална ограда, която опасваше двора, и изпуши още един джойнт, преди най-после да се заклатушка към дома си.
	Намерих скрито място, паркирах, изчаках двайсетина минути и тихо се приближих до къщата. Предната врата беше заключена, но не ми отне много време да намеря отворен прозорец. Знаех, че ще има такъв. Къщата нямаше климатик, а нощта беше гореща и задушна, затова Джед не можеше да държи затворени всички прозорци и врати.
	В къщата миришеше на мас, пържен лук, застоял цигарен дим и изсъхнали отпадъци. Мястото беше мръсно и абсолютно разхвърляно, но аз вече познавах Джед и не очаквах нещо друго.
	Промъкнах се на пръсти по-навътре в къщата. Лесно намерих спалнята. Трябваше само да вървя по посока на хъркането. А Джед хъркаше като разгонен динозавър. Обаче реших, че не искам да го убивам в леглото. Това би било твърде лесно.
	Почувствах, че кръвта кипи във вените ми от вълнение и че сърцето ми ускорява ритъма си. Адреналинът ми се повиши неимоверно, а устата ми се напълни със слюнка като на гладно куче в месарница. Исках чувството да продължи колкото е възможно по-дълго. Няма нищо по-вълнуващо от това да се криеш в къщата на жертвата и да чакаш подходящия момент.
	Избрах остър нож от кухнята. За щастие там имаше богат избор на ножове. Знаех, че тлъста мазна топка като Джед несъмнено става посред нощ и или отива в кухнята да се натъпче пак, или — в тоалетната да изпикае няколко литра. Тъй като беше погълнал много алкохол, по-логичният избор беше тоалетната. Скрих се зад завесата на душа, където той щеше да ме види едва когато стане късно.
	Нахлузих на обувките си найлонови пликчета, които намерих в кухнята, внимателно дръпнах завесата на душа, стъпих в мръсната вана, долепих гръб до плочките на стената и зачаках. Можех да стоя неподвижно часове, ако се наложи.
	Тялото ми затрептя, възбудено от силата ми.
	Деветдесет и четири минути по-късно Джед най-после дойде в банята, тътрейки крака.
	Поех си дълбоко дъх, за да си попреча да го убия твърде рано. Бях срязал малка цепка в найлоновата завеса, за да го виждам. Джед спря с объркан вид, когато влезе в банята.
	И тогава дойде подходящият момент.
C$


>>	60.

	Сякаш хипнотизирани от думите, Хънтър и Тейлър не можеха да откъснат очи от страниците в дневника на Лушън. Все едно четяха нашумял роман, но с тази разлика, че всяка дума беше истина.
C>
	Все още пиян, дрогиран и полузаспал, Джед застана с лице към завесата на душа и протегна огромните си ръце над главата. Устата му се отвори като черна дупка, когато започна да се прозява, и дори зад завесата долових противния му дъх. Очите му бяха кървясали от тревата, която беше пушил, от алкохола и тежкия сън. Беше само по мръсни боксерки. Едва не се разсмях.
	За миг ми се стори, че очите му се опитват да се фокусират върху завесата на душа. Може би беше забелязал цепката, която бях срязал, не бях сигурен, но разбрах, че това е подаденият знак да действам.
	Бях толкова зареден с адреналин и вълнение, че сигурно съм се движил два пъти по-бързо от нормалното. Мозъкът и рефлексите на Джед бяха толкова прецакани от алкохола, наркотиците и съня, че щеше да реагира два пъти по-бавно от нормалното. Той изобщо не видя, че връхлитам.
	С лявата си ръка дръпнах настрана завесата на душа, докато вече изтласквах напред тялото си. Дясната ми ръка с ножа също се движеше бързо, описвайки висока дъга от дясно наляво.
	Острието се заби точно където исках — във врата и гърлото на Джед. Комбинацията от остротата на ножа и силата на замаха би била смъртоносна за всеки. Ножът сряза кожата и мускула, сякаш бяха от оризова хартия. Съдейки по количеството на артериалната кръв, която бликна като фонтан във въздуха и изпръска първо лицето ми и после завесата и стената зад мен, разбрах, че съм срязал и двете югуларни вени на Джед. Бях разкъсал и трахеята му. Очите му се спряха на мен за миг, но не бях сигурен дали ме позна и дали дори изобщо разбра какво става.
	Беше ми все едно. Тялото ми вече се рееше във въздуха от екстаз. Сграбчих главата на Джед с лявата си ръка и я дръпнах назад, разкривайки фаталната рана. Достави ми удоволствие да гледам как кръвта извира от шията му, излива се като водопад по тялото и се пени в устата му. Гласните му струни произвеждаха само сподавен клокочещ звук. Държах го в тази поза, докато обезумелите му очи угаснаха. Докато клокочещият звук заглъхна. Докато тялото му се превърна в инертна маса.
	След като то се свлече на пода, аз останах в банята още седем минути, все още опиянен от естествените химични вещества, които ми предоставяше мозъкът ми. Не изпитах вина. Нито угризения.
	Измих лицето и ръцете си, но не бях много загрижен за дрехите си. Щях да ги изгоря веднага щом изляза от къщата.
	Време беше да тръгвам.
	Съдбата обаче е странно нещо. Докато вървях по късия коридор и минавах покрай спалнята на Джед, нещо привлече погледа ми и спрях. Вратата беше широко отворена и тогава я видях за пръв път.
	Трудно ми беше да повярвам, че голяма торба от човешки изпражнения като Джед има приятелка. Разбрах, че не му е съпруга, защото нито единият от двамата не носеше венчален пръстен. И все пак той имаше гадже и то спеше на леглото. Изненадващо, жената не беше огромна и грозна като Джед. Имаше къса черна коса, високи скули, изящни устни и гладка кожа с цвета на мед. Беше привлекателна, при това много. За мен винаги ще остане загадка как се беше заиграла с Джед.
	Застанах до вратата и се втренчих в нея. Все още бях в еуфория от прерязването на гърлото на Джед. Как би могъл някой, надрусан с любимия си наркотик, да отмине, когато безплатно му предлагат още?
	Тялото ми отново затрептя и за втори път в онази нощ почувствах, че спусъкът в главата ми е натиснат. Реших да не се боря повече с импулсивните подтици и предпазливо и тихо влязох в стаята и легнах в леглото до жената. Усетих топлината на мястото, където беше лежал Джед.
	Не помръднах двайсет и две минути. Лежах там, гледах спящата приятелка на Джед, чаках, вдъхвах уханието на косата й и усещах топлината на тялото й, толкова близо до моето.
	И после тя се раздвижи.
	Претърколи се и сложи ръка върху гърдите ми в сънена прегръдка, както правят двойките. Очите й останаха затворени. Ръката й се плъзна към рамото ми и не можах да се сдържа. Хванах ръката й, доближих я до устните си и започнах да я целувам и да ближа пръстите й, които имаха мириса и вкуса на крем за ръце.
	Предполагам, че целувките и близането й доставиха удоволствие, защото тя тихо изстена и бавно преметна крак върху мен. Подсъзнателно обаче, и напълно разбираемо, жената усети, че не докосва огромното туловище на Джед. Беше свикнала с него. Нервните окончания на крака й го регистрираха, но задрямалият й мозък разкодира сигналите едва след няколко секунди. Тя се намръщи още преди да примигне и да отвори очи.
	Светлината в стаята беше слаба. Сияеше само пълната луна, която сега беше ниско на небето зад отворения прозорец на източната стена. Лицето ми беше скрито в сянка.
	Предполагам, че не се бях измил добре, както мислех, защото в същия миг капка от кръвта на Джед се стече от косата ми по челото, веждата и накрая върху бялата калъфка на възглавницата.
	Жената отново примигна, този път нервно и уплашено. Мозъкът й, който регистрира, че нещо не е наред и усети опасност, бързо се разсъни. Тя дръпна глава няколко сантиметра назад, за да могат очите й да се фокусират по-добре, и когато това стана, те се смразиха от страх.
	Жената видя непознат с окървавени дрехи, който лежеше там, където трябваше да е гаджето й, и я гледаше право в очите, пъхнал двата й пръста в устата си.
C$


>>	61.

	Хънтър престана да чете и затвори тетрадката.
	Специален агент Тейлър неспокойно отстъпи крачка назад и изпи остатъка от уискито си на една глътка.
	— Къде са другите? — попита Робърт и кимна към тетрадката.
	— Тази е единствената — отвърна Кенеди. — В другите тетрадки, намерени в къщата в Мърфи, няма нищо. Няколко рисунки и скици, но нищо друго. Нищо като това.
	— Трябва да има още. — Гласът на Хънтър прозвуча малко озадачено. — Сигурен ли си, че агентите са проверили всички книги и тетрадки, които са открили?
	— Да — потвърди Кенеди. — Лушън сигурно ги държи другаде или дори разпръснати на различни места. Не бих се изненадал. Това е още нещо, което трябва да разберете по време на разпитите.
	Погледът на Хънтър стана по-твърд.
	Кенеди го разчете. Умората започна да личи в дрезгавия му глас, който вече приличаше на грачене.
	— Виж, Робърт, няма как да одобря онова, което е извършил Лушън, но ако си прав и той е записал в тетрадки всичко, което е направил и изживял, тогава стореното е сторено и не може да се промени. Ако тетрадките наистина съществуват, по-добре да ги намерим. Първо, те ще представляват доказателство в случай със серийни убийства, който несъмнено ще влезе в историята. Второ, познанията за психиката и поведението на престъпника, които ще получим от тези записки и текстове, може да променят съотношението на силите в борбата ни срещу рецидивисти, упражняващи крайно насилие. Като полицай и психолог, ти знаеш много добре това, Робърт.
	Хънтър нямаше довод, с който да възрази.
	— Нямаше ли нищо в складовото помещение в Сиатъл? — попита Кортни.
	— Не, освен фризера с отрязаните части на тела — отговори Кенеди.
	Тримата се замислиха.
	— Проверих в шерифския отдел на окръг Скот, Мисисипи — продължи по-нататък Кенеди. — Преди двайсет и една години Джед Дейвис и приятелката му Мелани Роуз са били намерени заклани в къщата в покрайнините на Форест Сити, където са живеели. Намерила ги майка й, която отишла да им занесе домашно приготвен ябълков пай два дни след произшествието. Никой не е арестуван. — Кенеди млъкна за ефект и за да си поеме дъх. — Според съдебния лекар главата на Мелани Роуз била отсечена с кухненски нож и оставена на масата в дневната. Това било първото нещо, което видяла майка й, когато надникнала през прозореца. — Той погледна Хънтър. Изражението на лицето му беше мрачно. — Убил я е само защото е била там, Робърт. Заклал я е за чисто удоволствие.
	Хънтър затвори очи и стисна устни.
	— Ти прочете разказите — добави директорът. — Написани са в деня, след като Лушън е убил двамата. Мисълта и думите са ясни и свързани, а не истерични или поне нервни. Всички знаем, че това говори за емоционално равнодушие. Както ти каза, разказите му са като изследване на онова, което става в ума на един зловещ убиец — как мисли, какво чувства и какво го мотивира — преди, по време и след всяко нападение. Наречи ме егоист, Робърт, но аз искам тези знания. Нуждаем се от тях. Ако тетрадките съществуват, искам ги.
	Хънтър се приближи до прозореца и погледна навън. Нощта и дъждовните облаци бяха затъмнили небето, но това някак му помогна да види нещата по-ясно и да проумее нещо, което досега не разбираше. И се прокле, че не го е осъзнал по-рано.
	— Мисля, че ще ги имаш, Ейдриън. Защото Лушън иска да ги имаш.
	Тейлър се намръщи и го погледна накриво.
	— Какво искаш да кажеш?
	— Всичко е било планирано — заяви Хънтър.
	Погледите на Кортни и Кенеди станаха още по-озадачени.
	— Какво е било планирано, Робърт?
	— Да го заловим. — Хънтър се обърна с лице към тях. — Е, може би моментът не е бил изчислен сто процента. Може би Лушън е искал да продължи да убива още известно време. Не е можел да предвиди произшествието в Уайоминг, което ни доведе до него, но според мен винаги е разчитал, че един ден ще бъде заловен.
	Кенеди се замисли и след няколко секунди разбра какво има предвид Робърт.
	— Защото какъв е смисълът да напише енциклопедия за убиването и поведението и мотивацията на убиеца, ако никой няма да я прочете… или да я изучава, нали?
	Хънтър се съгласи мълчаливо.
	Тейлър обаче не беше толкова убедена.
	— Да, но тогава защо ще иска да го хванат? Можеше да уреди тетрадките да бъдат предадени на ФБР или да ги изпрати анонимно.
	— Това не би имало същия ефект — възрази Хънтър.
	— Робърт е прав — подкрепи го Кенеди. — Само тетрадките не биха имали същата „тежест“, ако не сме хванали извършителя. Щеше да ни отнеме много повече време, защото щяхме да се съмняваме дали написаното не е измама. Арестът на Лушън… разпитите, насочването към останките на жертвите… всичко увеличава достоверността на дневниците. — Той млъкна, когато го осени друго прозрение, и погледна Хънтър. — И затова повика теб.
	Робърт изпусна затаения си дъх и кимна.
	— Защото ти добавяш още по-голяма достоверност на характера и личността му. Учили сте заедно в университета. Живели сте в една стая в общежитието. Били сте най-добри приятели. Знаеш колко интелигентен е Лушън и той е сигурен, че ще потвърдиш това. — Кенеди заобиколи бюрото. — Обзалагам се, че разчита на теб да си спомниш разговора за „енциклопедията на убиването“, който сте водили. Знаел е, че помниш Сюзън Ричардс. Ти винаги си бил главна част от плана му, Робърт.
	— Затова сега, когато достоверността му е повече от потвърдена — намеси се Кортни, — защо не го попиташ за тетрадките? Ако си прав и от самото начало идеята е била ФБР да ги получи, той би трябвало да съобщи информацията.
	— Не, няма да го направи — отвърна Хънтър. — Още не.
	— И защо?
	— Защото още не е приключил.


>>	62.

	Хънтър успя да спи само три и половина неспокойни часа. Стана в пет сутринта, до шест и половина вече беше пробягал осем километра и в седем и половина двамата с Тейлър отново бяха в подземно ниво пет.
	Като предишния път Лушън седеше на ръба на леглото. Беше кръстосал десния си крак върху левия, бе сключил ръце в скута си и спокойно ги чакаше.
	През нощта Хънтър, Тейлър и Кенеди бяха решили, че да го притиснат да говори за тетрадките, ако наистина съществуват, не е най-добрата стратегия. Останките на жертвите все още бяха приоритет.
	— Питах се дали все още си тук, Робърт — каза Лушън, когато двамата с Тейлър заеха местата си. — Помислих си, че може да искаш да видиш останките на Сюзън с очите си. И че вече пътуваш за Невада да се срещнеш с родителите й. — Той се втренчи изпитателно в Хънтър, но не видя нищо особено в изражението му. — Намерихте я, нали? — Въпросът прозвуча незаинтересувано.
	— Намерихме я — потвърди Кортни.
	— О, но разбира се — каза Лушън, сякаш си спомни нещо. — Анализи и още анализи. Ти си сигурен, че е тя, нали, Робърт?
	Хънтър не реагира.
	— ФБР обаче не биха си помръднали пръста, докато нямат потвърждение от лабораторията. Такъв е протоколът. Контактът с родителите й, без да сте сто процента сигурни, че това са останките на Сюзън, е безотговорен и потенциално вреден и за двете страни. Това е разбираемо.
	— Има ли други жертви, заровени около къщата в Ла Хонда, Лушън? — попита Хънтър.
	Лушън се усмихна.
	— Мислих за това. Мястото е страхотно. Скрито е отвсякъде. Няма съседи. Никой не може да се промъкне до теб незабелязано. — Той поклати глава. — Но не. Сюзън беше единствената в Ла Хонда. Страната е огромна, Робърт. Не е трудно да намериш подобни места. Все едно, след Сюзън се съвземах дълго време. — Лушън започна да пука кокалчетата на пръстите си. — Всички сме чували и чели за периода на „охлаждане“ между серийните убийства, но искам да ви кажа, че… това е адски мрачно време.
	Хънтър не се интересуваше много да чуе как се е чувствал Лушън и макар да знаеше, че той иска да проточи всеки разпит колкото е възможно по-дълго, пак настоя за информацията, от която се нуждаеше.
	— Кажи ни името на друга жертва и къде е заровена, Лушън.
	Лушън обаче продължи да говори, сякаш не чу въпроса:
	— През дните, седмиците и месеците след Сюзън, докато въздействието на наркотика „убиване“ преминаваше… — Той оформи кавички във въздуха с пръсти — бях сигурен, че никога повече няма да го направя. Но с времето всички подтици започнаха отново да се завръщат. По-силни и настойчиви. Липсваше ми трансцендентното извисяване и чувството, което изпитах със Сюзън в онази нощ. И знаех, че и тялото, и мозъкът ми горят от нетърпение да го преживеят отново.
	— Колко време продължи периодът на охлаждане между Сюзън Ричардс и втората ти жертва? — попита Тейлър.
	— Седемстотин и девет дни.
	Лушън дори не се замисли върху отговора. Бройката беше гравирана в паметта му. Всеки детайл за всичко бе гравиран в паметта му.
	— Вече бях в Йейл — добави той. — Тя се казваше Карън Симпсън.
	Хънтър се намръщи.
	Лушън го погледна и кимна.
	— Точно така, Робърт, Карън беше реална, с всичките й татуировки, пиърсинг на устните и носа, удълженото цял сантиметър ляво ухо и бретона а ла Бети Пейдж. Запознахме се в Йейл, както ти казах, но излъгах за нещо. Карън не беше наркоманка. Съчиних си го, защото се вместваше в историята, която исках да ти разкажа преди два дни. Научих нещо с течение на времето. Ако ще лъжеш, използвай колкото е възможно повече верни факти — реални хора, имена, описания, места, времеви рамки и така нататък. Запомнят се по-лесно и ако се наложи да разкажеш историята си по-късно, намаляваш шанса да те хванат.
	Хънтър познаваше тази теория.
	— Както вече ви казах, Карън беше много мила жена. Тя също правеше докторска дисертация по психология. Учехме заедно. Всъщност… — Лушън им се усмихна глуповато, сякаш искаше да каже: „Аз знам нещо, което вие не знаете“. — И двамата вече сте се запознали с нея. — Той ги погледна предизвикателно.
	— Другите татуировки в рамки в мазето — досети се Хънтър.
	— Именно, Робърт — потвърди Лушън. — Жеравите.
	На едното от парчетата човешка кожа, поставени в рамки в мазето на Лушън, имаше цветна татуировка на два жерава. Дизайнът беше взет от картина на име „Жерави на снежен бор“ от художника Кацушика Хокусай.
	— Тя я беше татуирала на дясното си рамо — добави Лушън. — Въпреки че Карън беше едва втората ми жертва, реших да подходя авантюристично.


>>	63.

	В последните думи на Лушън имаше нещо, което смрази въздуха, сякаш злото бе дебнало зад ъгъла през цялото време и сега се приготви да извести присъствието си.
	— Както казах — продължи Лушън, — подтиците започнаха да се завръщат няколко месеца след като напуснах Станфорд, но станаха непоносими много по-късно. Отначало си помислих, че ще мога да се справя с тях. Смятах, че лесно ще ги обуздая, но както открива всеки рецидивист, грешах.
	Той разтри врата си с две ръце, затвори очи и наклони глава назад. След няколко секунди изпусна дъха си.
	— Този път имаше разлика. Както казах преди, никога не съм възприемал Сюзън като потенциална жертва до нощта, когато се случи всичко. Този път знаех, че Карън ще бъде избраната. Разбрах го още в деня, в който я срещнах.
	— Какво те насочи към това решение? — попита Тейлър. — Какво те накара да избереш Карън?
	Лушън направи смаяна физиономия.
	— Много добър въпрос, агент Тейлър. Изглежда се учите.
	„Татуировките“ — помисли си Хънтър. Въпреки че физически Карън изобщо не е приличала на Сюзън, татуировките й са напомнили на Лушън за нея. И както вече беше признал, той е търсел същия екстаз. Една нова жертва, която също има татуировки, е означавала, че Лушън ще може да одере част от кожата й, както беше направил със Сюзън. Повтаряйки същите методи, повечето извършители вярват, че могат да постигнат същите чувства и извисяване като в предишните убийства.
	Лушън имаше такъв вид, сякаш за пръв път се замисляше за причините да избере Карън.
	— Предполагам, че първото, което ме насочи към Карън, бяха татуировките й.
	Хънтър дори не мигна.
	— Не трябва да забравяте, че преди двайсет и три години големите цветни татуировки не бяха така популярни като сега — каза Лушън. — Особено на жени. Те ми напомниха за Сюзън. — Думите му бяха сухи като пустиня и сякаш изсмукаха влагата във въздуха. — Започнах да ги сънувам и да фантазирам, че одирам рисунките от тялото на Карън, както бях направил със Сюзън. И тогава осъзнах, че една друга теория се оказва вярна.
	Лушън кимна на Хънтър, сякаш имаха някакъв таен облог отпреди години кои теории ще се окажат верни и кои не.
	— Подсъзнателно умът ми се връщаше към същия метод на действие, който бях използвал със Сюзън, а ние всички знаем причината, нали? Макар че далеч не беше съвършен, знаех, че ще се чувствам удобно, ако се върна към вече използвания метод на действие и че той ще проработи. Нещо познато, агент Тейлър. Затова рецидивистите рядко променят метода си на действие. — Той посочи тефтерчето й. — Може да си го запишете, ако искате.
	Лушън стана, наля си чаша вода от чешмата и отново седна на ръба на леглото.
	— Обаче реших, че не търся удобство. Не исках да върша нещо, което вече бях опитал. Това не влизаше в плановете ми. Затова започнах да мисля какво по-различно да направя. Още преди да срещна Карън, знаех, че ще го извърша отново, и вече не изпитвах съмнения. Подтиците бяха станали твърде силни, за да им устоявам. Знаех, че е само въпрос на време и намиране на подходяща жертва. Затова започнах да търся друго тайно място.
	— Къде е тя? — попита Хънтър.
	— О, тя още е в Кънектикът — отвърна Лушън. — Всъщност недалеч от Ню Хейвън и университета Йейл. — От Лушън сякаш се излъчваше някакво извънземно чувство на фатално спокойствие, което можеше да уплаши всеки.
	— Къде точно? — настоя Робърт.
	Повече за ефект, отколкото за нещо друго, Лушън се поколеба, движейки глава наляво и надясно, сякаш не беше сигурен.
	— Ще ви кажа, но нека първо да ви попитам нещо.
	Тейлър го наблюдаваше внимателно. И никога нямаше да забрави злобната усмивка, която той им отправи.
	— Знаете ли какво е заряд LIN?*
	[* Течен азот — на англ. liquid nitrogen. — Б.пр.]


>>	64.

	Лушън се беше запознал с Карън Симпсън в началото на втората си година в университета Йейл. Тя току-що се беше прехвърлила от някакво учебно заведение в Англия и все още се настаняваше. Той никога не забрави първия път, когато я видя… или по-скоро чу. Първо това привлече вниманието му — гласът й, британският й акцент.
	Беше в края на една доста отегчителна лекция по разследваща психология и противозаконно поведение, когато Карън вдигна ръка, за да зададе въпрос. Лушън вече беше прибрал учебниците си и бе готов да си тръгне, когато звукът на гласа й го накара да спре. Имаше нещо в спокойния и безгрижен начин, по който тя произнасяше всяка дума. Изреченията й се отличаваха с очарователна интонация, почти хипнотизираща за ухото. Черешката на тортата беше, че всичко бе украсено с най-харизматичния британски акцент.
	Очите на Лушън намериха Карън, която седеше в другия край на залата, почти скрита сред другите студенти. Той предположи, че не е по-висока от метър петдесет и пет. Отстъпи встрани, за да я огледа по-добре. Гримът й беше по-различен, отколкото на другите момичета — по-тежък, готически. Носеше черна тениска с надпис „Дъ Кюър“ и щампа на лице с рошава черна коса, тежък грим на очите и размазано червило. Лушън не беше сигурен, но предположи, че това е един от групата.
	Онова, което обаче привлече вниманието му, бе голямата цветна татуировка на дясното й рамо. Щом я съзря, Лушън затаи дъх. Изведнъж паметта му се изпълни с образи на Сюзън и случилото се в онази нощ преди малко повече от година. Образи как внимателно изрязва кожата от ръката й. Спомените му предизвикаха силно главозамайване, нещо, което не беше чувствал оттогава, и за миг му се зави свят и едва не загуби равновесие.
	„Какво е това?“ — запита се той, докато се успокояваше и присвиваше очи, гледайки татуировката. Изглежда бяха две големи птици, но оттам, където стоеше, не можеше да бъде сигурен. Сигурен беше обаче, че Карън Симпсън няма да завърши Йейл. Съдбата й щеше да бъде много, много по-различна.
	Не му отне много време да се сприятели с Карън. Всъщност това се случи по-късно същия ден. През следващите два часа той я следи от разстояние, докато в средата на следобеда му се предостави идеална възможност. Тя току-що беше излязла от сградата на психиатричната болница, когато спря и започна да търси нещо в раницата си. Рови вътре около две минути и после се отказа. Въздъхна дълбоко и ядосано и се огледа наоколо, изглеждаше малко объркана.
	— Всичко наред ли е? — попита Лушън, възползвайки се от възможността, и колебливо се приближи до нея. Изражението на лицето му бе дружелюбно, приятно и невинно.
	Карън се усмихна свенливо.
	— Да, всичко е наред. Само че, изглежда, съм изгубила картата си на кампуса, а това не е най-доброто, което можеш да направиш в първата си седмица в такъв голям комплекс.
	Университетът Йейл се простира на площ осемстотин трийсет и седем акра и има повече от единайсет хиляди студенти.
	— Вярно е — съчувствено се усмихна Лушън. — Но май извади късмет. Дай ми секунда. — Той вдигна пръст, за да й направи знак да почака, и бръкна в раницата си. — Ето. Знаех си, че е тук някъде. Вземи я. — И даде на Карън нова карта на кампуса.
	— О! — Очите й блеснаха от изненада. — Сигурен ли си?
	— Да, разбира се. Аз се ориентирам много добре. Не съм си подреждал раницата, затова картата е била тук от известно време. — Той повдигна рамене в жест „Какво да се прави?“. — Къде трябва да отидеш?
	— Опитвам се да намеря гробището на Гроув стрийт.
	Британското произношение на Карън на думата гробище отново предизвика усмивка на устните на Лушън.
	— Еха, до там има доста вървене. — Той посочи на юг. — Защо искаш да отидеш на гробището, ако мога да попитам?
	— О, не, гробището не ми трябва. То е само ориентир. Трябва да отида в сградата с лабораторията „Дънам“, а си спомням, че е срещу гробището.
	Лушън кимна.
	— Да, така е, но виж, и аз отивам натам. Може да те изпратя.
	— Сигурен ли си?
	— Да, разбира се. Отивам в центъра „Бектън“, който е точно срещу лабораторията „Дънам“.
	— Какъв късмет. — Карън преметна раницата на дясното си рамо. — Е, ако не те притеснявам, би било чудесно. Много ти благодаря.
	И после, със замислено изражение на лицето, Лушън я погледна изпод вежди.
	— Чакай малко. — Той насочи пръст към нея. — Ти беше на лекцията по разследваща психология и противозаконно поведение тази сутрин, нали? — Изпълнението му можеше да му спечели място в театрално училище.
	На лицето на Карън се изписа изненада.
	— Да. И ти ли беше там?
	— Седях отзад. Правя докторска дисертация.
	Тя се изненада още повече.
	— И аз. Наскоро се прехвърлих от Юнивърсити Колидж в Лондон.
	— Еха, Лондон? Винаги съм искал да отида в Лондон. — Той протегна ръка. — Аз съм Лушън, между другото.
	И така те станаха приятели.
	Лушън вече знаеше, че ще убие отново. Преди осем месеца бе започнал да фантазира как ще го направи и колкото повече мислеше за това, толкова по-трудно му ставаше да контролира импулсите си. Запознанството с Карън Симпсън го изпълни с чувство на огромно облекчение, сякаш бе намерил отдавна изгубено парче от картинен ребус, който от месеци измъчваше съзнанието му.
	Не искаше да се престарава обаче. Знаеше, че другите ще ги видят заедно, затова не трябваше да изглежда така, сякаш е най-добрият приятел на Карън или че проявява романтичен интерес. Това щяха да са първите хора, на чиито врати щяха да почукат властите, след като тя изчезнеше. Не, Лушън внимаваше да изглежда само като един от приятелите на Карън. Дори по-скоро познат, отколкото приятел.
	Планирането отне още шест месеца. Четири от тях бяха прекарани в търсене на тайно място, където да закара Карън и да действа спокойно, без да бърза и необезпокояван. Най-после намери изоставена барака, скрита навътре в гората край езерото Солтънстол, подобна на онази в Ла Хонда. Беше сигурен в едно — че ще одере жива Карън. Именно одирането му достави най-голямо въодушевление в онази нощ със Сюзън. И това означаваше, че ще трябва да държи в плен Карън най-малко няколко часа.
	Обаче искаше и да експериментира. Не му се щеше да я удуши, както бе направил със Сюзън. Искаше да опита нещо ново, нещо различно. Идеята му хрумна една сутрин, когато негов приятел, който преподаваше молекулярна, клетъчна и еволюционна биология в Йейл, му разказа за експеримент в лабораторията „Пиърс“, който се беше объркал лошо. Докато приятелят му описваше какво се е случило, Лушън почувства, че кръвта му запулсира във вените. Сега знаеше как иска да умре Карън.


>>	65.

	Университетът Йейл затваряше за лятото в средата на май. Лушън чакаше с нетърпение деня и планираше, за да изиграе картите си безупречно.
	През април той попита Карън дали смята да се върне в Англия за лятната ваканция.
	— Шегуваш ли се? — отвърна тя. — Лятото в Англия е като мека пролет тук. С нетърпение очаквам първото си лято в Щатите.
	— Тук ли ще останеш?
	— Не. Мисля първо да отида в Ню Йорк. Винаги съм искала да видя Ню Йорк, Бродуей, всичко. Може да си направя нова татуировка. Там има страхотни ателиета. След това смятам да посетя Флорида и крайбрежието. Да прекарам няколко дни на плажа. Ненапразно го наричат Слънчевия щат, нали? — усмихна се Карън.
	— И сама ли смяташ да правиш всичко това? — зададе ключовия си въпрос Лушън.
	Тя повдигна рамене.
	— Предполагам. — Карън го погледна с любопитство. — Но може да си взема спътник. Какво ще кажеш, Лушън? Ще бъде забавно… Ню Йорк, после плажът?
	Той съзря удобната възможност, но се намръщи и побърза да се извини. Каза, че вече си е намерил работа за през лятото. Знаеше, че ако се съгласи, Карън вероятно ще каже на някого — приятел, преподавател или на родителите си, че ще пътуват заедно. И после, ако тя не се върне от лятното си пътешествие, но Лушън е тук, името му ще бъде на първото място в списъка на заподозрените от полицията. От друга страна, ако Карън изчезне, докато уж пътува сама, хората ще започнат да си задават въпроси много по-късно. Мнозина ще предположат, че тя се е отказала от Йейл след една година там и се е върнала в Англия. Вероятно едва когато родителите й започнат да се тревожат, че Карън не се обажда, ще забият алармени звънци.
	Срещнаха се отново само пет дни преди лятната ваканция и Карън му каза, че смята да замине за Ню Йорк и Флорида след четири дни. Това даваше на Лушън три дни за подготовка. Той обаче педантично организираше нещата от два месеца и бе уредил почти всичко. Оставаха само няколко контейнера с химично вещество и знаеше точно откъде да си ги набави.
	Отби се в евтиния апартамент на Карън в деня преди заминаването й за Ню Йорк. Планът му беше елементарен. Щеше да я покани на разходка с кола и пикник до езерото Солтънстол и да й каже, че ще се върнат преди свечеряване. Ако Карън откажеше по някаква причина, тогава щеше да я покани на едно бързо питие за довиждане по-късно вечерта. Беше сигурен, че тя ще се съгласи. При всички случаи крайната цел бе една и съща — да остане насаме с нея или на някое отдалечено и уединено място за пикник, или в колата, преди тя да замине.
	Карън се съгласи за пикника.
	Потеглиха в единайсет сутринта. Лушън караше спокойно и пътуването до изолираното място край езерото, което беше избрал, продължи по-малко от двайсет и пет минути. Този път обаче той не сломи съпротивата на жертвата си в колата. Нямаше изненадваща атака, нито игла на спринцовка във врата. Наистина се беше приготвил за пикник — сандвичи, салати, плодове, понички, шоколади, бира и шампанско. Двамата ядоха, пиха и се смяха като най-добри приятели. Едва когато наля последното шампанско в чашата на Карън, Лушън добави транквилант, от който тя да изпадне в дълбок сън без сънища най-малко един час.
	Медикаментът въздейства за по-малко от пет минути.
	Когато Карън отново отвори очи, вече нямаше пикник сред природата. Тя се разсъни много бавно и първото, което осъзна, беше, че главата я боли толкова много, сякаш в черепа й има някакъв звяр, който дращи с нокти мозъка й.
	На слабата светлина и през болката очите й се приспособяваха цели четири минути, докато най-после се фокусираха. Карън се опита да разбере къде се намира. Седеше в тъмна, задушна и мръсна стая. Стените бяха от дърво. Приличаше на голяма барака за инструменти в заден двор. Нещо обаче й подсказа, че не е в заден двор, а другаде. Някъде, където никой няма да я намери… място, където никой няма да я чуе, ако пищи. И щом го осъзна, тя се опита да направи точно това — да изпищи. Тогава установи, че устните й не се движат. И челюстта също. Обзе я паника и Карън се помъчи да се огледа наоколо, но вратът й също беше неподвижен.
	„О, боже!“
	Опита се да размърда пръсти.
	Нищо.
	Ръцете си.
	Нищо.
	Краката.
	Нищо.
	Раменете. Нищо.
	Можеше да движи само очите си.
	Тя плъзна поглед надолу по тялото си и видя, че седи на евтин метален стол. Не беше завързана. Ръцете й бяха свободни и висяха от двете страни на стола.
	За миг й се стори, че сънува, че много скоро ще се събуди в леглото си и ще смее и чуди защо мозъкът й е произвел такива мъчителни образи, но после забеляза движение вдясно от себе си, и страхът, който се засили в сърцето й, я убеди, че това не е сън.
	Очите й се стрелнаха по посока на движението.
	— Добре дошла, поспаланке — каза Лушън и излезе от сенките.
	Само за няколко секунди Карън осъзна, че всичко в него е различно. Освен това беше облечен с дълъг лабораторен прозрачен найлонов работен комбинезон. Маратонките му също бяха покрити със сини найлонови терлици.
	Той й се усмихна.
	Тя се опита да каже нещо, но езикът й беше натежал и подут. От гърлото й излязоха само нечленоразделни звуци.
	— За жалост няма да можеш да кажеш много. Инжектирах ти сукцинилхолин — обясни Лушън.
	В очите на Карън избухна страх.
	Сукцинилхолинът е нервно-мускулен анестетик, който блокира връзките между нервите и мускулите и причинява парализа на скелетните мускули. В случая с Карън — на цялото тяло. Нервната система обаче остава непокътната. Тя щеше да чувства всичко.
	Лушън погледна часовника си.
	— Ще бъдеш в това състояние още известно време. — Приближи се до нея. — Знаеш ли, не съм голям почитател на татуировките. Не знам дали съм ти казвал, но ще призная, че дизайнът на дясното ти рамо е много хубав. Японски е, нали? — Докато говореше, той извади дясната си ръка иззад гърба и металното острие блесна на слабата светлина.
	В очите на Карън нямаше място за повече страх. Те се изпълниха със сълзи, а от гърлото й отново се изтръгнаха неразбираеми звуци.
	Лушън се приближи още.
	— Главната причина да те парализирам — каза той — беше, защото не искам да се мяташ насам-натам и да объркаш нещо. Работата е деликатна. — Погледна острия като лазер хирургичен скалпел в ръцете си. — Ще те заболи малко.
	По лицето на Карън започнаха да се стичат сълзи.
	— Но добрата новина за теб е, че… съм го правил и преди.


>>	66.

	Карън умоляваше тялото си да се раздвижи. Опита се да събере всичката сила и воля, която й беше останала, но това не беше достатъчно. Тялото й не реагираше, колкото и усилия да полагаше. Помъчи се да изпищи, да говори, да се моли, но езикът й беше като огромен мъхест молец в устата.
	Бавно и сръчно Лушън използва скалпела и разряза кожата на рамото й. Първата капка кръв бликна и той я избърса с марля, а след това много внимателно продължи да изрязва кожата от рамото й.
	Главата на Карън беше парализирана, клюмнала напред и малко надясно. Брадичката й почти докосваше гърдите. Лушън нарочно я беше сложил в тази поза. Знаеше, че щом анестетикът подейства, тя няма да може да движи врата си, а само очите си. Той искаше тя да може да вижда какво става.
	И Карън виждаше.
	Когато Лушън се приближи, очите й се стрелнаха надясно и тя видя как скалпелът пронизва кожата й и кръвта на рамото си, но беше толкова уплашена, че ефектът от болката се забави. Почувства острата и дълбоко проникваща болка след няколко секунди и издаде животинско гърлено ръмжене.
	Одирането на кожата и заразителният страх на Карън изпълниха Лушън с вцепеняващо мозъка задоволство, което не можеше да си обясни. По-приятно от всеки наркотик, за който се сещаше.
	Процедурата не му отне много време и към края Лушън сякаш се носеше във въздуха, опиянен от химичните вещества, които мозъкът му изпускаше в кръвообращението. Той би извършил одирането на кожата два пъти по-бавно, но Карън издържа само няколко минути и после припадна. Лушън искаше да я свести и да види паниката й, затова прекъсна процеса на изрязването на кожата, за да я върне в съзнание, преди да продължи. И това отне време.
	Когато най-после приключи, той изчака Карън да се свести и вдигна окървавеното парче кожа с татуировката, за да й го покаже.
	Вътрешните й органи не бяха парализирани и когато очите й съзряха онова, което по-рано беше част от рамото й, стомахът й избълва половината си съдържание през хранопровода и тя повърна върху себе си.
	— Не се притеснявай, Карън — каза Лушън и започна да я почиства.
	Тя потрепери от допира му.
	— Това е единствената татуировка, която искам от теб. Няма да ти взема другите.
	Карън имаше пет татуировки.
	— Но имам изненада за теб. — Той се изправи и изчезна в сенките.
	Карън чу приглушено стържене на метал, сякаш Лушън влачеше бъчвичка с бира по пода. Когато той се появи, тя видя какво влачи. Не беше бъчвичка с бира. Лушън тътреше два метални контейнера, които приличаха на големи кислородни бутилки, каквито има в болниците. Карън обаче предчувстваше, че контейнерите не съдържат кислород.
	Към дюзите им отгоре беше прикрепен маркуч. Лушън постави контейнерите на метър и половина от стола на Карън и пак се върна в сенките. Няколко секунди по-късно се върна, носейки статив за телескопичен микрофон, който беше специално пригоден — имаше две рамена вместо едно.
	Той сложи статива между Карън и контейнерите и после нагласи двете рамена — едното нагоре, другото надолу. Горното беше на нивото на гърдите на Карън, а долното — на кръста.
	Очите й следяха всяко негово движение с тревожно очакване и огромен страх. Тя усещаше как дори органите в тялото й треперят.
	Лушън свърза двата маркуча с всяко рамо, така че да бъдат насочени право към нея.
	— Искам да те питам нещо, Карън.
	Тя не можеше да направи нищо, освен да го гледа.
	— Чувала ли си заряда LIN?
	Лушън завъртя контейнерите така, че Карън да види надписите им. Когато тя ги прочете и разбра какво е съдържанието им, сърцето й се смрази.


>>	67.

	Тейлър се намръщи на въпроса на Лушън, но Хънтър много добре знаеше отговора.
	LN{sub}2{/sub}, LIN или LN са познати съкращения, използвани за течен азот. Зарядът LIN е взрив от суперохладен течен азот. Станал е известен като заряд LIN, защото военните са създали гранати с течен азот и експлозивни заряди, които могат да бъдат прикрепени с магнит за врати, алеи, мостове и други. Главната им цел е да замразят всичко — сплави, метал, пластмаса, дърво, защото така стават изключително уязвими, крехки и лесно чупливи. Истинският проблем обаче настъпва, когато зарядът LIN порази човешка кожа.
	Гранатите с течен азот се различават от всички други познати видове най-вече по едно — зарядът им не разкъсва и не прониква в кожата на мишената, за да я убие.
	Причината за високата им ефективност се основава на специфичните химични свойства на веществото, което се среща в най-голямо изобилие в света — водата.
	Водата е единственият природен елемент, който се разширява, когато се охлади. Ако бъде поразено с взрив от суперохладен течен азот, човешкото тяло изстива много бързо. Когато това се случи, кръвните клетки замръзват мигновено в така нареченото „шоково замразяване“. Кръвните клетки са съставени от приблизително седемдесет процента вода, която започва да се разширява много бързо. В резултат на бързото разширяване на молекулите вода в кръвообращението се получава тотален кръвоизлив. Пострадалият кърви почти отвсякъде — очи, уши, уста, нос, нокти, полови органи и през кожата.
	Поради суперохладения заряд разширяването на молекулите не спира и впоследствие всяка една кръвна клетка в човешкото тяло експлодира. Смъртта е мъчителна и абсолютно ужасяваща гледка.
	Лушън обясни накратко процеса заради Тейлър.
	— Искам да ви кажа, че онова, което се случи с тялото й, след като го взривих с течен азот, беше адски страшно, дори за мен — обърна се той към двамата. — Всичко в нея експлодира и всичката онази кръв, която се изля през… — Лушън въздъхна дълбоко, почеса се по брадата и обходи с поглед празната си килия. — Всъщност отвсякъде. Четири дни почиствах и дезинфектирах бараката, за да не се настанят там диви животни, след като си тръгна. — Той млъкна, унесен в спомени. — Приятелят ми в Йейл ми каза, че извършили този експеримент върху жива жаба в лабораторни условия. Опитът включвал течен азот. Когато ми разказа какво се е случило, аз се опитах да си представя как би реагирало човешкото тяло. Но дори плодовитото ми въображение не стигна толкова далеч, колкото реалността.
	Ако Хънтър или Тейлър имаха някакви съмнения, че седят пред чисто зло, тези съмнения се изпариха през последните няколко минути. Никой от тях не искаше да чуе повече подробности.
	— Мястото, Лушън — напомни му Хънтър със спокоен и сдържан тон. — Край езерото Солтънстол ли я зарови?
	Лушън прокара пръст по браздите между блоковете пенобетон на стената вляво от себе си.
	— Да. И имам изненада за вас. Ходих на това място още четири пъти след Карън. Сещате се какво имам предвид. — Той нацупи устни в гримаса „Какво да направя“ и нехайно повдигна рамене. — Мястото е хубаво, добре е скрито.
	— Искаш да кажеш, че ще намерим пет трупа там вместо само един? — попита Тейлър.
	Лушън задържа напрежението още една минута и после кимна.
	— Аха. Искате ли да ви кажа имената им?
	Тейлър се втренчи гневно в него.
	Лушън се засмя.
	— Разбира се, че искате. — Той затвори очи и си пое дъх, сякаш паметта му се нуждаеше от допълнителен приток на кислород. Когато отново ги отвори, очите му изглеждаха мъртви и безчувствени. Започна да изброява: — Емили Евънс, трийсет и три годишна от Ню Йорк. Оуен Милър, двайсет и шест годишен от Кливланд, Охайо. Рафаела Гомес, трийсет и девет годишна от Ланкастър, Пенсилвания. И Лесли Дженкинс, двайсет и две годишна от Торонто, Канада. Тя беше студентка в Йейл.
	Млъкна и отново си пое дълбоко дъх.
	— Искате ли да ви разкажа как умряха? — Устните му се усмихваха самодоволно, но очите му бяха сериозни.
	Хънтър нямаше намерение да седи в подземието и да го слуша да се хвали как е изтезавал и убил всяка една от жертвите си.
	— Мястото, Лушън, нищо повече — повтори той.
	— Нима? — Лушън направи разочарована физиономия. — Но аз тъкмо започнах да се забавлявам. Карън беше едва втората ми жертва. Ставах все по-добър с всяка следваща, повярвай ми. — Той намигна многозначително на Тейлър. — Много по-добър.
	— Ти си проклет психопат — не се сдържа тя. Изпитваше отвращение само като го гледаше.
	Хънтър обърна глава към нея, за да я погледне, мълчаливо умолявайки я да не реагира на провокациите на Лушън.
	— Така ли мислите? — веднага се възползва от възможността Лушън.
	Тейлър не обърна внимание на погледа на Хънтър.
	— Знам го.
	Лушън придоби такъв вид, сякаш се замисли върху думите й.
	— Знаете ли, агент Тейлър, вие наистина имате проблем с наивността. Ако мислите, че съм уникален с подтиците, които имам, тогава определено сте сбъркали професията си. — Той посочи с палец зад гърба си. — Всеки ден хиляди, милиони хора там навън мислят за убийство. Някои започват да мислят за това от много ранна възраст. Всеки ден там навън има хора, които по свой начин мислят да убият съпрузите, партньорите, съседите, шефовете, банковите си мениджъри, тъпите заядливци, които тровят живота им… Списъкът продължава безкрайно.
	Тейлър го погледна, сякаш доводът му не се основаваше на нищо.
	— Ти говориш за спонтанни, разгорещени мисли — спокойно отвърна тя, наблягайки на думата „мисли“. — Това са разбираеми психични реакции на гняв към определено действие. Не означава, че ще се материализират.
	— Мястото, Лушън — прекъсна ги Хънтър. Не можеше да разбере защо Тейлър продължава да налива масло в огъня. — Къде са останките на Карън?
	Лушън не му обърна внимание. В момента беше по-заинтригуван да притисне още малко Тейлър.
	— Наивна, наивна, наивна агент Тейлър. — Той поклати глава. — С всяка човешка мисъл, хрумнала на момента или не, винаги има риск един ден, разпалена от гняв, обида, разочарование, ревност… има хиляди фактори, които я подклаждат… тази мисъл да се превърне в нещо много повече. Това се нарича _Закон на вероятностите_. Сигурен съм, че сте чували за него. Базите ви данни преливат от такива примери. Абсолютно всеки, независимо от възпитанието, пола, класовата и расовата принадлежност, общественото си положение и всичко друго, при подходящи обстоятелства може да стане убиец.
	„Зарежи, Кортни“ — молеше я наум Хънтър.
	Тейлър обаче не се отказа.
	— Ти страдаш от _заблуди_ — заяви тя, без да мисли.
	Отговорът й развесели още повече Лушън.
	— Не мисля, че аз съм този, който страда от заблуди тук, агент Тейлър. Много лесно е някой да каже, че никога няма да премине определена граница, когато тази възможност никога не му се предоставя.
	Той млъкна, давайки на Тейлър малко време да осмисли думите му, и после продължи:
	— Ако един ден се изправи пред такава граница, тогава ще запее друга песен. Повярвайте ми, агент Тейлър. Това беше един от моите експерименти — да предоставя тази възможност на някого, който се кълне, че никога няма да отнеме човешки живот. — Лушън се вгледа в ноктите си, сякаш се опитваше да реши дали се нуждаят от подрязване, или не. — И тя я премина.
	Тейлър се задави със собствения си дъх.
	Хънтър се втренчи недоверчиво в него.
	— Казваш, че си принудил някого да извърши убийство като експеримент? За да докажеш теорията си? — попита Тейлър.
	Хънтър не се съмняваше, че Лушън е способен на такова действие. Той бе способен на много повече. Обаче беше чул достатъчно и въпреки че Тейлър беше водещият агент в разследването, вдигна ръка, за да й даде знак да млъкне, и пое инициативата.
	— Мястото, Лушън. Къде в Ню Хейвън са труповете?
	Лушън отново се почеса по брадата, като гледаше изпитателно Хънтър.
	— Разбира се, че ще ти кажа, Робърт. Нали обещах? Но аз разказвам вече твърде дълго и сега е мой ред отново да задам въпрос. Такава беше уговорката.
	Хънтър предусещаше това.
	— Първо ни кажи къде са телата, а после, докато ФБР проверява мястото, може да зададеш въпроса си.
	Лушън се съгласи с движение на очите.
	— Разбирам логиката ти, но съм сигурен, че ФБР вече проверява четирите имена, които току-що ви казах. — Той погледна към камерата за видеонаблюдение в ъгъла на тавана на килията си и й се усмихна. — Това означава, че вече съм ви дал нещо, върху което да работите. Затова сега е мой ред. — Съсредоточи се и после се втренчи дълбоко в очите на Хънтър. — Разкажи ми за Джесика, Робърт.


>>	68.

	В контролната стая в сектора с килиите директорът Кенеди чу четирите имена, които изреди Лушън пред Хънтър и Тейлър, и незабавно започна да говори по телефона с един от изследователските си екипи.
	— Искам доказателство, че тези хора са реални — каза той на водещия агент. — Номера на социални осигуровки, шофьорски книжки, всичко. — Издиктува първите три имена, възрастта и родните градове точно както Лушън ги бе изброил. — Четвъртата, Лесли Дженкинс, е от Торонто, Канада. Била е студентка в Йейл, вероятно в началото на деветдесетте години. Провери в Йейл и ако се наложи, попитай в канадското посолство във Вашингтон. Освен това искам да знам дали за тези хора е било съобщено, че са изчезнали. Обади ми се веднага. — Той бързо затвори.
	Спомни си, че веднъж бе разговарял с един военен експерт по оръжията, постъпил на работа във ФБР. Бяха обсъждали гранатите и зарядите с течен азот. Експертът дори му беше показал реален видеозапис какво се случва с човешкото тяло, когато бъде взривено със суперохладен течен азот. Кенеди вероятно беше виждал повече трупове и бе присъствал на повече местопрестъпления от повечето служители в цялото ФБР, но не беше виждал такова нещо като на онези кадри.
	Той се готвеше да се свърже с полевия офис на Бюрото в Ню Хейвън, Кънектикът, и да им каже да изпратят екип на мястото, когато разберат къде точно е, когато Лушън промени играта и попита за Джесика.
	— Коя е Джесика? — попита доктор Ламбърт и погледна директора.
	Кенеди поклати глава.
	— Нямам представа.


>>	69.

	Докато въпросът на Лушън отекваше в стените, Хънтър почувства, че въздухът излезе от белите му дробове, сякаш някой го удари в стомаха с бейзболна бухалка. Той погледна Лушън с присвити очи, без да може да повярва на ушите си.
	Тейлър се взираше безпомощно в него.
	— Моля? — попита Хънтър, без да е в състояние да прикрие изненадата си.
	— Джесика Питърсън — повтори Лушън, явно наслаждавайки се на реакцията му. Името се разнесе във въздуха бавно като пушек. — Разкажи ми за Джесика Питърсън, Робърт. Коя беше тя?
	Хънтър не можеше да откъсне очи от него. Умът му се опитваше да разбере какво става.
	„Полицейските или медицинските архиви — заключи той. — Това е единственият възможен начин. Лушън някак е получил достъп до полицейските или медицинските архиви, или и двете.“ И после си спомни чувството, което изпита, когато Лушън настойчиво разпитваше за майка му. Имаше усещането, че той вече знае отговорите, и вероятно наистина беше така, ако беше докопал полицейските или медицинските архиви. В доклада на съдебния лекар пишеше, че майката на Хънтър е починала от свръхдоза болкоуспокояващи някъде около полунощ. За Лушън не би било много трудно да открие, че бащата на Хънтър е работел нощем и следователно не е бил вкъщи. Единственият друг човек от семейството беше седемгодишният Робърт. Лушън не би имал проблем да сглоби картината за по-голямата част от случилото се в онази нощ. Той се нуждаеше от Хънтър само да запълни празнотите.
	— Коя беше тя? — повтори Лушън, този път хладно.
	Хънтър примигна, за да прогони смущението си.
	— Жена, която познавах преди години — най-после отвърна той със същия тон.
	— Стига, Робърт. Знам, че можеш да дадеш по-добър отговор. И ти е ясно, че не трябва да ме лъжеш.
	За миг погледите им влязоха в схватка.
	— Срещах се с нея, когато бях млад — каза Хънтър.
	— Колко млад?
	— Много. Запознахме се точно след като завърших докторската си дисертация.
	Лушън отново седна на леглото и протегна крака пред себе си, за да се настани колкото е възможно по-удобно.
	— Колко време се среща с нея?
	— Две години.
	— Беше ли влюбен? — попита Лушън и леко наклони глава на една страна.
	Хънтър се поколеба.
	— Какво общо има това с…
	— Отговори на въпроса, Робърт — прекъсна го Лушън. — Мога да питам каквото си искам, независимо дали има връзка, или не. Такава е сделката и сега искам да ми разкажеш повече за Джесика Питърсън. Беше ли влюбен в нея?
	Тейлър се премести неспокойно на стола.
	Хънтър кимна едва забележимо.
	— Да, бях влюбен в Джесика.
	— Смяташе ли да се ожениш за нея?
	Мълчание.
	Лушън повдигна вежди, показвайки, че чака отговор.
	— Да — отвърна Хънтър. — Бяхме сгодени.
	Тейлър чу, че гласът на Хънтър трепна за част от секундата.
	— О, това е интересно — отбеляза Лушън. — И какво се обърка? Знам, че не си женен, нито разведен. Е, какво се случи? Защо не се ожени за жената, в която си бил влюбен? Тя ли те заряза заради друг?
	— Да, тя намери друг, по-добър от мен — рискува Хънтър.
	Лушън поклати глава и шумно всмукна въздух през зъби.
	— Сигурен ли си, че отново искаш да ме провериш, Робърт? Сигурен ли си, че искаш да ме излъжеш? Защото в момента правиш точно това. — Изражението и гласът му станаха твърди като стомана. — И _никак_ не ми харесва.
	Лицето на Тейлър беше привидно спокойно, но в очите й се четеше озадаченост.
	— Знаеш ли какво? — каза Хънтър и вдигна ръце. — Няма да говоря за това.
	— Мисля, че е по-добре да говориш — възрази Лушън.
	— Не смятам — отвърна Хънтър със същия сдържан тон, с който психолог би се обърнал към пациент. — Повикаха ме тук, защото мислех, че ще помогна на стар приятел, някого, когото мислех, че познавам. Когато ми показаха снимката ти в Лос Анджелис само преди няколко дни, бях сигурен, че е станала някаква грешка. Съгласих се да дойда тук, защото мислех, че мога да помогна на ФБР да изясни нещата и да докаже, че ти не си човекът, за когото те мислят, но грешах. Не мога да им помогна, защото няма какво да се изяснява. Ти си точно такъв, за какъвто те мислят, и си направил точно това, което те предполагат. За жалост никой не може да промени този факт. Но ти сам го каза — няма защо да бързаме, тъй като не можем да спасим никого. И когато си тръгна, агентите на ФБР ще продължат да те разпитват къде са останките на другите ти жертви.
	Хънтър погледна Тейлър, която намръщи чело, когато чу думата „тръгна“.
	— Те само ще използват други методи — добави той. — Не толкова традиционни. Убеден съм, че знаеш какво предстои. Може да отнеме няколко дни повече, но повярвай ми, Лушън, накрая ще проговориш.
	Хънтър стана, готов да излезе.
	Лушън запази спокойствие.
	— Предлагам да останеш, стари приятелю, защото ме цитира погрешно.
	Хънтър спря.
	— Не казах, че няма защо да бързате за всичко. Говорех само за намирането на останките на Сюзън, защото нея наистина не можеш да спасиш.
	Нещо в начина, по който Лушън се изрази, накара сърцето на Хънтър да пропусне един удар, да поднови нормалния си ритъм и после отново да пропусне един удар.
	— И не съм казвал, че не можеш да спасиш никого, защото мисля, че все още има време. — Измина миг, изпълнен с напрежение, когато Лушън отново погледна китката си, проверявайки въображаемия си часовник. — Не убих всички жертви, които отвлякох, Робърт. — Той придружи думите си с такъв студен и лишен от чувства поглед, сякаш принадлежеше на труп. — Едната все още е жива.


>	Трета част
>	Надпревара с времето

>>	70. Тайно място

	_Три дни по-рано_
	Тя се закашля, разпръсквайки слюнки, и се събуди. Или поне мислеше, че е будна. Вече не можеше да определи. За нея реалността беше ужасяваща като най-страшния й кошмар. Беше постоянно объркана и съзнанието й непрекъснато бе замъглено — полувцепенено, полубудно.
	Поради липсата на слънчева светлина отдавна беше загубила представа за времето. Знаеше, че е затворена в тази смрадлива адска дупка отдавна. Имаше чувството, че са минали години, но може би бяха месеци или дори седмици. Времето се влачеше бавно и никой не броеше дните.
	Тя все още си спомняше вечерта, когато се запозна с него в онзи бар в източната част на града. Той беше по-голям от нея, но очарователен, привлекателен, образован, много интелигентен и забавен и знаеше как да прави комплименти на една жена. Накара я да се почувства изключителна, сякаш озарява небето. В края на вечерта я настани в такси и не предложи, нито дори намекна да дойде с нея. Обаче поиска номера на телефона й.
	Тя трябваше да признае, че беше доста развълнувана, когато той й се обади само след няколко дни и я попита дали иска да вечерят заедно. Тя прие, като се усмихна широко.
	Той я взе в седем вечерта, но така и не стигнаха до ресторанта. Веднага щом се качи в колата и си сложи предпазния колан, тя почувства, че нещо я убоде по врата. Той действаше толкова бързо, че тя дори не видя ръката му да се движи. Следващото, което си спомняше, беше, че се събуди в тази студена и влажна стая.
	Помещението беше точно дванайсет на дванайсет крачки. Беше ги броила много пъти. Стените бяха грубовати и направени от тухли и хоросан, а подът — от грапав бетон. Вратата в средата на едната стена беше метална, с правоъгълно прозорче, което се заключваше, на метър и половина от пода. Същинска врата в затвор. До отсрещната стена имаше тънък и мръсен дюшек и одеяло, което миришеше на мокро куче. Нямаше възглавница. В ъгъла имаше пластмасова кофа, която да използва като тоалетна. Нямаше прозорци и слабата жълтеникава крушка, заключена в метална решетка в средата на тавана, светеше денонощно.
	Откакто беше отвлечена, тя беше виждала похитителя си само няколко пъти, когато той влизаше в килията да й донесе вода и храна, нова ролка тоалетна хартия и да смени кофата с чиста.
	Засега не я беше докоснал, нито наранил. И не говореше много. Тя пищеше, молеше го, опитваше се да го заговори, но той не отвръщаше. Веднъж физическата му реакция я уплаши толкова много, че тя се подмокри. От чист страх подсъзнанието й настояваше да го попита какво иска от нея и какво смята да й направи. Затова един ден не устоя и го попита. Той не отговори с думи. Само я погледна и в очите му тя видя нещо, което не бе съзирала преди — неподправено зло.
	Носеше й храна и вода, понякога всеки ден, но невинаги. Въпреки че напълно беше загубила представа за времето, тя все пак можеше да прецени, че някои от интервалите между дажбите са твърде дълги, определено повече от един-два дни.
	Веднъж, след третото или четвъртото носене на храна, тя изчака вратата да се отвори и се опита да го нападне изненадващо, с всичката сила, която имаше, посягайки да издере лицето му с изпочупените си нокти. Той обаче, изглежда, бе очаквал това да се случи и преди да успее да го одраска поне малко, заби юмрук в стомаха й толкова силно, че тя се преви на две и повърна. После до края на деня лежа на пода свита на кълбо от болка.
	Понякога дажбите бяха по-големи от друг път — повече шишета вода, повече пакети крекери и курабийки, повече десертни блокчета, повече хляб и дори повече плодове. И после той не идваше дълго време. Колкото по-голяма дажба й донесеше, толкова по-дълго го нямаше, и последната дажба, която тя получи, беше най-голямата от всичките.
	Не знаеше колко отдавна беше това, но прецени, че е по-отдавна от всеки друг път. Много бързо се научи да пресмята всичко почти до съвършенство. Когато храната и водата й привършеха, той й носеше нови запаси, но не и този път.
	Храната й се беше свършила преди известно време, може би три-четири дни, макар да й се струваше, че е минало повече време. Водата й свърши един-два дни след това. Чувстваше се немощна и обезводнена. Устните й бяха сухи и напукани. Тъй като беше гладна, сега студът и влагата в стаята й въздействаха повече от обикновено. Прекарваше повечето време свита на кълбо в някой от ъглите на помещението, увита във вонящото одеяло, но въпреки това не можеше да престане да трепери.
	От известно време гърлото й гореше, сякаш беше запалено, но днес повече от всякога. Отчаяно се нуждаеше от вода. Клепачите й бяха натежали и трябваше да полага усилия, за да ги отвори. Главата я болеше толкова силно, че имаше чувството, че всяко леко движение, което прави, ще бъде последното и след това мозъкът й ще експлодира в черепа.
	Тя допря ръка до лепкавото си чело и сякаш докосна горещ метал. Пламтеше.
	С изумително усилие вдигна глава и погледна към вратата. Стори й се, че чу нещо. Стъпки може би. Някой идваше.
	Колкото и безумно да беше, на устните й се появи усмивка. Човешкият мозък е много сложен орган и крехкият и съсипан ум понякога се хваща за сламка. В момента тя не мислеше за него като за мъжа, който вероятно щеше да я изнасили многократно и после да я убие, а като за спасител, който идва да й донесе храна и вода и да изнесе препълнената тоалетна кофа, която изпълваше стаята със зловоние и болестотворни микроби.
	Тя се подпря на стената и бавно се изправи. С колебливите стъпки на уморен от битка войник се довлече до вратата и притисна ухо до нея.
	— Хей… — подвикна със слаб глас, който сякаш принадлежеше на уплашено дете.
	Никой не отговори.
	— Хей… там ли си?… Моля те?
	Мълчание.
	— Може ли да ми дадеш вода? — Гласът й се задави от сълзи. Трепереше толкова силно, че зъбите й тракаха. — Моля те…? — Тя се разплака. — Моля те, помогни ми… Само няколко капки вода, моля.
	Не чу нищо, освен абсолютна тишина.
	Остана на пода до вратата с притиснато до нея ухо много време, може би два часа, но не долови никакъв шум. Никой не беше дошъл. Умореният й мозък беше така отчаян, че започваше да я заблуждава. Температурата й беше толкова висока, че имаше халюцинации.
	След известно време риданията й стихнаха. Тя избърса сълзите от очите и мръсното си лице и тъй като нямаше сили отново да стане, допълзя до ъгъла и одеялото в другия край на стаята.
	Губеше ума си. Чувстваше, че се побърква.
	Отново се сви на кълбо и си зашепна:
	— Не се предавай. Остани силна. Ще преживееш това. Остани силна… — млъкна и се намръщи, докато обърканите й очи обхождаха стаята. — Остани силна… — повтори тя и пак млъкна, опитвайки се да си го спомни, но не успя. Не можеше да повярва, че го е забравила. — Аз съм…
	Нищо.
	— Името ми е…
	Празнота.
	Отчаяно искаше да си каже да остане силна, но не можа да си спомни името си и отново се разрида.


>>	71.

	— Мадлин — каза Лушън. Все още седеше на леглото с удобно протегнати пред себе си крака. — Името й е Мадлин Рийд, но обича да я наричат Мади.
	Дълбоко в тялото на Хънтър се надигнаха бодежи, сякаш в кръвообращението му препускаха газирани мехурчета със засилващо се усещане за неотложност.
	Тейлър имаше чувството, че са я зашлевили в лицето.
	— Какво? — попита тя и се наведе напред.
	— Мадлин Рийд, или ако предпочитате, Мади Рийд — повтори Лушън и повдигна рамене. — Тя е на двайсет и три години. Отвлякох я на девети април в Питсбърг, Пенсилвания, но е родена в Блу Спрингс Сити, Мисури. — Той врътна глава към дъното на коридора извън килията. — Можете да проверите, ако искате. Семейството й сигурно вече е обезумяло.
	Хънтър и Тейлър знаеха, че Ейдриън Кенеди слуша разпита. Той беше чул името и щеше да провери всичко за няколко минути.
	— Девети април? — попита Тейлър. Очите й бяха широко отворени от почуда. — Това е преди четири месеца.
	— Да — потвърди Лушън. — Но не се тревожете, агент Тейлър. Имам малка система, която работи. Доказана е през годините. — Той се усмихна. — Оставям й дажби от храна и вода, преди да замина, и Мади е много умна. Тя бързо разбра, че трябва да ги пести, иначе ще се свършат, преди да й донеса нови запаси. И ви уверявам, че стана експерт в това отношение. — Лушън протегна ръце и огледа вените си. — Само че трябваше да се върна преди четири-пет дни.
	Той изчака сериозността на думите му да удари всички в лицето и след това продължи:
	— Ако храната и водата й са се свършили преди няколко дни, Мади несъмнено вече е много немощна, но вероятно все още е жива. Обаче колко още ще живее? Не мога да ви кажа.
	— Къде е тя? — попита Хънтър.
	— Разкажи ми за Джесика Питърсън — отново настоя Лушън. — Разкажи ми за жената, която си обичал.
	Хънтър си пое дълбоко дъх през стиснати зъби.
	— Кажи ни къде е Мадлин, Лушън, за да можем да я спасим, и ти обещавам, че ще ти кажа всичко, което искаш да знаеш.
	Лушън потърка кожата между веждите си и се престори, че мисли.
	— Не. Няма сделка. Както казах, сега е твой ред да отговориш на моите въпроси. Аз казах достатъчно.
	— Ще ти отговоря, Лушън. Давам ти честната си дума. Но ако храната и водата на Мадлин са се свършили преди четири дни, трябва да я намерим веднага. — Настойчивостта в гласа на Хънтър зареди с електричество въздуха.
	Лушън го погледна невъзмутимо.
	— Какъв е смисълът да я оставим да умре така, Лушън? — замоли го Хънтър. — Каквото и удоволствие да си изпитал от убиването на жертвите си, смъртта на Мадлин няма да ти го донесе.
	— Вероятно не — съгласи се Лушън.
	— Тогава, моля те, позволи й да живее.
	Изражението на Лушън беше каменно.
	— Всичко свърши, Лушън. Огледай се наоколо. Заловен си. Случайно, но си заловен. Няма смисъл да отнемаш живота на още един човек. Моля те, в теб трябва да е останало нещо човешко. Имай милост поне веднъж. Нека да спасим Мадлин.
	Лушън стана.
	— Хубава реч, Робърт — каза той и сви устни. — Кратка, по същество и с премерени чувства. За момент си помислих, че ще се просълзиш. — Иронията беше като втора кожа за него. — Но аз имам милост. Моят вид милост. И ето как ще стане. Първо искам да чуя за Джесика. Само тогава ще ти кажа къде в Ню Хейвън се намират останките на Карън Симпсън и другите четири жертви и къде е Мадлин Рийд. След това ти и агент Тейлър ще станете герои.
	Лушън видя, че Тейлър погледна часовника си.
	— Да, губите време — кимна той. — Всяка секунда изведнъж стана много ценна, нали? Не е необходимо да ми казвате, че обезводняването може да има необратими неврологични последици. Ако не предприемете нещо, дори ако я намерите жива, докато стигнете до нея, тя може вече да е вегетиращо същество. — Лушън посочи стола на Хънтър. — Затова седни си на задника, Робърт, и започни да говориш.


>>	72.

	Хънтър погледна часовника си, размени бърз и тревожен поглед с Тейлър и се върна на стола.
	— Какво искаш да знаеш? — попита той, гледайки Лушън в очите.
	Усмивката на убиеца беше победоносна.
	— Искам да знам какво се е случило. Защо не си се оженил за жената, за която си бил сгоден? Защо ти и Джесика не сте заедно?
	— Защото тя почина.
	Тейлър обърна глава и погледна Хънтър. В очите му блестеше нещо и тя разбра, че това е огромна тъга.
	Лушън също я видя.
	— Как? — попита той. — Как умря?
	Хънтър знаеше, че не може да излъже.
	— Беше убита — отговори той.
	Тейлър не можа да прикрие изненадата си.
	— Убита? — намръщи се Лушън. — Добре, вече става интересно. Моля те, продължи, Робърт.
	— Няма какво повече да добавя. Бяхме сгодени и тя беше убита, преди да имам възможността да се оженя за нея. Това е всичко.
	— Не е всичко, Робърт. Това е само повърхностно и не е целта на заниманието ни. Разкажи ми как се случи. Ти беше ли там? Видя ли как стана? Кажи ми как се почувства. Именно това искам да знам. Чувствата дълбоко в теб. Мислите в главата ти.
	Хънтър се поколеба.
	— Можеш да се бавиш колкото искаш — предизвика го Лушън. — Това не ме притеснява. Но не забравяй, че часовникът тиктака за горката Мадлин.
	— Не бях там — отвърна Хънтър. — Ако бях, нямаше да се случи.
	— Смело изявление, Робърт. Къде беше? — Лушън отново седна на ръба на леглото. — Чувствай се свободен да започнеш отначало.
	Хънтър не беше говорил пред никого за случилото се. Предпочиташе да държи някои неща заключени на място, което той самият рядко посещава.
	— По онова време още не бях детектив в лосанджелиската полиция — започна той, — а полицай в Главното управление. В онзи ден партньорът ми и аз патрулирахме в района Рампарт.
	— Слушам — каза Лушън, когато Хънтър млъкна, за да си поеме дъх.
	— Въпреки че бяхме сгодени — обясни Хънтър, — Джес и аз не живеехме заедно. Готвехме се да го направим, след като стана детектив, което предстоеше след няколко седмици, но по онова време всеки живееше в дома си. Вечерта трябваше да се срещнем. Щяхме да вечеряме заедно. Тя беше запазила маса в ресторант в Западен Холивуд. Но в онзи ден, към края на следобеда, партньорът ми и аз бяхме изпратени да проверим случай на домашно насилие в Уестлейк. Отидохме на адреса за по-малко от десет минути, но там цареше тишина. Беше твърде тихо. Съпругът сигурно беше видял патрулната ни кола. Слязохме, приближихме се до вратата и почукахме. Всъщност партньорът ми Кевин почука. Аз заобиколих къщата отстрани, за да проверя прозореца.
	— И какво се случи? — подкани го Лушън.
	— Съпругът застреля Кевин с ловна пушка с рязана цев през процепа на пощенската кутия на вратата. Беше се скрил зад нея и ни чакаше. — Хънтър наведе глава. — Пушката беше заредена с тежки, мощни патрони дванайсети калибър. От това разстояние куршумът буквално разкъса на две тялото на Кевин.
	— Почакай — прекъсна го Лушън. — Онзи тип е застрелял ченге ей така през вратата?
	Хънтър кимна.
	— Беше се надрусал с крек-кокаин. От няколко дни беше дрогиран. Това беше и главната причина за домашното насилие. Мозъкът му беше на каша. Беше заключил в къщата съпругата и дъщеря си и ги малтретираше и биеше. Момиченцето му беше на шест.
	Дори Лушън се замисли върху това.
	— И ти какво направи, след като той разкъса на две партньора ти с ловна пушка?
	— Отвърнах на огъня. Дръпнах Кевин от вратата и стрелях.
	— И?
	— Прицелих се ниско, в долната част на тялото. Не исках да го убия, а само да го осакатя. И двата ми изстрела улучиха целта, но с по-ниска скорост, защото минаха през вратата. Първият куршум уцели съпруга в дясното бедро, а вторият — в слабините.
	Лушън се засмя.
	— Прострелял си оная му работа?
	— Не беше нарочно.
	Този път Лушън се засмя силно, гърлено.
	— Е, щом боклукът е малтретирал шестгодишната си дъщеричка, тогава предполагам, че си го е заслужавал.
	На Тейлър й се видя забавно, че човек като Лушън нарича някого боклук.
	— Той оцеля ли? — попита Лушън.
	— Да. Извиках подкрепления, но количеството кръв, което губеше, и фактът, че е прострелян в слабините, го уплаши, и той изтрезня. Преди да дойдат подкрепленията и линейката, мъжът отвори вратата и се предаде.
	— Но партньорът ти не е оживял — заключи Лушън.
	— Не. Той беше мъртъв, преди да падне на земята.
	— Жалко — каза Лушън, но без никакви чувства в гласа. — Предполагам, че не си могъл да отидеш на вечерята с Джес. — Той млъкна и се втренчи изпитателно в Хънтър. — Имаш ли нещо против, ако я наричам Джес?
	— Имам.
	Лушън кимна.
	— Добре, извинявам се и ще перифразирам въпроса. Предполагам, че не си могъл да отидеш на вечерята с Джесика.
	— Не.


>>	73.

	_Лос Анджелис, Калифорния_
	_Двайсет години по-рано_
	Хънтър беше помогнал да сложат тялото на Кевин в микробуса на съдебната медицина, преди да разкаже подробностите за произшествието на детективите, на които беше възложен случаят. След това отиде в болницата в Рампарт да провери какво е състоянието на мъжа, когото беше прострелял.
	От операционната зала излезе лекар, който го осведоми. Съпругът, който се казваше Маркъс Колбърт, щеше да живее, но вероятно щеше да куца до края на живота си и никога вече нямаше да има активни сексуални отношения с никого.
	В главата на Хънтър цареше пълна бъркотия, но трябваше да се върне в участъка и да напише няколко доклада, преди да се прибере вкъщи.
	Протоколът изискваше след престрелка с убити, полицаят, който е участвал, да има най-малко два сеанса с психолог и психологична оценка, преди да му бъде разрешено да се върне да изпълнява задълженията си. Капитанът му каза, че първият му сеанс с назначения психолог е след два дни.
	Хънтър седна в празна стая и дълго гледа писалката в ръката си и непопълнените формуляри за доклади пред себе си. Събитията, които се бяха случили по-рано през деня, непрекъснато се разиграваха в съзнанието му като на стара филмова лента, нагласена да се повтаря безкрайно. Не можеше да повярва, че Кевин го няма — страхливо застрелян от параноичен надрусан ненормалник. Те бяха партньори, откакто Хънтър започна да работи в лосанджелиската полиция преди година и половина. Кевин беше добър човек.
	Когато най-после приключи с докладите, наближаваше десет вечерта. Разбираемо, беше забравил за плановете за вечеря с Джесика. Набра номера й, за да й се извини и да обясни защо не е могъл да се обади по-рано, но телефонът й иззвъня няколко пъти и после се включи телефонният секретар.
	Джесика беше красива и интелигентна жена и напълно разбираше трудностите, които произлизаха от връзката с полицай — дългото работно време, отлаганията на срещи в последната минута, тревогите за здравето на Хънтър, всичко. Освен това знаеше, че щом Хънтър стане детектив, трудностите ще се увеличат, но го обичаше и това беше най-важното.
	Той остави кратко съобщение, с което се извиняваше, но не се впусна в подробности. Щеше да й разкаже всичко, щом я види. Джесика обаче беше и много чувствителна и макар да се опита да го прикрие, Хънтър беше сигурен, че тя ще долови тъгата в гласа му и сериозността на положението.
	Стори му се странно, че Джесика не отговаря на телефона си. Не вярваше да е излязла, не и по това време във вторник вечерта. Може би тази вечер беше малко по-разстроена от предишните пъти, когато той бе отлагал срещите им в последната минута. Въпреки че не преставаше да мисли за случилото се, Робърт се сети да се отбие в денонощен магазин и да й купи цветя.
	Пристигна в дома й малко преди единайсет вечерта и когато спря на улицата и погледна към къщата, му се догади. Не беше изпитвал такова нещо дотогава. Но пък, от друга страна, досега не беше изгубвал партньор.
	Хънтър слезе от колата и се приближи до къщата, но с всяка крачка страхът му се засилваше.
	Шесто чувство, предчувствие, инстинктивно усещане, каквото и да го наречете, вече крещеше в него, когато стигна до вратата. Нещо не беше наред.
	Имаше ключове, но не се наложи да ги използва. Предната врата беше отключена. Джесика никога не я оставяше така.
	Той бутна вратата, влезе в тъмната дневна и веднага усети слаба миризма на метал, на мед, която парализира сърцето му и разпрати ледени тръпки на страх по гърба му.
	Кръвта няма мирис, докато тече в тялото. Едва когато влезе в контакт с въздуха, придобива характерна, нехимична миризма на метал, много сходна с тази на медта. Хънтър беше потопен в тази миризма цял следобед.
	— О, боже, не. — Ужасените думи се неволно се отрониха от устата му.
	Цветята паднаха на пода.
	Треперещата му ръка посегна към ключа за осветлението.
	Ярка светлина обля стаята, но светът на Робърт потъна в мрак — толкова дълбок, че той не знаеше дали някога ще излезе от него.
	Джесика лежеше по лице в локва от собствената си кръв до вратата на кухнята. В дневната цареше безпорядък — счупени лампи, разместени мебели, издърпани чекмеджета — очевидни следи от борба.
	— Джес… Джес… — Хънтър изтича до нея, викайки името й с глас, който сякаш не беше неговият.
	Той коленичи до нея. Панталонът му се намокри от кръвта й.
	— О, боже. — Гласът му потрепери.
	Робърт протегна ръце и я преобърна по гръб.
	Беше наръгана с нож няколко пъти. На раменете, ръцете, гърдите, стомаха и врата й имаше охлузвания и разкъсвания.
	Хънтър погледна красивото й лице и зрението му се замъгли от сълзи. Устните й вече избледняваха. Кожата на лицето и ръцете й беше придобила особен морав оттенък. Следсмъртното вкочанясване все още не беше настъпило, но признаците вече се виждаха и това говореше, че Джесика е била убита най-малко преди четири часа — горе-долу по времето, когато той трябваше да дойде да я вземе, за да отидат на вечеря. Този факт хвърли мрака в него в нови дълбини. Душата му сякаш го напусна, оставяйки го само с празно тяло, давещо се в скръб.
	Хънтър нежно приглади назад косата й, целуна я по челото, притисна я до гърдите си и силно я прегърна. Долови уханието на изящния й парфюм. Все още усещаше мекотата на косата й.
	— Много съжалявам, Джес. — Задушаваща мъка удави думите му. — Ужасно много съжалявам.
	Държа я в обятията си, докато сълзите му секнаха.
	Ако можеше да се смени с нея, ако можеше да вдъхне своя живот в нея, без колебание би го направил. Би дал живота си за нея, без да се замисли.
	Най-после я пусна и когато обърна глава, видя нещо, което беше пропуснал. На стените на дневната с кръв бяха написани думите _Курва на ченге_.


>>	74.

	Докато Хънтър разказваше на Лушън за онази нощ, в стомаха му отново се отвори тъмна бездънна яма като стара незараснала рана. Тя сви сърцето му и върна в душата му празнотата, която от двайсет години се мъчеше да забрави.
	Всички дълго мълчаха.
	— Загубил си и двамата си партньори в една вечер — отбеляза Лушън. Ако не го познаваше добре, Робърт би се заклел, че в гласа му прозвуча лека тъга.
	Той примигна веднъж и се помъчи да прогони спомена от съзнанието си.
	— Мадлин, Лушън. Къде е тя?
	— Почакай, стари приятелю, не бързай толкова.
	— Какво искаш да кажеш? Защо да не бързам? — Робърт учудено повдигна вежди и го погледна гневно. — Ти чу всичко за случилото се с Джесика. Това искаше, нали?
	— Не, това беше само една част. — Лушън вдигна ръка в знак на примирие. — Но тъй като ми разказа какво се е случило в онази нощ, ще ти дам нещо в замяна. Така е справедливо. Слушаш ли?
	Само за две минути Лушън им обясни как да стигнат до мястото край езерото Солтънстол в Ню Хейвън, където да намерят останките на Карън Симпсън и другите четири жертви, които беше изброил.
	Хънтър и Тейлър слушаха много внимателно и без да го прекъсват, но бяха сигурни, че Ейдриън Кенеди си води записки в контролната стая в сектора с килиите и че за броени минути ще изпрати на мястото екип на ФБР от полевия офис в Ню Хейвън.
	— А сега — продължи Лушън, — ако искаш да ви кажа къде е Мадлин, нека се върнем на Джесика и какво се случи, след като тя беше убита. Беше ли заловен извършителят?
	— Извършителите — поправи го Хънтър. — Криминалистите откриха отпечатъци от двама души в къщата й. Нито един не съответстваше на пазените в полицейските архиви.
	Изражението на Лушън показа изненада.
	— Сексуално нападение ли е било?
	— Не — отвърна Робърт и в очите му блесна облекчение. — Джесика не е била малтретирана сексуално. Било е обир. Взели бяха няколко бижута, включително годежния пръстен, чантата и всички пари, които е имало в дома й.
	— Обир? — На Лушън това му се стори странно.
	На Тейлър също.
	— Тогава защо са я убили? — попита Лушън.
	Хънтър отмести очи встрани и сетне отново го погледна.
	— Заради мен.
	Лушън зачака, но той не добави нищо повече.
	— Защо заради теб? За отмъщение ли? Някой е искал да ти го върне?
	— Не — отговори Хънтър. — Джесика имаше няколко снимки на нас двамата, разпръснати из къщата. На много от тях бях с униформа. Рамките на фотографиите бяха строшени. На някои от тях с кръв беше написана думата „ченге“, а на други — „полицията да го духа“.
	Докато нещата се изясняваха, Лушън бавно наклони глава на една страна.
	— Значи, след като са разбрали, че Джесика е сгодена за полицай, са решили да я убият само за удоволствие.
	Робърт не каза нищо. Дори не мигна.
	— Няма да се опитвам да уча старо куче на нови номера — рече Лушън, — но потърсихте ли сред членовете на банди? Те хранят безкрайна омраза към полицаите, особено в град като Лос Анджелис. Единствените други хора, които мразят полицаите също толкова много, са бившите затворници, но щом отпечатъците на извършителите не са били в базата данни, очевидно тази вероятност е изключена.
	Хънтър знаеше това много добре. Той и детективите, на които бе възложен случаят, бяха разпитали всеки информатор от банда, когото познаваха, но не научиха нищо, нито дори слух.
	— Губим си времето — заяви Робърт. В гласа му се прокрадна раздразнение. — Няма какво повече да ти кажа за Джесика или за онази нощ. Тя беше убита. Извършителите не бяха заловени. Кажи ми къде е Мадлин, Лушън. Нека да я спасим.
	Лушън обаче все още не беше готов.
	— И ти се обвиняваш за смъртта й. — Той не зададе въпрос. — Всъщност за две неща, нали? Първо, че си ченге, защото знаеш, че това е причината да я убият. И второ, защото не си успял да отидеш в дома й, за да я заведеш на вечеря, както сте се уговорили.
	Хънтър мълчеше.
	— Човешкият ум е странно нещо, нали? — каза Лушън с отработен глас на психотерапевт — плътен, спокоен и разумен. — Макар да знаеш много добре, че нито едно от двете неща, за които се обвиняваш от години, всъщност не е по твоя вина, и от психологична гледна точка разбираш _защо_ се обвиняваш, ти пак не можеш да се отърсиш от вината. — Лушън се подсмихна и стана. — Фактът, че си специалист по психология, Робърт, не означава, че се неуязвим за психични травми и натиск. Само защото си лекар, не означава, че не се разболяваш.
	„Това ли прави Лушън? — запита се Хънтър. — Използва убийството на Джесика като пример, за да оправдае собствените си гнусни действия? Само защото знае, че да убиваш хора е грешно, и защото като психолог вероятно разбира подтиците си и откъде произлизат, това не означава, че може да ги контролира.“
	— И това е причината оттогава да си самотник, нали, Робърт? — попита Лушън. — Защото се обвиняваш за случилото се. Тя е била убита, защото е била близка с теб. Обзалагам се, че си се заклел това да не се повтаря.
	Хънтър не беше в настроение да го анализират. Трябваше да сложи край на това. Веднага. Всеки отговор би свършил работа.
	— Да, това е причината. А сега ни кажи къде е Мадлин.
	— След малко. Все още не си задоволил психолога в мен, Робърт. Искам да знам какво стана в главата ти, след като Джесика беше убита. Ураганът от чувства, които знам, че си преживял. Кажи ми това и ще ти дам Мадлин.
	След двайсет години Хънтър се беше научил да живее с тези чувства.
	— Какво толкова има да се знае? — монотонно попита той.
	— Искам да знам за гнева в теб, Робърт. Яростта. Беше ли достатъчно ядосан, за да убиеш? Търси ли извършителите, убийците на Джесика?
	— Започна разследване — отвърна Хънтър.
	— Не попитах това — прекъсна го Лушън и поклати глава. — Искам да знам дали ти започна свой кръстоносен поход, за да намериш убийците, Робърт.
	Хънтър се приготви да отговори, но Лушън не му позволи.
	— И не ме лъжи, Робърт. Животът на Мадлин зависи от това.
	Хънтър усети, че Тейлър го гледа.
	— Да. Не съм преставал да ги търся.
	Отговорът му, изглежда, развълнува Лушън.
	— Ето и въпроса за един милион долара, Робърт. Ако ги намериш, ще ги арестуваш ли, или ще наложиш твоето правосъдие върху тях… твоето отмъщение?
	Хънтър мълчаливо се почеса по ръката.
	— Ще ги убиеш, нали? — уверено се усмихна Лушън. — Виждам го в очите ти, Робърт. Видях го, докато отново преживяваше онази нощ. Обзалагам се, че и агент Тейлър го е видяла. Гневът. Яростта. Болката. Майната му, че си детектив. Майната му на закона, който си се заклел да спазваш. Отмъщението е по-важно от всичко. От живота ти. Ако се изправиш очи в очи с хората, които ти отнеха Джесика, ти би ги убил без абсолютно никакво колебание. Знам, че би го направил. Знам, че си мислил за това стотици, може би хиляди пъти.
	Хънтър си пое дъх през носа и го изпусна през устата.
	— По дяволите, дори би ги изтезавал известно време само за да видиш как страдат заради онова, което са направили. Би било забавно, нали?
	Лушън забеляза, че на челюстта на Хънтър трепна мускул.
	— Както казах преди — продължи той, — при подходящи обстоятелства всеки може да стане убиец. Дори онези, които трябва да „пазят и служат“. — Убийственият му поглед можеше да разтопи лед. — Не забравяй, Робърт, убийство за убийство. Причините са без значение, независимо дали става дума за оправдано отмъщение, или садистичен подтик. — Лушън доближи лице на един-два сантиметра от плексигласа. — Ето защо един ден ти може да станеш като мен.
	„Той наистина използва убийството на Джесика, за да оправдае по извратен начин нещата, които е извършил — помисли си Хънтър. — Първо се позовава на психологическите причини, а сега — на емоционалните.“ Беше сигурен, че Лушън е чел полицейските доклади. Той го познаваше много добре преди години и се беше досетил, че Хънтър не е престанал да търси убийците на Джесика. Нарочно го беше принудил да разкаже историята, за да я изопачи и да я използва като пример и обосновка за извратените си деяния.
	Въпреки гнева си Робърт все още имаше един приоритет. Лушън беше постигнал каквото искаше. Хънтър нямаше какво повече да каже.
	— Кажи ни къде е Мадлин, Лушън.
	Лушън се подсмихна.
	— Добре. Само че не мога да ви обясня къде точно е мястото, Робърт. Трябва да ви заведа там.


>>	75.

	Тейлър не проумя веднага какво каза Лушън и се намръщи.
	— Моля?
	Лушън се отдръпна от плексигласа. Изражението му беше безразлично.
	— Не мога да ви дам указания къде е Мадлин, агент Тейлър. Няма да стане. Трябва да ви заведа на мястото.
	Хънтър не изглеждаше изненадан. Всъщност очакваше това. Беше логично. Тъй като животът на Мадлин зависеше от това да стигнат бързо до нея, беше рисковано да разчитат на словесни или писмени указания. Ами ако наближат околността, където Лушън я държи в плен, и указанията изведнъж станат неясни, защото обстановката се е променила? Ами ако направят погрешен завой? Или в указанията има грешка, умишлена или не? Биха изгубили ценно време, докато се опитват да накарат Лушън отново да обясни всичко по телефона или видео връзката.
	Не, той трябваше да дойде с тях и лично да ги заведе на мястото.
	Очите на Тейлър потърсиха Хънтър. Той леко кимна.
	Лушън се усмихна.
	— Има и още нещо — каза той и й намигна. — На това пътуване ще бъдем само тримата. Няма да идват други агенти на ФБР. Няма и да ни следи никой, нито по земя, нито по въздух. Ще отидем само вие, агент Тейлър, Робърт и аз, нито човек повече или по-малко. Това е сделката. Няма преговори. Не спазите ли уговорката или заподозра ли, че ни следят, няма да ви заведа никъде. Мадлин ще умре сама, изоставена и забравена, и аз ще се погрижа медиите да разберат защо. Аз мога да го преживея. А вие?
	Всеки път, когато Лушън им налагаше нещо, Тейлър чувстваше, че вътрешно се разтреперва от гняв. В очите й блясваше пламък и погледът й се стрелкаше към Хънтър. Тя съзнаваше, че не е в печеливша ситуация, защото нищо не се бе променило, откакто бяха установили, че само Лушън може да ги насочи към останките на жертвите. Той все още държеше всички карти, всички аса. Дори още повече сега, когато се предполагаше, че има жива жертва. Лушън можеше да командва парада както пожелае и в момента Хънтър и Тейлър не бяха в състояние да направят нищо. И той го знаеше, и те го знаеха.
	Тейлър обаче беше водещият агент в разследването. Нищо не ставаше без нейното одобрение.
	Тя въздъхна ядосано.
	— Стига да разбираш, че ръцете и глезените ти ще бъдат оковани, а ние ще бъдем въоръжени. Опиташ ли нещо, кълна се, че ще те застреляме. Аз мога да го преживея. А ти?
	— Не бих очаквал нищо по-малко — отвърна Лушън.
	— Ще бъдем готови да тръгнем след петнайсет минути — заяви Тейлър и стана. — Къде отиваме?
	— Ще ви кажа, щом тръгнем.
	— Трябва да знам дали ще пътуваме със самолет или с кола.
	Лушън кимна в знак на съгласие.
	— Първо със самолет, а после с кола.
	— Колко гориво ще ни трябва?
	— Достатъчно, за да стигнем до Илинойс.
	Хънтър и Тейлър се отправиха към вратата в дъното на коридора, когато Лушън ги спря.
	— Мисля, че денят е по-близо, отколкото смяташ, Робърт — каза той.
	Хънтър и Тейлър спряха и се обърнаха към него.
	— Кой ден? — попита Хънтър.
	— Денят, в който може да станеш като мен. — Ако преди гласът на Лушън звучеше студено и безчувствено, сега сякаш излизаше от устата на абсолютно безсърдечен дявол. — Защото от два дни, приятелю мой, ти седиш пред човека, когото търсиш от двайсет години.
	Стомахът на Хънтър се сви на топка.
	— Аз ти отнех Джесика.


>>	76.

	Хънтър не помръдна. Не дишаше и не мигаше. Тялото му сякаш се парализира.
	— Какво? — попита Тейлър.
	Лушън беше вперил поглед в Хънтър, но не видя нищо друго, освен първоначалното озадачено намръщване на детектива от лосанджелиската полиция.
	— Мислиш, че го казвам само за да ти вляза под кожата, нали, Робърт?
	Въпреки неприятното чувство, което започваше да набира инерция дълбоко в него, Хънтър все още изглеждаше спокоен.
	— Очевидно е така. — Тейлър не се постара да прикрие отвращението в гласа си. — Триковете ти свършиха и сега протакаш. Знаеш ли какво? Не бих се учудила, ако няма никаква Мадлин Рийд, която държиш в плен някъде. Няма да се изненадам, ако си я измислил, защото вече нямаш номера за малкото си представление. Мисля, че пълнителят ти е празен. Изпадаш в паника и сега стреляш с халосни патрони, защото разбра, че играта свърши.
	Лушън се обърна с лице към нея. На устните му трептеше самодоволна усмивка.
	— Това ли е доводът ви, агент Тейлър? Стрелям с халосни патрони, защото съм разбрал, че играта е свършила? Това ли е най-доброто, което можете да измислите? — Той се засмя задавено и погледът му отново стана леден. — Еха, аз мога да изям супа от букви и да изсера по-добър аргумент. — Лушън врътна брадичка към камерата за видеонаблюдение пред килията си. — Защо не попитате вашите хора, които ни слушат? Отидете и ги попитайте дали Мадлин Рийд съществува, или не. Сигурен съм, че те проверяват в момента.
	— Дори да има жена на име Мадлин Рийд от Питсбърг, Пенсилвания — възрази Тейлър, все още съумявайки да запази спокойствие, — за която е съобщено, че е изчезнала след девети април, това не означава, че ти си я отвлякъл или че знаеш къде е. Лесно можеш да се снабдиш по интернет със списък с имена от всеки отдел „Изчезнали лица“ в страната. Ти си добре подготвен. Доказа го. Убедена съм, че дори арогантен тип като теб сигурно е мислил за вероятността един ден да го заловят. Логично е да се предположи, че си подготвил няколко трика, когато това се случи. Но дори и да си отвлякъл Мадлин, пак не можеш да ни дадеш доказателство, че тя все още е жива. Може да си я убил преди месеци и знаеш, че няма как да разберем със сигурност. Затова сега избра нейното име от множеството, които си изтезавал и убил, и я използваш, за да получиш последен шанс да излезеш навън. — Тейлър си пое дъх и погледна Хънтър, а после отново Лушън. — Не се шегувах, когато казах, че ще те застреляме, ако опиташ нещо. Ако мислиш, че пътуването ще ти даде възможност да избягаш и ние няма да предприемем нищо, защото смятаме, че може би имаш информация, която ще ни заведе до жива жертва, тогава си се объркал.
	— Това вече е много по-добър аргумент от халосните патрони, агент Тейлър — отбеляза Лушън и плесна с ръце три пъти. — Но както току-що подчертахте, няма как да знаете със сигурност. Затова, когато откриете, че Мадлин Рийд съществува и е съобщено, че е изчезнала в Питсбърг, Пенсилвания, след девети април, ще можете ли да си позволите да ме обвините, че блъфирам? — Той й даде няколко секунди да помисли и после добави: — Защото, ако го направите и аз не блъфирам, количеството лайна, което ще се изсипе върху вас и ФБР, ще ви стигне за цял живот.
	Хънтър не слушаше. В главата му все още отекваха думите на Лушън: „Защото от два дни, приятелю мой, ти седиш пред човека, когото търсиш от двайсет години. Аз ти отнех Джесика“.
	Всяка частица в тялото му искаше да вярва, че Лушън блъфира, но беше съзрял в очите му нещо — обезпокоително предизвикателство, което можеше да се дължи единствено на убеденост.
	— Виждам, че очите ти са обезумели, Робърт — каза Лушън, отмествайки вниманието си от Тейлър. — Опитваш се да решиш дали казвам истината, или не. Мога да ти помогна. — Той прокара език по устните си. — Къща с жълта фасада, номер 5067, на ъгъла на Лемън Гроув авеню и Норт Оксфорд, в Източен Холивуд.
	Хънтър почувства, че в гърлото му заседна нещо. Това беше адресът на Джесика. Но ако Лушън беше чел полицейските доклади, лесно би се сдобил с тази информация.
	Лушън прочете мислите му.
	— Знам, знам — отстъпи той. — Това не доказва нищо. Лесно мога да се сдобия с адреса. Но какво ще кажеш за това? Едната от снимките, за които ти спомена, че Джесика е била разпръснала из дома си, най-голямата от всичките, беше в сребриста рамка върху масичка до дивана от тъмнокафява кожа в дневната. Фотографията показваше вас двамата на някаква официална вечеря на лосанджелиската полиция или церемония по награждаване. Ти си с униформа и гордо показваш наградата. Джесика е с пурпурна рокля и същата на цвят чантичка. Косата й е разпусната, но прибрана на една страна, над лявото рамо.
	Все още твърдо втренчил поглед в Хънтър, Лушън млъкна, давайки възможност на съзнанието на стария си приятел да сравни думите с образите, заключени в паметта му.
	И после нанесе последния си удар.
	— Но ти знаеш каква е разликата между тази снимка и другите, които бяха осквернени в къщата, нали, Робърт? Тази фотография беше единствената, на която думата ЧЕНГЕ бе написана отвесно, не хоризонтално.


>>	77.

	Хънтър почувства, че сърцето му спря да бие, кръвта му се смрази във вените и празнотата в стомаха му се превърна в черна дупка, която заплаши да погълне душата му. Искаше да каже нещо, но гласът му бе заседнал в гърлото.
	Очите му бяха съсредоточени върху Лушън, но не и умът. Мислите му се бяха върнали към нощта, когато част от него умря заедно с Джесика. Не се наложи да търси дълго. Всеки детайл, който беше видял в онази нощ, се бе запечатал в паметта му. Ровенето в тези спомени беше болезнено, но лесно. Той ясно си представи снимката, за която говореше Лушън — строшеното стъкло, сребристата рамка и думата ЧЕНГЕ, написана с големи кървави букви, отвесно. Както бе казал Лушън, това беше единствената фотография, на която думата бе написана по този начин.
	Хънтър положи усилия да разсъждава логично и успя някак да обуздае гнева си, преди да избухне.
	Ако Лушън се бе докопал до полицейските доклади за убийството на Джесика, тогава имаше вероятност да се е сдобил и с доклада и описа на криминалистите, който беше много подробен.
	Той изпусна затаения си дотогава дъх.
	Лушън долови съмнението му.
	— Все още не си убеден, а? Не е ли интригуващ защитният механизъм на мозъка, Робърт? За да се опита да избегне мъчителната болка, която предугажда, че предстои, мозъкът понякога, макар и подсъзнателно, прави всичко възможно да намери алтернативен отговор. Дори пренебрегва факти и се мъчи да се хване за неща, които знае, че не са верни. Но не мога да те обвиня, Робърт. Ако бях на твое място, и аз не бих повярвал. Но реалността е, че това е истината.
	Тейлър почувства с кожата си колко взривоопасен е станал въздухът в подземния коридор.
	— Пак блъфираш — опита тя още веднъж. Гласът й беше гневен и няколко децибела по-силен отпреди. — Робърт каза, че извършителите са били двама. Криминалистите са намерили отпечатъци на двама души на местопрестъплението. Нима ще ни кажеш, че този път си имал съучастник? _И…_ — Тейлър наблегна, преди Лушън да отговори. — Сега имаме твоите отпечатъци в базата данни. Едно от първите неща, които прави компютърната система на ФБР, е да провери отпечатъка на всеки арестуван човек за съвпадение с базата данни на ИАСРПО за неразкрити престъпления. Ако пръстовите ти отпечатъци бяха съвпаднали с някои от намерените в дома на Джесика или от местопрестъплението на друго неразкрито деяние, щяхме да разберем преди няколко дни.
	ИАСРПО е „Интегрирана автоматизирана система за разпознаване на пръстови отпечатъци“. След взимането на ДНК проба компютърната система на ФБР извършва същата проверка и в Националната база данни на ДНК.
	Лушън търпеливо зачака Тейлър да свърши да говори.
	— Както вече ви обърнах внимание, агент Тейлър, вие сте доста наивна понякога. Мислите ли, че е трудно да се инсценира местопрестъпление? Мислите ли, че е трудно да се направи така, че убийството да изглежда като страничен продукт на обир? Мислите ли, че сдобиването и поставянето на нечии други пръстови отпечатъци в дома на Джесика би представлявало проблем за човек като мен? — Той се засмя. — Мога да ви кажа имената на двамата мъже, на които принадлежат отпечатъците. Не че ще можете да ги потвърдите, но мога да ви кажа и мястото, където ще намерите останките им. Исках да прилича на обир, извършен от членове на банда. Исках полицията да издирва двама заподозрени вместо един. Защо мислите, че ФБР нямаше представа, че съществувам, агент Тейлър? Защо мислите, че след толкова много убийства вашият Отдел по бихейвиористични науки така и не можа да свърже никое от тях с някое друго? Защо мислите, че не издирвахте убиец, който убива хора от двайсет и пет години?
	Поражение и гняв започнаха да издълбават бръчки на лицето на Тейлър.
	— Това се нарича заблуда, агент Тейлър. Да накараш полицията да мисли едно, докато истината е съвсем различна. Това е изкуство и аз съм много добър в него.
	Лушън отново насочи вниманието си към Хънтър.
	— Може би това ще изчисти всички съмнения от съзнанието ти веднъж завинаги, Робърт. Ти каза, че бижутата на Джесика са били откраднати, но описа ли на детективите какво точно е било взето?
	Хънтър почувства, че по кожата му като обрив се разпространява неприятно усещане.
	— Не, разбира се — продължи Лушън. — Съмнявам се дали си знаел всичките й бижута. Аз обаче мога да ти кажа какво точно беше взето. Тя държеше всичко в една красива кутийка с цветя на тоалетката в стаята си до друга снимка на вас двамата. Снимка, която не беше докосната и надраскана. Вие двамата на плажа. — Той млъкна и по изражението на Хънтър видя, че е улучил целта, но още не беше приключил. — Взех кутията, а от тялото й, освен годежния пръстен, за който ти спомена, свалих и две диамантени обеци и изящната й огърлица. Медальонът с колибри от бяло злато. Окото му е малък рубин.
	Този път самодисциплината не можа да удържи гнева на Хънтър. Той избухна и удари с юмруци няколко пъти плексигласа.
	Очите му се напълниха със сълзи. Дълбоката болка в тях се виждаше ясно. Без дори да съзнава, през стиснатите му зъби се процеди една-единствена дума.
	— Защо?


>>	78.

	Гневният изблик на Хънтър беше толкова внезапен и силен, че Тейлър подскочи. Лушън, от друга страна, не трепна. Той го очакваше.
	Юмруците на Хънтър най-после престанаха да удрят по плексигласа. Кожата на ръцете му се бе зачервила и изранила. Тялото му трепереше от ярост, тъга и озадаченост. Лушън се наслаждаваше на шоуто, но не пропусна да чуе въпроса му.
	— Искаш да знаеш защо? — попита той.
	Хънтър само го гледаше гневно. Не можеше да спре да трепери. В момента беше много далеч от началната точка на разума.
	Лушън се съсредоточи и вдигна чело, сякаш онова, което щеше да каже, се нуждаеше от инжектиране на сила в тила.
	— Истинската причина е, защото не можах да се сдържа — обясни той. — Ти наистина ми липсваше, Робърт. Липсваше ми единственият истински приятел, който съм имал някога. Ето защо осем месеца преди произшествието с Джесика реших да те потърся в Лос Анджелис. Не ти се обадих предварително, защото исках да те изненадам. Исках да видя дали ще ме познаеш, ако неочаквано почукам на вратата ти.
	Хънтър отпусна ръце до тялото си.
	— Открих къде живееш — продължи Лушън. — Не беше много трудно. И една вечер обикалях около жилищния ти блок и те чаках да се прибереш вкъщи. Мислех, че след голямата изненада може би ще отидем да пийнем бира някъде, ще поговорим за старите времена… ще наваксаме за дните, през които не сме се виждали. — Лушън повдигна рамене. — Може би дълбоко в себе си съм изпитвал мазохистично желание да видя дали ти ще забележиш нещо — имам предвид някакви отличителни психопатски черти. Може би съм искал да проверя дали ще съзреш истинската ми същност под ежедневната маска. А може би изобщо не е било заради това. Може да съм бил толкова самоуверен, че съм искал да се подложа на тест и да докажа на себе си колко ме бива. И какъв по-подходящ тест от това да прекарам няколко дни в компанията на най-добрия психолог по престъпно поведение, когото познавам? Човек, който освен това е полицай и скоро ще стане детектив. Ако ти не би могъл да разпознаеш признаците, Робърт, тогава кой друг би го направил?
	Стомахът на Хънтър се бунтуваше и той трябваше да се съсредоточи, за да не повърне.
	— В онази нощ обаче ти не се прибра сам вкъщи — продължи Лушън. — Видях как паркира колата си, слезе и като истински джентълмен заобиколи от другата страна и отвори вратата за някого. От колата слезе красива жена. И трябва да ти го призная, Робърт — тя наистина беше поразително красива.
	Хънтър затаи дъх, за да попречи на гърдите си да се надигнат от чувства.
	— Не мога да ти кажа какво точно беше — добави Лушън. — Но опитът ми вече ме беше научил, че въпреки желанията, мислите и подтиците за насилие, въпреки неудържимия импулс да отнемеш нечий живот, пак трябва да има някакъв отключващ механизъм, който накрая да те изкара от равновесие.
	Мислите на Хънтър и Тейлър веднага се върнаха на откъса, който бяха прочели в тетрадката на Лушън, дадена им от Кенеди предишния ден.
	— С Джесика това беше начинът, по който тя те погледна, когато ти хвана ръката й, за да й помогнеш да слезе от колата, Робърт. Начинът, по който тя те целуна там, на паркинга. Между вас двамата имаше толкова много обич, че я почувствах върху кожата си чак на мястото, където стоях.
	Пръстите на Хънтър отново се свиха в юмрук.
	— Опитах се, Робърт. Опитах се да устоя. Затова не дойдох при теб тогава. Не исках да го правя. Не исках да ти отнемам Джесика. Напуснах Лос Анджелис на другата сутрин и направих всичко възможно да я забравя. Ако някога съм се опитвал да устоя на някой подтик, това беше тогава. Никой от вас обаче никога няма да разбере, че щом веднъж спусъчният механизъм се задейства в главата, ти си обречен. Обсебването те побърква. Можеш да го забавиш и отложиш, но не можеш да го удържиш. То се връща и нощем, и денем и ожесточено удря по мозъка ти, докато вече не издържаш. Докато виденията не завладеят живота ти. И този момент дойде осем месеца по-късно.
	Хънтър отстъпи крачка назад от плексигласа.
	— Затова планирах всичко да изглежда като обир. Убих двама мъже само за да взема пръстовите им отпечатъци. Знаех, че никога няма да ги намерят и колкото и усилено и дълго да ги търси полицията, отпечатъците им няма да бъдат открити в никакви бази данни. Отидох пак в Лос Анджелис. Отново ви видях заедно и после проследих Джесика до дома й.
	Дори Тейлър се вцепени.
	— Нямаше изтезания — допълни Лушън. — Нито сексуално насилие. Направих го колкото можех по-бързо.
	— Не е имало изтезания? — прекъсна го Тейлър. — Робърт каза, че тялото й е било изранено и наръгано с нож.
	— След смъртта — отговори Лушън, търсейки с поглед Хънтър. — Ако екипът за аутопсия е бил достатъчно компетентен, би трябвало да е открил, че първата рана, онази в гърлото, е фаталната. Всички други са нанесени след смъртта. Това беше част от плана за измамата с обира.
	Този факт интригуваше Хънтър, откакто прочете доклада от аутопсията. Той си го беше обяснил с гнева на извършителите, че Джесика е сгодена за полицай.
	— Аз нагласих местопрестъплението със счупените рамки на снимките, надрасканите фотографии, безпорядъка в къщата и откраднатите бижута и пари. И това беше всичко. Така се случи. Ето _защо_ се случи.
	Очите на Хънтър бяха приковани в Лушън и не мигнаха, когато той отново се приближи до плексигласа и стисна юмруци.
	— Ти беше прав, Лушън. — Гласът му беше толкова спокоен, че уплаши Тейлър. — Майната му, че съм детектив. Майната му на всичко, което съм се клел да спазвам. _Мъртъв си._
	Обърна се и излезе от коридора и подземието.


>>	79.

	Деветдесет секунди по-късно Хънтър и Тейлър бяха в кабинета на директора Ейдриън Кенеди. Доктор Ламбърт също беше там.
	— Разбирам, че за теб целият сценарий се промени, Робърт — каза Кенеди, докато Хънтър стоеше до прозореца и гледаше навън. — Никой не очакваше такива разкрития и дълбоко съжалявам. Няма да те лъжа, че напълно разбирам как се чувстваш, защото не е така. Никой не разбира. Но имам известна представа. — Гласът на Кенеди звучеше уморено. Той се приближи до бюрото си, взе компютърната разпечатка, която беше до монитора, и извади очилата си за четене от джоба на сакото. — Има обаче нещо, което не се е променило — добави Кенеди и започна да чете от разпечатката. — Мадлин Рийд, двайсет и три годишна, родена в Блу Спрингс Сити, Мисури, по онова време живеела в Питсбърг, Пенсилвания. За последен път е видяна от съквартирантката си на девети април, преди да излезе от апартамента си, за да отиде на вечеря с някого, с когото се запознала няколко дни по-рано в бар. Мадлин не се върнала в онази нощ и на съквартирантката това й се сторило странно, защото Мади, както я наричали всички, нямала навика да прекарва цялата нощ с някого на първата среща.
	Хънтър се бе съсредоточил върху света отвъд прозореца на кабинета.
	— Два дни по-късно Мадлин все още не се била върнала — продължи Кенеди. — И тогава съквартирантката й, Селина Нунес, отишла в полицията и съобщила за изчезването й. Въпреки усилията си следователите от отдел „Изчезнали лица“ не открили абсолютно нищо. Никой не знае как изглежда загадъчният мъж, който я поканил на вечеря на девети април. Барманът в заведението, където Мадлин била предишната вечер, я помни. Освен това си спомня, че я видял да говори с мъж, малко по-възрастен от нея, но не обърнал внимание на лицето му и не могъл да даде на полицията точно описание. — Кенеди нагласи по-добре очилата за четене на носа си. — Мадлин работела в „Грижи за раково болни“ и по-конкретно осигурявала подкрепа и приятелство на деца с неизлечим рак, Робърт. Тя е добър човек.
	Кенеди предложи разпечатката на Хънтър.
	Детективът от лосанджелиската полиция не помръдна.
	— Погледни я, Робърт.
	След няколко секунди Хънтър най-после откъсна очи от прозореца и погледна листа в ръката на Кенеди. Към него бе прикрепена втора разпечатка — портретна фотография на Мадлин Рийд с размери петнайсет на десет сантиметра. Тя беше привлекателна млада жена със светла и гладка кожа, очи, които имаха малко ориенталски вид и бяха зелени на цвят, и лъскава черна коса, дълга до раменете. Усмивката й беше непорочна и невинна. Изглеждаше щастлива.
	— Фактът, че Лушън може да знае къде е Мадлин Рийд, не се е променил, Робърт — повтори Кенеди. — Не можеш да си тръгнеш точно сега. Не можеш да й обърнеш гръб.
	Хънтър погледа снимката още малко и мълчаливо я върна на директора.
	Кенеди се възползва от възможността да го притисне.
	— Знам, че не работиш за мен, Робърт, затова не мога да ти заповядвам да направиш нищо, но те познавам. Знам какви са моралните ти ценности. Знам какво отстояваш и на какво си посветил живота си. И ако сега позволиш на чувствата си да диктуват действията ти, колкото и наранен и ядосан да се чувстваш, после няма да можеш да се примириш със себе си. Няма да можеш да се погледнеш в огледалото. Съзнаваш го много добре.
	Зад очите на Хънтър започваше да напира силно главоболие.
	— От двайсет години търся убийците на Джесика, Ейдриън. — Гласът му беше тих и изпълнен с болка. — Не е минал нито един ден, в който да не съжалявам, че не бях там да й помогна в онази нощ. Оттогава не е минал ден, в който да не съм обещавал на нея и на себе си, че ще ги намеря и ще ги накарам да си платят, каквито и да са последиците за мен.
	— Разбирам.
	— Наистина ли разбираш?
	— Да — отвърна Кенеди.
	— Тя беше бременна — каза Хънтър.
	Думите изкараха въздуха от белите дробове на Кенеди. Той погледна недоумяващо Хънтър.
	— Джесика беше бременна — повтори Робърт. — Разбрахме го в онази сутрин, с тест за бременност, но и двамата вече знаехме, че е така. Това беше причината тя да запази маса в ресторанта. Трябваше да празнуваме. И двамата бяхме… — Хънтър млъкна, за да си поеме дъх. — Много щастливи.
	Тейлър почувства, че я побиват парализиращи тръпки. Искаше да каже нещо, но не знаеше какво, нито как.
	— Лушън ми отне не само жената, за която щях да се оженя, Ейдриън, но и семейството, което щях да имам.
	Кенеди мълчаливо наведе глава. Това беше начинът му да отдаде почит и да оцени болката на Хънтър.
	— Съжалявам, Робърт — каза той. — Не знаех.
	— Никой не знаеше — отвърна Хънтър. — Нито дори семейството й. Искахме да изчакаме, докато Джес отиде на лекар и имаме официално потвърждение. — Той отново се вгледа навън през прозореца. — Помолих съдебния лекар да не го вписва в доклада за аутопсията. Не исках родителите й да го научат по този начин. Не виждах смисъл да засилвам болката им.
	— Мога само да си представя болката и гнева ти и колко съкрушително е било това за теб, Робърт — каза Кенеди след дълго и мрачно мълчание. — И много съжалявам.
	— И въпреки всичко ти искаш да ме сложиш в затворено пространство с човека, когото търся от двайсет години и на когото съм се заклел да отмъстя, без да има защитна стена от плексиглас между нас.
	— Той е заловен, Робърт — отговори Кенеди с премерен тон. — Лушън е затворен в подземна, сигурна килия пет нива под Отдела за бихейвиористични науки на ФБР. Той ще си плати за всичко, което е извършил. Ще си плати за онова, което е сторил на Джесика и теб. — Директорът посочи разпечатката. — Тази млада жена обаче може да умре, ако не се качиш на самолета с Лушън. Знам, че не искаш това да се случи.
	— Можеш да изпратиш някой друг.
	— Не можем, Робърт — възрази Тейлър, която стоеше до бюрото на Кенеди. — Чу какво каза Лушън. Ти, аз и той. Нито човек повече или по-малко. Не спазим ли уговорката и ако вече не е мъртва, Мадлин ще умре — сама, вероятно до последната секунда все още вкопчена в надеждата, че някой ще я намери. Дължим й го, Робърт.
	Хънтър не каза нищо.
	— Кортни е права, Робърт — каза Кенеди. — Ако Мадлин вече не е мъртва, ние губим ценно време. Трябва да действаме незабавно. Моля те, не позволявай гневът и тъгата ти да отнемат шанса на Мадлин да бъде спасена. Единственият й шанс да бъде спасена.
	Хънтър отново погледна снимката на Мадлин, прикрепена към разпечатката.
	— Тя не е мъртва — заяви той. В гласа му не прозвуча абсолютно никакво съмнение.
	— Какво? — попита Кенеди.
	— Ти каза: „Ако Мадлин вече не е мъртва“. — Хънтър поклати глава. — Мадлин Рийд не е мъртва. Тя все още е жива.


>>	80.

	Непоколебимата увереност в гласа на Хънтър беше окуражителна и същевременно озадачаваща.
	Тейлър зададе въпроса си без думи, а само като поклати леко глава и присви очи.
	— Тя е жива — повтори Хънтър и убедено кимна.
	— Защо си толкова сигурен? — попита доктор Ламбърт. — Не ме разбирай погрешно, детектив Хънтър. Напълно съм съгласен с директора и мисля, че трябва да действате незабавно, но трябва и да бъдете подготвени за факта, че може би вече сте закъснели да спасите живота на горката млада жена, или дори за вероятността, че Лушън ви изпраща за зелен хайвер. Той е измамник по природа, с дългогодишен опит. Както каза агент Тейлър по време на последния разпит, Лушън може да гледа на това като на последния си шанс да излезе навън, където има по-добра възможност да опита нещо, отколкото да седи затворен в килия пет нива под земята.
	— Може би — отвърна Хънтър. — Но Мадлин все още е жива.
	— Ще повторя въпроса на доктор Ламбърт — обади се Кенеди. — Защо си толкова сигурен, Робърт?
	— Защото Мадлин Рийд е козът на Лушън — отговори Хънтър. — Той го държи от първия ден. Кога го докарахте тук, в Отдела за бихейвиористични науки?
	— Преди седем дни — отвърна Кенеди. — Ти знаеш това.
	— А той спомена за нея едва сега — напомни им Хънтър. — Както каза доктор Ламбърт, Лушън има богат опит. Играе тази игра много отдавна. Въпреки че бе заловен случайно, всеки ход, който прави, е пресметнат до последния детайл. А опитният играч знае едно основно правило за козовете.
	— Никога не ги изигравай твърде рано — каза Тейлър. — Дръж ги до последния възможен момент.
	Хънтър кимна.
	— Или докато се наложи да ги изиграеш. Всички вие споменахте колко изумителни са биологичният часовник на Лушън и изчисленията му, нали? Той знае точно колко храна и вода е оставил на Мадлин. Каза, че тя се е научила да разпределя дажбите почти до съвършенство. Пресметнал е прага. Знае го още от първия ден и съм сигурен, че има съвсем точна представа къде е точката, от която няма връщане назад. И все пак намери за необходимо да изиграе коза си едва сега. Причината е, че иска да превърне това в надпревара с времето, защото така ни подлага на огромно напрежение. На много повече напрежение, отколкото само да намерим останките на жертвите.
	Всички се замислиха върху думите на Хънтър.
	— И затова чак сега разкри, че той е убиецът на годеницата ти — каза доктор Ламбърт. — Защото това не само че те поставя под огромно напрежение, но и влияе на душевното ти състояние. Дестабилизира те. Прави те емоционален и следователно по-уязвим и склонен към грешки. Лушън е знаел това много добре.
	Кожата на Тейлър настръхна.
	— Но това прави Робърт и по-избухлив — добави тя. — Ако не беше зад стената от плексиглас, Лушън вероятно щеше да е мъртъв. — Очите й се отместиха към Хънтър, който отвърна на погледа й със сто процента убеденост.
	— А може би точно това иска — отбеляза доктор Ламбърт. — Не да се опита да избяга, докато е навън с вас двамата, а да бъде убит от ченге.
	Кенеди и Тейлър се намръщиха, но Хънтър си мислеше именно това, докато гледаше през прозореца.
	— Защо ще иска да бъде убит от ченге? — попита Тейлър.
	— Защото, каквото и да се случи, Лушън иска да бъде запомнен. Иска слава. — Хънтър изобрази кавички във въздуха с пръстите си: — „Престижът“, който идва с известността на серийния убиец. Лушън иска наследството му да бъде изучавано на лекциите по криминология и престъпно поведение. Това е една от причините да пише енциклопедия, ако наистина го прави.
	— Разбирам — каза Тейлър, — но това вероятно ще стане независимо от всичко. Не е необходимо да бъде убит, за да го постигне.
	— Вярно е — съгласи се Хънтър, — но той също така съзнава, че репутацията му ще нарасне неимоверно много, ако не завърши дните си зад решетките или бъде екзекутиран, след като получи смъртна присъда. Убеден съм, че за него това не е подходящ завършек на дългогодишния му проект. От друга страна, ако бъде застрелян от агент, докато Бюрото се опитва да спаси последната му жертва… — Хънтър повдигна рамене и остави значимостта на думите му да отрови въздуха.
	— Ще стане легенда — довърши мисълта му доктор Ламбърт.
	— За това, ако мислиш, че Мадлин Рийд все още е жива — каза Кенеди, обръщайки се към Хънтър, — и при положение че Лушън правилно е изчислил, колко време предполагаш, че имаме, Робърт?
	На лицето на Хънтър се изписа колебание.
	— Смятам, че от момента, в който той ни каза за нея, имаме двайсетина часа да я намерим. След това не бих хранил големи надежди.
	Кенеди погледна часовника си.
	— Значи трябва да действаме бързо — заяви той. — Не можем да губим повече време, Робърт.
	Снимката на Мадлин все още беше на бюрото. Младата жена сякаш гледаше право в Хънтър.
	— Готов ли е самолетът? — попита той.
	— Ще бъде, докато отидете на пистата — отвърна Кенеди. — Но вие двамата трябва да се приготвите бързо.
	— Бъдете подготвени — предупреди ги доктор Ламбърт, — защото мисля, че си прав, детектив Хънтър. Лушън ще се опита да изкара от равновесие и двама ви и знае, че така, както стоят нещата в момента, не е необходимо да ви провокира много. Мисля, че когато излезе навън, той ще направи всичко възможно да не свърши отново тук, дори това да му струва живота.
	Хънтър вдигна ципа на якето си.
	— Нямам нищо против. — Той погледна Тейлър. — Стига аз да съм този, който ще му тегли куршума.


>>	81.

	Преди да се отправят към големия джип, който вече ги чакаше на един от охраняваните изходи зад сградата, Хънтър и Тейлър бяха помолени да съблекат ризите си, за да им поставят високотехнологични безжични подслушвателни устройства. Микрофоните бяха направени така, че да изглеждат като обикновени копчета, но за да не се различават от другите, трябваше да бъдат сменени всичките копчета на двете ризи. Копчето над пъпа на всеки беше подслушвателното устройство. Беше свързано чрез тънък кабел с много мощен, но незабележим сателитен предавател, който приличаше на пакетче дъвки, прикрепен на гърба им. Микрофонът работеше и като джипиес локатор. Директорът Ейдриън Кенеди и екипът му щяха да знаят течното им местонахождение по всяко време. Но веднага щом му върнаха ризата, Хънтър се противопостави на идеята.
	— Фалшивите копчета не са в същия цвят като оригиналните — каза той на Кенеди.
	— Цветът е достатъчно близък — отвърна директорът.
	— Може би за повечето хора — настоя Хънтър — но не и за Лушън.
	— Искаш да кажеш, че той е забелязал цвета на копчетата на ризите ви?
	— Повярвай ми. Лушън забелязва всичко, Ейдриън. И попива всичко като гъба.
	— Ами това е най-доброто, което можем да направим за толкова кратко време. Искам да ви слушам през цялото време, затова ще трябва да се задоволим с тези копчета.
	„Тази грешка може да ни струва скъпо“ — помисли си Хънтър.
	Всичко беше готово, когато десетина минути по-късно двама морски пехотинци изведоха Лушън. Той беше облечен със същия оранжев гащеризон, който носеше по време на разпитите. Ръцете и глезените му бяха оковани с метална верига, омотана около кръста му и ограничаваща движенията му — не можеше да вдигне ръце до гърдите си и крачката му беше не повече от трийсетина сантиметра, за да не може да бяга.
	— Нещо липсва в уравнението — каза Лушън на Тейлър, докато тя му отваряше вратата на джипа, за да се качи.
	— Детектив Хънтър ще ни чака в самолета — отвърна тя, защото знаеше точно какво има предвид.
	Той се засмя.
	— Разбира се. Трябва му време да се успокои и може би да овладее чувствата си, преди всичко да се превърне в пълен провал, нали така, агент Тейлър?
	Тя не отговори. Ако позволеше чувствата да я завладеят, вероятно щеше да удари Лушън право в лицето и да го простреля в капачките на коленете. Задържа вратата на джипа отворена, а двамата командоси му помогнаха да се настани на задната седалка, заключиха веригите му за металната халка на пода и й дадоха ключовете.
	— Харесват ми слънчевите ви очила, агент Тейлър — каза Лушън, когато тя седна на предната седалка. — Много са… в стил ФБР. Мислите ли, че може да получа едни такива, само за пътуването?
	Тейлър не каза нищо.
	— Предполагам, че трябва да приема това като отказ.
	Лушън погледна окованите си ръце и когато отново заговори, гласът му бе контролиран и премерен — без вълнение и гняв, само монотонен тон като на робот.
	— Как мислите, че ще завърши всичко това, агент Тейлър?
	Шофьорът, чернокож морски пехотинец, който имаше такъв вид, сякаш можеше да вдигне с две ръце джипа, докато лежи по гръб, включи на скорост и потегли.
	Кортни втренчи очи в пътя.
	— Хайде, агент Тейлър — настоя Лушън. — Въпросът е справедлив. Много ме интересува да знам какви са очакванията ви. Досега се справихте страхотно. Успяхте да получите информация, която доведе ФБР до останките на три жертви. — Веждите му се повдигнаха нагоре. — Ако екипът ви е достатъчно компетентен, за да изпълни указанията, би трябвало да намерите и петте, които оставих в Ню Хейвън. Освен това успяхте да се сдобиете с информация, която може да ви доведе до жива жертва, и ако я спасите, ще станете герой, агент Тейлър. Това никак не е лошо постижение само за два дни на разпити. Ето защо мисля, че въпросът ми е справедлив. Как мислите, че ще завърши тази история? Смятате ли, че вие с Робърт ще станете герои, или че това ще се превърне в най-страшния ви кошмар?
	Кортни забеляза, че шофьорът й хвърли въпросителен поглед.
	Искаше й се да се обърне и да каже на Лушън, че ще намерят Мадлин Рийд и най-после ще сложат край на мъченията й, а после ще го върнат в ОБН, за да им каже къде са останките и на другите жертви. И след това или ще гние в затвора, или ще бъде екзекутиран. И в двата случая за нея нямаше да има значение, защото никога повече нямаше да се наложи да вижда лицето му. Тя обаче запази спокойствие и не пророни нито дума. Дори не го погледна.
	Лушън обаче не се отказа.
	— Мислите ли, че Робърт ще го направи? — попита той със същия глас на робот. — Мислите ли, че ще отмъсти за смъртта на Джесика? Ще забрави ли всичко, за което се е борил през по-голямата част от живота си, и ще позволи гневът да надделее?
	Тейлър мълчеше.
	— Мислите ли, че ще ме застреля, или ще използва ръцете си и ще ме бие, докато престана да дишам?
	Тя не погледна, но беше сигурна, че на лицето му отново трепти онази противна усмивка.
	Джипът излезе от Академията на ФБР и се отправи на север към пистата „Търнър Фийлд“.
	— Вие как бихте го направили, агент Тейлър? Ако аз насилствено съм ви отнел човека, когото отчаяно обичате, и не съм ви оставил нищо друго, освен съмнения и много кръв, как бихте ми отмъстили?
	Кортни почувства, че кръвта й се сгорещява във вените, но пак преглътна всяка дума, която заплашваше да се отрони от устата й.
	Лушън смени тактиката.
	— А ти, мускулест здравеняко? — обърна се той към шофьора. — Ако съм влязъл с взлом в дома ти и жестоко съм убил жена ти и ти ме търсиш от двайсет години, какво ще бъде отмъщението ти, когато най-после се изправиш очи в очи с мен? Имаш такъв вид, сякаш можеш да смачкаш черепа ми само с едно стискане на пръстите си, които са като банани. Обзалагам се, че с жена ти много се забавлявате с тях.
	Шофьорът се намръщи гневно и погледна Лушън в огледалото за обратно виждане.
	— Дори не си помисляй да отговаряш на затворника, редник — предупреди го Тейлър. — Не обръщай внимание на думите му, колкото и да са обидни. Разбра ли?
	— Да, госпожо — с плътен басов глас отговори командосът.
	Лушън се изсмя на глас.
	— Нека да ви кажа какво мисля аз, агент Тейлър. Мисля, че Робърт ще го направи. Ще се пречупи и най-после ще отмъсти. И мисля, че единственият начин, по който вие ще можете да го спрете, е ако го застреляте. Големият въпрос е дали ще го сторите?


>>	82.

	Хънтър и двама морски пехотинци чакаха до малкия произведен по поръчка петместен „Лиър Джет“, когато черният джип с Тейлър и Лушън спря до самолета.
	На небето бяха започнали да се събират тежки облаци, създавайки усещането, че денят променя настроението си и светлината се заменя с мрак, а синьото — със сиво.
	Кортни слезе от колата и даде на единия командос ключовете за оковите на Лушън. Пехотинците го отключиха от задната седалка и го качиха на борда на самолета. Докато минаваха покрай Хънтър и вървяха нагоре по няколкото стъпала, водещи към вратата на самолета, Лушън се обърна и погледна Хънтър в очите. Не видя нищо друго, освен болка и гняв, но се наложи да се бори, за да сдържи усмивката си.
	Едва когато веригите на Лушън бяха закачени за специалните метални халки, монтирани в пода до едната седалка, Хънтър и Тейлър се качиха на борда.
	Седалката на Лушън беше в дъното на пътническия салон, оградена с метална решетка, снабдена с военна, неразбиваема електронна ключалка, която можеше да се активира само с бутон до пилотската кабина.
	Тейлър сложи сакото си на седалката вдясно пред клетката на Лушън, но не седна. Хънтър зае мястото от другата страна на пътеката. Пилотът търпеливо чакаше.
	— Е, къде в Илинойс отиваме? — попита Кортни.
	— Не отиваме в Илинойс — хладно отвърна Лушън.
	Тейлър се поколеба за миг.
	— Как така? Ти каза, че ще ходим в Илинойс.
	— Не съм казвал такова нещо. Казах, че ни трябва достатъчно гориво, за да изминем разстоянието от тук до Илинойс. Ако имаме достатъчно гориво до Илинойс, това означава, че горивото ще ни стигне и до Ню Хампшър. Там отиваме.
	Седалката на Лушън беше неподвижна, но всички други се завъртаха на триста и шейсет градуса. Хънтър не завъртя седалката си, за да го погледне, и продължи да гледа напред, но не се изненада, че Лушън продължава да играе игрички.
	— Ню Хампшър — каза Кортни.
	— Точно така, агент Тейлър. „Живей свободен или умри.“*
	[* Девизът на щата Ню Хампшър. — Б.пр.]
	— Добре. И къде по-точно в Ню Хампшър отиваме?
	— Кажете на пилота да се отправи към Ню Хампшър. Ще му кажа още подробности, щом навлезем във въздушното пространство на щата.
	Тейлър предаде инструкциите на пилота и се върна на мястото си. Като Хънтър и тя предпочете да не сяда с лице към затворника.
	Минута по-късно самолетът рулира до края на пистата и пилотът съобщи, че имат разрешение да излетят. Реактивните двигатели забръмчаха и след двайсетина секунди машината се понесе във въздуха. Самолетът се наклони надясно и няколкото лъчи слънчева светлина, които успяха да проникнат през тъмните облаци, се отразиха ярко в корпуса.
	Хънтър гледаше през прозореца, докато земята долу постепенно се отдалечаваше. За него затвореният въздух в самолета беше по-гъст от всякога, сякаш бе замърсен от присъствието на Лушън.
	Тейлър седеше неподвижно, втренчила очи право напред, опитвайки се да подреди множеството мисли, експлодиращи в главата й. Носеше шише с вода и на всяка една-две минути отпиваше малка глътка. Не беше жадна, но това беше нервен рефлекс, нещо, което тялото й бе принудено да прави несъзнателно, за да се успокои.
	Хънтър също се бореше с мислите си, но този път двайсетте години на гняв и отчаяние напираха да намерят отдушник.
	Бяха летели повече от половин час, когато отново чуха гласа на Лушън.
	— Вярвате ли, че някои хора се раждат „зли“, агент Тейлър? — попита той.
	Кортни отново отпи глътка вода и погледна Хънтър. Той сякаш не беше чул въпроса. Цялото му внимание бе насочено към света извън самолета, а не вътре в него.
	Тейлър не отговори, но Лушън продължи:
	— Знаете, че мнозина криминолози, психолози и психиатри са на мнение, че човек може да се роди „зъл“, нали? С някакъв ген на злото.
	Тя не каза нищо.
	— Щом те вярват в съществуването на ген на злото, това означава, че мислят, че да бъдеш зъл или да проявяваш изключително насилие, може да бъде генетично състояние. Смятате ли, че това е вярно, агент Тейлър? Мислите ли, че едно новородено наистина може да наследи зло и да бъде убиец, както някое друго наследява хемофилия или цветна слепота?
	Кортни мълчаливо изпи глътка вода.
	— Хайде, доставете ми удоволствие, агент Тейлър — настоя Лушън. — Мислите ли, че зъл и безчувствен убиец като мен може да е продукт на генетично наследство?
	„Защо не са монтирали звукоизолираща плексигласова клетка в самолета вместо метална?“ — помисли си Кортни.
	— Двайсет и седем — каза Лушън и облегна глава назад на седалката.
	Очите на Тейлър отново се стрелнаха инстинктивно към Хънтър. Той продължаваше да гледа навън, но тя беше сигурна, че го е чул. Дали Лушън беше сменил темата и сега им казваше координати? Кортни завъртя седалката си.
	— Двайсет и седем?
	— Двайсет и седем — потвърди Лушън и кимна.
	— Какво двайсет и седем?
	— Щата.
	На лицето на Тейлър се изписа озадаченост.
	— Посетих банки за сперма в двайсет и седем щата — обясни Лушън. — Използвах различни имена и житейски истории, които биха смаяли и кралицата на Англия. Това е част от много дълъг експеримент, който все още продължава.
	Тейлър почувства, че в гърлото й се надигат киселини.
	— Ето защо, ако вярвате, че да бъдеш убиец може да е резултат на генетично наследство, агент Тейлър — добави Лушън, — тогава след няколко години може да ни очакват изненади.
	На Кортни й се догади, че е в едно затворено пространство и диша един и същ въздух с Лушън.
	— Ти си не само болен — каза тя с отвратено изражение на лицето, — но и напълно откачен.
	Тонколоните изпращяха веднъж и после се чу гласът на пилота:
	— Наближаваме границата между Масачузетс и Ню Хампшър. Имам ли нови инструкции?
	Лицето на Лушън се оживи.
	— Нека приключението започне.


>>	83.

	_Тайно място_
	_Два дни по-рано_
	Очите на Мадлин Рийд примигнаха бавно и сънено няколко пъти, преди най-после да успее да ги отвори. Не се фокусираха веднага. Всъщност на сломеното й и изтощено съзнание бяха необходими две минути, докато възприеме очертанията на заобикалящата я действителност.
	Тя все още беше свита на кълбо в ъгъла на пленническата си килия, с мръсното и смърдящо одеяло, увито като какавида около крехкото й тяло. Но колкото и плътно да се загръщаше в отвратителната дрипа или да се притискаше до стената, пак й беше студено. Треската можеше да е отминала или да се е влошила. Вече не можеше да определи. Всяка частица в тялото й я болеше толкова силно, че тя постоянно беше на път да припадне.
	Единственият звук в килията й беше досадното бръмчене на мухите, които кръжаха около препълнената с изпражнения кофа в отсрещния ъгъл.
	Мадлин се закашля два пъти и пресъхналото й гърло заедно с лицето и главата й сякаш мигновено се запалиха, готови да експлодират. Клепачите й запърхаха като крила на пеперуда от предизвикващата гадене болка и тя подпря глава на стената, надявайки се, че няма отново да изпадне в безсъзнание.
	Успя да се съвземе за пореден път и погледна неузнаваемите си кокалести ръце и пръсти. Ноктите й бяха изпочупени и покрити със засъхнала кръв, а кокалчетата й — зачервени и подути като на старица, страдаща от остър ревматизъм. Никога не беше отслабвала толкова много и не се бе чувствала толкова немощна, гладна и жадна.
	Мадлин осъзна, че на някои места одеялото е влажно, вероятно от изпотеното й тяло, докато е имала висока температура. Беше толкова отчаяна, че в момент на лудост поднесе одеялото към устата си и лакомо го засмука, опитвайки се да изкопчи малко влага от плата върху напуканите си устни, но само напълни устата си с мръсотия и такъв противен вкус, че се задави.
	След малко престана да кашля и огледа килията, но обезводняването и липсата на храна вече бяха започнали да й се отразяват физиологично и неврологично. Очите й нямаха сила да се съсредоточат върху нищо, което се намира по-далеч от един метър.
	На пода бяха разхвърляни празни шишета. В тях не беше останала нито капка вода, но това не й попречи да вземе едно и отново да опита. Тя допря шишето до устата си, отметна назад глава и започна да го стиска и мачка, но вътре нямаше нищо.
	Изтощена от усилието, Мадлин пусна шишето на пода.
	Клепачите й потрепнаха още веднъж. Чувстваше се отчаяно уморена и завладяна от тъга, но не искаше отново да заспива. Знаеше, че прекомерната умора означава, че организмът й постепенно спира да функционира и няма достатъчно енергия, за да стои буден и да поддържа работата на органите. Тялото й беше като огромна фабрика, която затваря някои цехове, защото няма достатъчно суровини, за да поддържа производството.
	Мадлин си спомни, че веднъж гледа телевизионен документален филм за тези неща. Как дехидрираното и недохранено тяло бавно се самоизяжда. Първо запасите от тлъстини, а после протеините и хранителните вещества от мускулите, докато всичко свърши и енергията се изчерпи. След това тялото започва да преустановява дейността си. Главните органи като черния дроб и бъбреците престават да функционират правилно. Мозъкът, който се състои приблизително от седемдесет и пет — осемдесет процента вода, усеща най-осезаемо пагубните ефекти на обезводняването. Реакциите му варират при различните хора, при това съвсем произволно, от ярки и образни халюцинации до пълно изгаряне. И на този етап уврежданията, причинени на мозъка, са необратими.
	Без хранителни вещества тялото няма енергия и се свръхизтощава. Но в света няма нищо по-сложно и интелигентно от човешкото тяло и човешкия мозък. Дори под такъв силен натиск, защитният му механизъм работи възможно най-добре. За да се опита да съхрани малкото останала енергия и да предотврати човекът да умре в мъчителни болки, изтощеният организъм принудително заспива дълбоко. Щом се случи това, тялото бавно и тихо престава да функционира — напълно и милостиво. Човекът може никога повече да не отвори очи.
	Мадлин знаеше, че умира. Знаеше, че ако отново заспи, вероятно няма да се събуди. Нямаше обаче представа какво да направи. Чувстваше се толкова уморена, че дори движението на един пръст беше като пробег на маратон.
	— Не искам да умра — промълви тя със слаб и задъхан глас. — Не искам да умра така. Не искам да умра на това място. Моля ви, някой да ми помогне.
	И после й хрумна безумна мисъл. Беше чувала истории за хора, които пият собствената си урина. Колкото и отвратително да звучеше, Мадлин знаеше, че за някои това е дори сексуално възбуждащо. Умореният й мозък обаче се бореше да запази живота и не се спираше пред нищо, колкото и да е гадно.
	Без да се замисля повече, тя отново взе едно от празните шишета за вода. С огромни усилия се изправи на крака, разкопча и смъкна ципа на мръсните си скъсани панталони и ги смъкна до глезените си, а след това изхлузи и бикините си. Хвана в изправено положение шишето, затвори очи, съсредоточи се и сви силно мускулите на краката и стомаха си.
	Нито капка.
	Тялото й беше толкова обезводнено, че не отделяше нищо. Мадлин обаче нямаше намерение да се отказва. Опита отново, отново и отново. Нямаше представа колко пъти, но накрая, сякаш след цяла вечност, на дъното на шишето плиснаха няколко капки. Беше толкова щастлива, че започна да се смее истерично. И тогава погледна в бутилката.
	Няколкото капки урина, които бе успяла да изцеди от себе си, имаха тъмнокехлибарен цвят и тя знаеше, че това е много лош знак.
	Колкото по-тъмна е човешката урина, толкова по-обезводнено е тялото.
	Ако човек пие много течности, и по-точно вода, здравите бъбреци и черен дроб ги филтрират много бързо, като поглъщат онова, от което се нуждае организмът, и изхвърлят останалото. Изхвърлените течности напълват пикочния мехур. Когато пикочният мехур се напълни, човек изпитва потребност да отиде в тоалетната. Уринирането е главният начин на организма да се отърве от ненужните вещества, включително отровите, но невинаги. Ако човек се хидратира постоянно, тогава пикочният му мехур пак е пълен поради излишните течности, но в този случай организмът изхвърля предимно добавъчната вода или течности, които човекът е консумирал. Съдържанието на токсини в урината е минимално. Колкото по-малко токсини има, толкова по-светъл е цветът на урината, и обратното.
	Съдейки по цвета, Мадлин разбра, че няколкото капки, които беше пуснала в шишето, вероятно съдържат деветдесет и девет процента токсини. Ако ги изпие, все едно ще погълне отрова. Това няма да й помогне да остане жива, а само ще ускори смъртта й.
	Тя се втренчи в бутилката в треперещите си ръце и дълго я гледа. Идваше й да се разплаче. Всъщност го направи, но в този напреднал стадий на дехидратация слъзните й жлези не произведоха сълзи.
	Силите я напуснаха и Мадлин се свлече на пода. Бутилката се изтърколи в другия край на стаята.
	— Не искам да умра. — Думите се изтръгнаха от треперещите й устни, но тя не можеше да се бори повече. Зрението й се замъгли и очите й започнаха да се затварят. Нямаше сили да остане будна.
	Нямаше надежда.
	Нямаше вяра.
	Мадлин остави очите си да се затворят и се приготви да приеме неизбежното.


>>	84.

	Лушън не можеше да вдигне ръце по-нагоре от гърдите си и затова се наведе напред, за да почеше носа си.
	Тейлър бе завъртяла седалката си с лице към него, но Хънтър все още гледаше напред.
	— Е, навлязохме във въздушното пространство на Ню Хампшър — каза тя. — Къде да отидем сега?
	Лушън не побърза да отговори.
	— По дяволите, тези неща са много неудобни. Ще бъдете ли така любезна да ме почешете по носа, агент Тейлър?
	Тя се намръщи и не отговори.
	— Да, и аз не мислех, че ще го направите. Кажете на пилота да лети на север. Нека да ми съобщи, когато стигне до Националната гора Уайт Маунтин.
	Националната гора Уайт Маунтин се поддържа от федералните власти и се простира на площ 750 852 акра. Приблизително деветдесет и четири процента от територията й се намира в щата Ню Хампшър. Толкова е огромна, че никой частен самолет, прелитащ над нея, не може да не я забележи.
	Тейлър предаде инструкциите на пилота и се върна на мястото си.
	Те летяха двайсет и седем минути и после от тонколоните отново се разнесе гласът на пилота:
	— Скоро ще стигнем до южната граница на Националната гора Уайт Маунтин. Да продължа ли на север, или в картинния ребус има ново парче?
	Кортни отново се обърна към Лушън и зачака.
	Той се вгледа в ръцете си.
	— Сега става добре — каза Лушън, без да вдига очи. — Кажете на пилота, че ще продължим.
	Тейлър го погледна недоверчиво.
	— Какво?
	— Предайте на пилота, че отиваме в Берлин — небрежно подхвърли Лушън. Погледът му се задържа още малко върху ръцете му и после се отмести към нея.
	Кортни не помръдна, но изражението й се промени от изненадано в ядосано за рекордно време.
	— Успокойте се, агент Тейлър — добави Лушън. — Нямам предвид Берлин, Германия. Това би било твърде прекалено дори за мен. Но ако проверите на картата на Ню Хампшър, ще откриете, че точно на север от Националната гора Уайт Маунтин има градче на име Берлин. Интересното е, че градското му летище се намира на тринайсет километра на север, до друго градче на име Милано. — Той се засмя. — Много европейско, нали?
	Лицето на Тейлър леко се отпусна.
	— Кажете на пилота да кацне на градското летище на Берлин.
	Кортни използва интеркома, за да предаде на пилота новите указания.
	Хънтър се беше замислил. Не можеше да повярва колко добре се е подготвил Лушън. „От колко ли време го планира?“ — запита се той.
	Щатът Ню Хампшър беше един от няколкото, в които нямаше полеви офис на ФБР. Правомощията тук принадлежаха на бостънския полеви офис в Масачузетс — доста далечна точка, откъдето директор Кенеди да изпрати екип за подкрепление. Въпреки че Лушън им беше дал изрични инструкции никой да не ги следи по суша и по въздух, Хънтър знаеше, че Ейдриън Кенеди не би се съгласил току-така с исканията на един сериен убиец. Директорът несъмнено щеше да внимава изключително много, защото бе заложен животът на похитена, но сигурно беше измислил и резервен план. Тъй като в Ню Хампшър нямаше полеви офис на ФБР, това означаваше, че ако иска втори, местен екип да следва Хънтър и Тейлър, Ейдриън Кенеди трябва да се свърже с окръжния шерифски отдел или тамошната полиция. Тези сили на реда обаче не бяха обучени за акция от такъв голям калибър и това беше твърде рисковано. Лушън беше включил всичко това в извратеното си уравнение.
	— Току-що се свързах с градското летище в Берлин — съобщи пилотът. — Имаме разрешение за кацане и ще започнем да се спускаме след пет минути.
	Никой не видя колко широко се усмихна вътрешно Лушън.


>>	85.

	След като летя два часа, самолетът се приземи на градското летище в Берлин, Ню Хампшър, бързо рулира до място в края на пистата, далеч от другите малки самолети, и зачака. Пилотът вече беше предупредил контролния център на летището, че самолетът е на ФБР, извършва федерална мисия и никой да не се приближава до него.
	— И сега какво? — попита Хънтър, преди самолетът да спре. За пръв път от Куонтико той се обръщаше към Лушън.
	— Сега ще вземем кола — отвърна Лушън и после на лицето му се изписа съмнение. — Но това не е международното летище на Лос Анджелис, Робърт, и няма фирми за коли под наем във фоайето. Всъщност дори няма фоайе. — Той врътна глава към прозореца. — Ще видиш. Ще извадиш късмет, ако намериш автомат за напитки и сандвичи наоколо.
	Тейлър погледна недоумяващо Хънтър.
	— Може да се обадиш на някоя фирма за коли под наем, ако искаш — продължи Лушън. — Сигурен съм, че ще намериш телефонен номер в Берлин или Милано, но ще им отнеме двайсет — двайсет и пет минути, докато уредят всичко и изпратят кола дотук. Ако не искате да чакате, предлагам да импровизирате.
	— Да импровизираме? — попита Кортни.
	Лушън повдигна рамене.
	— Да изземете кола или нещо подобно. Като във филмите. Имате значки на ФБР. Убеден съм, че хората тук ще бъдат смаяни от тях.
	Тейлър се замисли какво да направят.
	— И не забравяйте, че всяка секунда е от значение за горката Мадлин — добави Лушън. — Затова се бавете колкото искате.
	— Ти стой тук при него — каза Хънтър и тръгна към вратата на самолета. — Аз ще отида.
	Кортни кимна в знак на съгласие. В момента не искаше да го оставя насаме с Лушън.
	След малко Хънтър се върна в самолета и каза:
	— Да вървим.
	— Имаме ли вече кола? — попита Тейлър и скочи на крака. Хънтър беше излязъл за по-малко от три минути.
	Той кимна.
	— Взех я назаем от отговорника по контрола на въздушния трафик.
	— Добре — отговори Кортни. Не се нуждаеше от повече обяснения. След това извади оръжието си от кобура и го показа на Лушън. — Ще го направим бавно и полека. Когато Робърт натисне бутона за отваряне на вратата на клетката, скобите за веригите на пода също ще се отворят. После ще станеш, бавно, ще излезеш от клетката и ще спреш. Разбра ли?
	Лушън кимна безучастно.
	Кортни даде знак на Хънтър, който натисна бутона до вратата на пилотската кабина, също извади оръжието си от кобура и се прицели в Лушън.
	В пътническия салон отекна силно електронно бръмчене. Вратата на клетката изщрака и се отвори. Металните вериги на глезените и ръцете на Лушън се освободиха от скобите на пода и седалката.
	— Стани бавно — заповяда Тейлър.
	Лушън се подчини.
	— Сега пристъпи напред и излез от клетката.
	Лушън го направи.
	— Тръгни към нас и изхода. Бавно и полека.
	Лушън изпълни заповедта.
	Кортни се придвижи и зае позиция зад него. Хънтър остана отпред и слезе пръв по стълбите. Лушън и Тейлър го последваха.
	На няколко метра от самолета беше паркиран червен джип „Гранд Чероки“. Хънтър се приближи до него и отвори задната врата.
	— Хубава кола — отбеляза Лушън.
	— Качвай се — отвърна Хънтър.
	Лушън спря и се огледа наоколо. Нямаше никого. Градското летище на Берлин представляваше само една асфалтирана писта до гора. Нямаше сграда или фоайе, нищо. На изток от пистата бяха разположени два средни по размери хангара, достатъчно големи, за да поберат по два частни самолета, а на юг от тях имаше няколко по-малки административни постройки. Това беше всичко, нищо друго.
	Лушън вдигна глава към небето. Нощта бързо наближаваше и повяваше хладен ветрец. Очите му останаха дълго вперени в небето, сякаш търсеше нещо и се ослушваше.
	Той не видя и не чу нищо.
	— Качвай се — повтори Хънтър.
	С малки, ситни крачки като гейша Лушън тръгна към джипа. Хънтър задържа вратата отворена. Като благовъзпитана дама Лушън първо седна и после прибра вътре краката си. С оковани глезени и ръце така беше по-лесно.
	Хънтър затвори вратата и направи знак на Тейлър да заобиколи от другата страна. Тя се настани на задната седалка и едва тогава той седна зад волана.
	Пистолетът й все още беше насочен към Лушън.
	— Искам гърбът ти да бъде облегнат на седалката, а ръката ти — на облегалката. — Кортни смъкна облегалката за ръце като преграда между нея и Лушън. — Направиш ли някое рязко движение, кълна се, че ще те прострелям в капачките на коленете. Достатъчно просто ли е за теб?
	— Съвършено просто — отвърна Лушън.
	Хънтър включи двигателя и попита:
	— Къде отиваме?
	Лушън се усмихна.
	— Абсолютно никъде.


>>	86.

	Хънтър беше прав. Директорът Кенеди винаги имаше резервен план за всяка ситуация.
	Точно десет минути след като „Лиър Джет“-ът излетя с Хънтър, Тейлър и Лушън на борда, от пистата в Куонтико се отдели втори самолет с петима от най-добрите агенти на Кенеди, всичките експертни стрелци, придобили опит в тайни операции. Те носеха сателитно проследяващо устройство, което следеше сигнала от копчетата — микрофони на Хънтър и Тейлър. Микрофоните предаваха не само до директора в Академията на ФБР, но и до втория самолет и агентите в него.
	Ейдриън Кенеди и доктор Ламбърт следяха полетите на двата самолета на екрана на радара в оперативната контролна стая на ФБР в Куонтико и слушаха всяка дума, изречена от Хънтър, Тейлър и Лушън. Щом самолетът им кацна на градското летище в Берлин, Кенеди извади телефона от джоба си.
	— Да, господин директор — отговори преди второто позвъняване агент Никълъс Броуди, водачът на екипа във втория самолет.
	— Птица едно току-що кацна — съобщи Кенеди.
	— Да, видяхме — отвърна Броуди. Те също следяха полета на първия самолет на приложението с радар.
	— Кажи на вашия пилот да започне да лети в кръг. Не прелитайте, повтарям, не прелитайте над въздушното пространство, което се вижда от земята от градското летище на Берлин. Ще ви се обадя пак, когато имате разрешение за приземяване.
	— Прието, сър.
	Агент Броуди затвори, предаде новите инструкции на пилота, върна се на мястото си и зачака.


>>	87.

	Хънтър погледна студените очи на Лушън в огледалото за обратно виждане. Усмивката на Лушън изразяваше смесица от арогантност и предизвикателност.
	— Какво? — попита Тейлър. Търпението й се изчерпваше.
	Лушън задържа погледа си в огледалото, борейки се с очите на Хънтър.
	— Няма да ходим абсолютно никъде — с контролиран и монотонен глас повтори той.
	Хънтър спокойно изключи двигателя.
	— Какво искаш да кажеш, Лушън?
	— Точно онова, което казах в килията. Сделката беше — само ние тримата и никой да не ни следи. Вие нарушихте уговорката и затова няма да ви заведа никъде. Мисля, че се изразих съвършено ясно.
	Робърт махна ръце от волана и вдигна длани.
	— Виждаш ли някого освен нас тримата? Следи ли ни изобщо някой?
	— Още не — уверено отговори Лушън и после очите му се отместиха нагоре и вдясно. — Но те са там горе и вероятно чакат, летейки в кръг. И вие го знаете, и аз го знам.
	Въпросителният поглед на Тейлър също намери очите на Хънтър в огледалото. Той продължи да наблюдава Лушън.
	— Ние не го знаем — отвърна Хънтър — и ти не го знаеш. Само предполагаш. Искаш да седим тук, докато времето на Мадлин свърши, само заради едно предположение?
	— Моите предположения винаги са точни, защото се основават на факти, Робърт.
	— Факти? — обади се Кортни. — Какви факти?
	Лушън най-после откъсна очи от огледалото за обратно виждане и я погледна. Докато отместваше поглед, той забеляза, че Тейлър държи пистолета по-хлабаво отпреди.
	— Може да тръгнем, след като вие и Робърт съблечете ризите си и ги изхвърлите навън, агент Тейлър. Какво ще кажете?
	— Моля? — попита тя. Обиденото изражение, което успя да направи, можеше да й спечели „Оскар“.
	— Ризите ви — повтори Лушън. — Съблечете ги и ги изхвърлете през прозореца.
	Хънтър и Тейлър не казаха нищо и не помръднаха.
	— Разочароваш ме, Робърт. Мислиш ли, че не бих забелязал копчетата на ризите ви?
	В челюстта на Кортни потрепна мускул.
	Лушън се обърна към нея.
	— Опитът беше добър, но цветът не съвпада напълно с онзи на предишните ви копчета. — Той вдигна показалеца на дясната си ръка и посочи ризата й. — Тези копчета са два нюанса по-тъмни. Предполагам, че в тях има микрофон, джипиес сателитен предавател и вероятно камера.
	Хънтър и Тейлър не отговориха.
	— Разочарован съм. Мислех, че от ФБР ще бъдат по-внимателни. — Лушън повдигна рамене. — Но от друга страна, не ви дадох много време, нали?
	Хънтър си припомни предишната си мисъл — „Тази грешка може да ни струва скъпо“.
	— И така — продължи Лушън, — имаме няколко възможности за избор. Двамата може да съблечете ризите си и да ги изхвърлите през прозореца… — Той намигна предизвикателно на Тейлър. — И това несъмнено ще увеличи удоволствието ми тук на задната седалка. Или може да откъснете копчетата едно по едно и да ги изхвърлите през прозореца. — Лушън продължаваше да гледа Кортни. — Обзалагам се, че имате хубав пъп, агент Тейлър.
	— Да го духаш — не се сдържа тя.
	Лушън се засмя.
	— Или можете да останете с ризите и копчетата непокътнати и да откъснете само сателитния предавател, който съм сигурен, че е прикрепен някъде на телата ви.
	Без да съзнава, Тейлър имаше вид на ядосано дете, което са хванали в лъжа.
	— Моля, губете колкото време искате, докато мислите — добави Лушън, облегна глава назад на кожената седалка и затвори очи. — Кажете ми, когато вземете решение.
	Хънтър разкопча предпазния си колан, наведе се напред и отлепи сателитния предавател от гърба си.
	Държейки пистолета си все още насочен към Лушън, Тейлър направи същото.

	* * *

	В оперативната стая в Куонтико директорът Ейдриън Кенеди чу стържене. Миг по-късно микрофонът на Хънтър замлъкна. След две секунди се изключи и микрофонът на Тейлър. Двете точки, които ги представляваха на екрана на радара, угаснаха.
	Агентът, който седеше на радарната станция, бързо въведе няколко команди на компютъра, а сетне погледна Кенеди, който стоеше до него.
	— Изгубихме ги, сър. Съжалявам. Не можем да направим нищо от тук.
	— Кучи син — изсъска Кенеди през стиснати зъби.
	В Птица две, която кръжеше в небето близо до градското летище на Берлин, агент Броуди прокара пръсти по късо подстриганата си коса и изрече абсолютно същите думи.


>>	88.

	— Така е много по-добре — каза Лушън, след като Хънтър и Тейлър пуснаха сателитните си предаватели през прозорците. — А сега, за да бъдем сигурни, свалете коланите си и изхвърлете и тях.
	— Това бяха единствените ни предаватели — възрази Кортни.
	— Добре — учтиво кимна Лушън, — но простете ми, че не ви вярвам в този определен момент, агент Тейлър. А сега, ако обичате, коланите.
	Робърт и Кортни се подчиниха и пуснаха коланите си през прозорците.
	— А сега, изпразнете джобовете си — монети, кредитни карти, портмонета, писалки… Извадете всичко. И часовниците си също.
	— Ами това? — попита Тейлър и му показа неговата връзка ключове, които бяха използвали, за да влязат в къщата в Мърфи, Северна Каролина.
	— А, по-добре ги задръжте, агент Тейлър. Ще ни трябват, за да влезем на онова място.
	Хънтър и Тейлър хвърлиха навън часовниците и всичко, което имаха в джобовете си.
	— Не се тревожете — каза Лушън. — Сигурен съм, че пилотът ще събере всичко, щом потеглим. Нищо няма да се изгуби. И сега, след като сме започнали, нека да направим същото и с обувките ви. Събуйте ги и ги оставете навън.
	— Обувките? — попита Кортни.
	— Виждал съм предаватели, скрити в токовете, агент Тейлър. И тъй като вече предадохте доверието ми веднъж, няма да оставя нищо на случайността. Но ако искате да губите още време, няма да чуете възражения от моя страна.
	Няколко секунди по-късно ботушите на Хънтър и обувките на Тейлър тупнаха на асфалта до джипа.
	Лушън се наведе бавно и погледна краката на Кортни.
	— Имате хубави пръсти, агент Тейлър. — Той кимна одобрително. — С червен лак. Цветът на страстта. Интересно. Знаете ли, че е изчислено, че трийсет-четирийсет процента от мъжете смятат за кумир женските крака? Убеден съм, че някои биха убили само за да докоснат красивите пръсти на нозете ви.
	Кортни изтръпна от думите му и дръпна назад краката си, сякаш за да скрие.
	Лушън се засмя оживено.
	— И последно, но не и по значение — продължи той, — хайде да се отървем и от мобилните телефони, а? Всички знаем, че те имат проследяващи джипиес системи.
	Колкото и да се ядосваха, Хънтър и Тейлър не можеха да спорят. Лушън все още държеше всички карти в играта. Те се подчиниха и пуснаха телефоните си през прозорците.
	Доволен, Лушън се усмихна на Хънтър в огледалото за обратно виждане.
	— Мисля, че вече всичко е наред — каза той. — Можеш да включиш двигателя, Робърт.
	Хънтър превъртя ключа на стартера и сателитната навигационна система светна на двайсет и един сантиметровия екран на таблото.
	— Това няма да ти трябва — рече Лушън. — Няма име на улица или номер. Само черен път.
	— И как ще стигнем дотам?
	— Аз ще те насочвам. Но първо нека да се разкараме от скапаното летище.


>>	89.

	Ейдриън Кенеди дълго гледа екрана на радара в оперативната стая в Академията на ФБР в Куонтико, опитвайки се да реши какво да направи.
	— Може да се опитаме да проследим джипиес сигнала на мобилните им телефони — предложи агентът на радарната станция.
	Кенеди повдигна рамене.
	— Ще пробваме, но този тип е твърде умен. Сети се за копчетата само защото са два нюанса по-тъмни от оригиналните, за бога. Кой забелязва цвета на копчетата на нечия риза?
	— Някой, който знае какво да очаква — отговори доктор Ламбърт. — Лушън никога не е очаквал, че ФБР ще се наведе и ще приеме исканията му. Знаел е, че ще опитаме нещо, и е бил готов.
	— Точно това искам да кажа. Щом е бил готов за копчетата, не мисля, че има шанс да е позволил на Робърт и агент Тейлър да вземат мобилните си телефони. Дори десетгодишно хлапе знае, че джипиес системата на мобилния телефон е проследима. — Кенеди погледна агента на радарната станция. — Но въпреки всичко опитай.
	Агентът отвори на екрана на компютъра вътрешно приложение на ФБР.
	— Как се казва агентът? — попита той.
	— Кортни Тейлър — отговори Кенеди. — Тя е от Отдела за бихейвиористични науки.
	Агентът отново затрака по клавиатурата.
	— Намерих я — каза той.
	Приложението изброяваше проследимите джипиеси и идентификации на всеки мобилен телефон, даден на агент на ФБР.
	— Дайте ми няколко секунди. — Агентът започна трескаво да пише. Момент по-късно на екрана се появи думата „локализира“, последвана от три мигащи точки, а след няколко секунди се изписа: „Джипиес идентификацията намерена“.
	На радарната система светна нова точка.
	— Телефонът работи — добави агентът. — Джипиесът предава и това означава, че не е унищожен и батерията все още е в него. Мястото е същото като преди. Те още са на пистата на градското летище в Берлин.
	— Или това, или той ги е накарал да оставят телефоните си — каза Кенеди и погледна доктор Ламбърт, който кимна.
	— Аз бих постъпил така.
	Мобилният телефон в джоба на Кенеди иззвъня. Обаждаше се агент Броуди от Птица две.
	— Директоре, нашият пилот току-що се свърза с пилота на Птица едно. Той каза, че колата с мишената е потеглила, но те са оставили куп неща на пистата — мобилни телефони, портмонета, колани, дори обувки. Мишената не рискува.
	Кенеди получи отговор на въпроса си.
	— Какво предлагате да направим? — попита Броуди. — Щом вече нямаме уши на земята и точно местонахождение на мишената, приземяването може да е твърде рисковано и дори да кацнем, няма как да проследим мишената, без да я видим.
	— Разбирам — отвърна Кенеди. — И отговорът е: още не съм сигурен. Ще ви се обадя веднага щом измисля нещо. — Той прекъсна връзката. Умореният му мозък усилено работеше да измисли някаква идея. И после му хрумна нещо. — Колата — каза Кенеди и погледна доктор Ламбърт, а после агента на радарната станция. — Робърт е взел джипа на отговорника за въздушния трафик на летището. Името му е Джош. Чухме разговора чрез микрофона в копчето на Робърт, нали си спомняте? Джош каза, че си е купил джипа „Гранд Чероки“ преди два месеца.
	— А много нови автомобили имат вградена сателитна проследяваща система против крадци — довърши мисълта му агентът. — Определено си заслужава да опитаме.
	Кенеди кимна.
	— Да се обадим веднага на Джош.


>>	90.

	Хънтър мина през портите на летището и се озова на Ийст Сайд Ривър Роуд.
	— Завий наляво — каза Лушън, — а после по първата пряка надясно. Трябва да минем по малкия мост, за да влезем в Милано. За жалост градът изобщо не може да се сравни с този в Италия. Няма да видите катедралата, Дуомо. Всъщност тук изобщо няма какво да се види.
	Хънтър последва указанията. Минаха по моста и след това покрай начално училище вдясно и стигнаха до разклон.
	— Карай по пътя вдясно — заповяда Лушън.
	През следващите няколкостотин метра минаха покрай няколко къщи, някои малки, други по-големи, но нищо забележително.
	— Добре дошли в град Милано, Ню Хампшър — каза Лушън и посочи с брадичка към стъклото. — Тук има само селяци, ниви, самота и уединени кътчета. Страхотно място, където да изчезнеш. Никой няма да те безпокои тук. На никого не му пука. И това е едно от най-великите неща в Америка — пълна е с подобни градчета. В който и щат да отидете, ще намерите десетки като този Милано, Берлин, Мърфи и други лайняни дупки, забравени от бога места, където много улици дори нямат име, а хората не те забелязват.
	Кортни почувства тежестта на връзката ключове на Лушън в джоба си и се замисли за седемнайсетте ключа в нея. Всеки можеше да е за различни анонимни къщи, разпръснати из страната, също като онази в Мърфи.
	Лушън прочете мислите й.
	— Питате се как съм намерил тези места, нали, агент Тейлър?
	— Не — отговори тя само за да му противоречи. — Не ме интересува.
	Хънтър я погледна в огледалото за обратно виждане.
	Отговорът й не разубеди Лушън.
	— Всъщност се намират доста лесно — обясни той. — Можеш да ги купиш почти без пари, защото са занемарени, изоставени и полуразрушени и никой вече не ги иска. Ако имат собственик, той обикновено е нетърпелив да се отърве от бремето, затова приема всяко предложение, колкото и да е малка сумата. Не е необходим и ремонт. Напротив, колкото по-скапана, мръсна, порутена и смрадлива е къщата, толкова по-добре. И ти знаеш защо, нали, Робърт?
	Хънтър гледаше пътя, но отлично знаеше защо. Факторът страх. Затвориш ли похитена жертва в мръсна, полуразрушена и тъмна къща, пълна с плъхове и хлебарки, самото място ще я уплаши до смърт.
	Лушън не се нуждаеше от отговор. Знаеше, че Хънтър е наясно. Той раздвижи глава наляво-надясно, а после напред-назад, опитвайки се да освободи част от напрежението във врата си.
	— Тази точно къща беше чист късмет — продължи Лушън, — страхотна находка. Принадлежеше на човек, с когото се запознах в Йейл. Прадядо му я построил преди стотина години. Предавала се от поколение на поколение и я ремонтирали два пъти, преди да стане собственост на моя приятел, но той мразеше всичко в нея — местоположението, вида й, разпределението и както се изрази, наследството и историята й. За него къщата беше прокълната, лош късмет, кутсуз. Майка му починала при нещастен случай в задния двор. Няколко години по-късно баща му се обесил в кухнята. Дядо му също умрял там. Каза, че не иска да вижда повече това място. Видел ли я отново, щял да я изгори до основи. Предложих да я купя, но той отказа. Даде ми ключовете, подписа документите и рече: „Вземи я. Твоя е“.
	След като минаха покрай първата група къщи, пейзажът започна да се променя. Вдясно, покрай брега на реката, докъдето стигаше погледът, се простираха ожънати ниви, а вляво нямаше нищо, освен гъсти гори.
	След около три километра Хънтър забеляза няколко тесни черни пътеки, които се разклоняваха от главния път и водеха навътре в гората вляво. От пътя не се виждаше колко навътре продължават, нито накъде водят.
	Лушън все още го наблюдаваше в огледалото.
	— Питаш се коя от тези пътеки ще те заведе при Мадлин, нали, Робърт?
	Хънтър го погледна в очите за миг.
	Лушън се подсмихна.
	— Е, скоро ще бъдем там. И заради теб наистина се надявам да не сме закъснели.


>>	91.

	„Той ще продължава да ни притиска.“
	Пръстът на Тейлър отново се уви около спусъка, когато кръвта й закипя от гняв.
	Лушън забеляза това и спокойно облегна глава на стъклото.
	— Внимавайте със спусъка, агент Тейлър. Мисля, че не можете или не искате да ме застреляте все още. — Той пак й намигна. — Плюс това, убеден съм, че ще вбесите Робърт. Той иска тази привилегия за себе си.
	Без предупреждение в паметта на Хънтър изплува образът на Джесика, която лежи в локва кръв в дневната на дома си. Той вкопчи пръсти във волана, докато кокалчетата на юмруците му побеляха.
	Пътят зави леко наляво, после надясно и след това пак наляво. Нямаше разклони или остри завои, само черни пътеки, които се отделяха от главния път и водеха към неизвестността. Гората вляво ставаше все по-гъста, колкото по-навътре навлизаха. Нямаше лампи и ги обви мрак като лошо скроен костюм, тесен и неудобен. Хънтър запали лампите в джипа. Нямаше да позволи на Лушън да се движи в тъмнината.
	— Колко остава още? — попита Кортни.
	Лушън се обърна и погледна през стъклото, а после отмести очи на другата страна.
	— Не много.
	Пътят отново зави наляво и описа полумесец, следвайки контурите на реката в дясно. Добре ожънатите ниви изчезнаха. Сега и от двете страни на пътя имаше само гъста гора.
	— Внимавай за остър ляв завой, Робърт — каза Лушън. — Ето го.
	Хънтър намали и кара още сто и петдесет метра.
	— Да — кимна Лушън. — Ето го.
	Хънтър зави наляво.
	Пътят сред гората сякаш се простираше безкрайно в непрогледния мрак. Откакто бяха тръгнали от летището, не бяха срещнали нито едно превозно средство. И в огледалото за обратно виждане не се забелязваше нито един автомобил. Колкото по-нататък отиваха, толкова повече се засилваше усещането, че се отдалечават от цивилизацията и навлизат в някакъв мрачен свят. Едно беше сигурно — Лушън умееше да избира уединени скривалища.
	Изминаха още километър и половина и пътят се превърна в неравна черна пътека. Хънтър превключи на по-ниска скорост и се запита дали да не използва двойното предаване на джипа за всеки случай.
	— Провървя ни — отново се обади Лушън. — Изглежда напоследък не е валяло. Тези пътища лесно могат да се превърнат в кошмар от локви и дълбока кал, когато има дъжд.
	Хънтър намали още. Караше на зигзаг, избирайки най-равния маршрут, и се опитваше да избегне дупките по пътя.
	— Отпред има отклонение вдясно — обяви Лушън и наклони глава, за да види по-добре през предното стъкло. — Трябва да свърнеш по него, Робърт.
	— Тук ли? — попита Хънтър и посочи завой на около двайсет и пет метра пред тях.
	— Да.
	Хънтър зави.
	Сега се намираха навътре в горските дебри. Последният признак на човешки живот, който видяха, остана километри назад. Ако ги взривеше бомба, никой нямаше да чуе експлозията. На никого нямаше да му пука. Никой нямаше да дойде.
	Пътеката стана още по-неравна. Следващият километър и половина продължи сякаш цяла вечност.
	— Предстои ни още един ляв завой — каза Лушън — и почти ще стигнем. Но си отваряй очите, Робърт. Пътеката е тясна и скрита.
	Хънтър я видя след още петдесетина метра, но едва не я пропусна. Пътят беше толкова тесен. Никой не би го забелязал, ако не търси точно него.
	Той зави наляво. Толкова беше тясно, че всички чуха как клони и храсти драскат по двете страни на джипа.
	— О, не мисля, че отговорникът за въздушното движение на летището ще остане доволен от това, но от друга страна, тъй като джипът му беше иззет от ФБР, сигурен съм, че ще има федерална застраховка.
	Този път нямаше как Хънтър да свърне, за да избегне по-големите неравности и дупки. Добре че бяха в чисто нов джип със стабилно и издръжливо окачване.
	Друсаха се още осемстотин метра, когато пътеката внезапно свърши. Хънтър спря и се огледа наоколо. Тейлър направи същото. Около тях нямаше нищо друго, освен гора.
	— Погрешно ли завихме някъде? — попита Кортни.
	— Не — отвърна Лушън. — Това е мястото.
	Тя отново погледна през стъклото. Фаровете на джипа осветяваха само храсти и дървета.
	— Това? Къде? — попита Тейлър.
	Лушън кимна напред.
	— Ще трябва да извървим пеша остатъка от пътя. Не може да се отиде с кола.


>>	92.

	Хънтър слезе пръв от джипа. Извади оръжието си от кобура и отвори вратата на Лушън. Кортни го последва след миг.
	— И сега какво? — попита тя и се огледа наоколо.
	— Натам. — Лушън посочи няколко паднали клона, натрупани един върху друг пред джипа и малко вдясно.
	— Ще влезем навътре в гората без фенерчета и обувки? — обърна се Тейлър към Хънтър и погледна босите си крака.
	— Не мога да направя нищо по въпроса с обувките — отвърна той, а после бръкна в жабката на джипа и извади фенерче, — но имаме светлина.
	— Хубаво.
	— Знаех, че скоро ще се стъмни, и не разчитах, че скривалището на Лушън ще е на открито и светло място, затова помолих отговорника по въздушния трафик да ми даде фенерче.
	— Робърт Хънтър — кимна Лушън и изду устни, сякаш се готвеше да подсвирне. — Винаги мисли една стъпка напред. Жалко, че не предвиди проблема с обувките.
	— Да тръгваме — заповяда Хънтър.
	Тримата се подредиха в същата формация както при слизането от самолета — Хънтър отпред, Лушън след него и Тейлър на пет крачки зад него, насочила пистолета си към гърба му, няколко сантиметра по-надолу от врата му.
	Хънтър бързо отмести клоните, които посочи Лушън, и разкри утъпкана пътека.
	— Върви по нея — каза Лушън. — Къщата не е много далеч от тук.
	Въпреки че бързаше, предчувствието на Хънтър го изпълни с допълнително усещане за неотложност, сякаш нещо, което не можеше да определи, е свършило, но нямаше време да мисли за това.
	— Да тръгваме — повтори той.
	Лъчът на фенерчето беше много ярък и широк и малко улесняваше нещата.
	Тръгнаха по пътеката и Лушън учудващо не се опита да ги забави с извинения за окованите си крака. Не беше необходимо. Камъните и острите сухи клони принуждаваха Хънтър и Тейлър да се движат много по-бавно, отколкото им се искаше.
	Те бяха извървели едва трийсетина метра, когато пътеката остро зави надясно, после наляво и след това сякаш минаха през порта в зоната на здрача. Изведнъж храстите и дърветата отстъпиха пред поляна насред гъстата гора.
	— Пристигнахме — гордо се усмихна Лушън.
	Хънтър и Тейлър спряха. Очите им невярващо се огледаха наоколо.
	— Какво е това, по дяволите?


>>	93.

	Хънтър освети с фенерчето постройката пред тях — очевидно солидна навремето, старомодна, обвита с бръшлян тухлена къща с бели колони в романски стил, които някога се бяха извисявали внушително пред официалния вход. Сега бяха останали само две от първоначалните четири, напукани от горе до долу.
	Къщата бе построена преди стотина години и после ремонтирана два пъти, затова каквото бе останало от първото й съществуване като нечий величествен дом, сега беше само спомен. Като се добавеше към това и разрухата, причинена от природните стихии, пълното занемаряване и липсата на грижи за имота, пред тях стоеше празна порутена черупка.
	Бяха останали три от четирите външни стени, които бяха надупчени и напукани, сякаш къщата се намираше в зона на война някъде в Средния изток. Южната стена, дясната страна на постройката, бе почти изцяло рухнала в купчина от натрошени тухли и други отломки. Повечето вътрешни стени също се бяха срутили и къщата всъщност нямаше стаи, а само развалини. Покривът беше хлътнал почти навсякъде, с изключение на дневната, коридора и кухнята вляво, където все още частично си беше на мястото. Между дъските на пода бяха избуяли треви и диви растения, както и почти навсякъде между отломките. Стъклата на прозорците бяха счупени и някои от рамките бяха изкъртени от стените, сякаш от вътрешна експлозия.
	— Добре дошли в едно от любимите ми скривалища — каза Лушън.
	Кортни примигна, за да прогони изненадата си.
	— Мадлин? — извика тя и пристъпи вдясно.
	Отговор не последва.
	— Мадлин? — извика Тейлър още веднъж, този път по-силно. — Ние сме от ФБР. Чуваш ли ме?
	Тишина.
	— Дори все още да е жива, тя не може да ви чуе — каза Лушън.
	Кортни го погледна гневно.
	— Лъжеш. Тук няма никого.
	— Сигурна ли сте? — попита Лушън.
	— Погледни тази лайняна дупка. Това не е скривалище. Как можеш да скриеш или да държиш някого заключен без врати и стени? На място, където всеки може да влезе и излезе?
	— Защото никой не знае, че това място съществува — отвърна Хънтър, опитвайки се да анализира района около къщата. — И никой няма да дойде да търси тук.
	— Отново си прав — отбеляза Лушън и погледна Тейлър. — Оттук идва терминът скривалище.
	— Глупости. — Кортни не можа да прикрие гнева в гласа си. — Твърдиш, че си оставил Мадлин някъде в тази запустяла къща без прозорци, врати и стени и тя не се е измъкнала оттук?
	Лушън отново я погледна. Очите му приличаха на тъмни стъкленици, пълни с отрова.
	— Не някъде вътре, агент Тейлър. — Той замълча и прокара език по устните си като гущер. — Погребана е под къщата.


>>	94.

	От думите на Лушън по кожата на Кортни плъзна страх като обрив. Озадаченият й поглед се върна на останките от къщата и после обходи земята около нея.
	— Е, не точно погребана — поясни Лушън. — Нека да ви покажа. — Той вдигна окованите си ръце и посочи към северната страна на порутената сграда. — Оттам.
	Хънтър бързо насочи фенерчето и тръгна. Лушън и Тейлър го последваха.
	— Дядото на моя приятел — каза Лушън, докато вървяха, — човекът, който ми даде къщата, бил консервативен патриот от старата школа и преживял най-хубавите си години в тази къща в периода на Студената война между САЩ и СССР. „Смърт на комунистите“ и други такива неща. Той бил ревностен привърженик на тази идеология. И по онова време много се говорело за евентуална ядрена война.
	Щом стигнаха до северната стена на къщата, Хънтър и Тейлър разбраха за какво говори Лушън.
	На земята, по средата на северната стена, се виждаше голяма външна дебела метална двойна врата на мазе, заключена с военен катинар „Сарджънт енд Грийнлийф“, подобен на онзи, които бяха намерили в къщата в Мърфи.
	— Дядото на моя приятел — продължи Лушън — в параноята и твърдата си убеденост, че ядрената война е неизбежна и предстои, ремонтирал цялата къща, разширил мазето и добавил голямо бомбоубежище. — Той кимна към двойната врата с катинара. — Къщата може и да прилича на съборена от земетресение, но убежището е надминало очакванията му. — Лушън посочи катинара. — Ключът за него е на връзката.
	Кортни веднага я извади от джоба си.
	— Кой? — настойчиво попита тя.
	Лушън се наведе и присви очи.
	— Шестият, като започнете отляво.
	Тейлър избра ключа и посегна към катинара.
	Хънтър и Лушън зачакаха. Хънтър отново изпита неприятното чувство, че нещо не е наред, и се огледа наоколо.
	— Какво има зад къщата? — попита той.
	Лушън се втренчи изпитателно в него за миг и сетне погледна към далечния край на постройката.
	— Много лошо поддържан заден двор — отговори той. — Има и голямо езеро, което сега прилича по-скоро на дълбока кална локва. Искаш ли да ти го покажа? Имаме много време.
	Катинарът изщрака и се отключи. Тейлър го махна от двойната врата, хвърли го, хвана едната дръжка и я дръпна към себе си. Вратата едва помръдна.
	— Тежка е, нали? — самодоволно се усмихна Лушън. — Както казах, това не е обикновено мазе, агент Тейлър, а бомбоубежище.
	— Аз ще отворя — каза Хънтър.
	Кортни отстъпи назад, а той отвори първо дясната врата и после лявата.
	Мигновено ги блъсна топъл застоял въздух. Зад вратите имаше бетонно стълбище, което водеше много по-надолу, отколкото можеха да си представят. Имаше най-малко трийсет-четирийсет стъпала.
	— Дълбоко е, нали? — попита Лушън. — Добре построено бомбоубежище.
	Хънтър тръгна пръв. Тримата бързо започнаха да слизат по стъпалата.
	Долу ги посрещна друга тежка метална врата със солидна ключалка.
	— Седмият ключ — съобщи Лушън. — Онзи вдясно от ключа, който използвахте за катинара.
	Тейлър пристъпи напред, отключи вратата и я бутна.
	Въздухът в тъмното помещение беше натежал от прах и още по-спарен, но в него се долавяше и още нещо, което Хънтър и Тейлър лесно разпознаха, защото много пъти го бяха усещали.
	Мирисът на смърт.


>>	95.

	Понякога тръпчив, друг път на разложение, противно сладникав, горчив, отвратителен и повечето пъти комбинация от всичко това. Никой не може да каже как точно мирише смъртта. Повечето биха заявили, че тя няма специфичен мирис, но всеки, който много път е бил около нея като Хънтър и Тейлър, би го познал за частица от секундата, защото веднага щом го доловиш, задавя сърцето ти и натъжава душата ти като нищо друго.
	Робърт и Кортни се изпълниха с безпокойство и страх и в главите им експлодира една и съща мисъл: „Загубихме твърде много време. Закъсняхме“.
	Хънтър трескаво обходи помещението с лъча на фенерчето.
	Беше празно.
	Там нямаше никого.
	Лушън си пое дълбоко дъх като гладен човек, който вдъхва аромата на прясно сготвена храна.
	— Еха, тази миризма ми липсваше.
	— Мадлин? — извика Тейлър, следвайки с поглед лъча на фенерчето. — Мадлин?
	— Би било глупаво от моя страна да оставя Мадлин заключена в първата стая на бомбоубежището, нали? — Устните на Лушън се разтеглиха в загадъчна усмивка.
	— Къде е тя? — попита Тейлър.
	— Вдясно от вратата има електрически ключ — каза Лушън.
	Хънтър го щракна.
	Слабата жълтеникава крушка в средата на тавана примигна два пъти, сякаш се съмняваше дали ще светне или не. Накрая светна, придружена от електрическо съскане, което отекна обезпокоително в помещението.
	Намираха се в полупразна квадратна стая с размери шест на шест метра. Две от дебелите, солидни бетонни стени бяха украсени с няколко саморъчно направени лавици, някои отрупани с книги, покрити с дебел пласт прах. В стената вляво имаше единична стоманена врата, монтирана точно в средата. Повърхността й беше нашарена с бронзирани петна, сякаш за да привлича окото. До стената пред тях беше поставено командно табло най-малко на петдесет-шейсет години с множество бутони, лостчета, превключватели и старомодни измервателни уреди с циферблат. На стената над командното табло бе окачен изключен монитор. Това очевидно беше главната контролна стая на бомбоубежището.
	Подът беше от гладък бетон. Множество метални и пластмасови тръби с различен диаметър кръстосваха тавана във всички посоки и се скриваха в стените. В единия ъгъл бяха натрупани няколко средни по големина кашона и дървени сандъчета. Изглежда бяха пълни с припаси.
	Очите на Хънтър започнаха да претърсват стаята.
	„Колко ли жертви е изтезавал и убил Лушън, заключен в тази адска дупка?“ — запита се той.
	— Мадлин е зад онази врата — каза Лушън. — Предлагам да побързате.
	— Кой ключ? — попита Тейлър и пак вдигна връзката.
	— Предпоследният вдясно.
	Тя прибра оръжието си в кобура и решително тръгна към бронзираната врата. Лушън и Хънтър я последваха. Робърт вървеше на три крачки зад Лушън.
	Кортни пъхна ключа в ключалката и го превъртя наляво два пъти. С две силни изщраквания механизмът се завъртя на триста и шейсет градуса веднъж и после втори път.
	Сърцето на Тейлър ускори ритъма си в гърдите й, докато превърташе валчестата дръжка и отваряше вратата.
	Полицейски инстинкти, свръхсетивност, обучение и опит, ясновидска способност, каквото и да изпитва човек в такива ситуации, Хънтър и Тейлър го почувстваха едновременно — друг живот, друго присъствие, сякаш отключването на вратата даде знак на интуицията им на ченгета да се задейства.
	За пореден път през ума им премина една и съща мисъл — „Може би не сме закъснели. Все още има надежда“.
	Надеждата обаче се изпари бързо, защото другият живот, другото присъствие, което почувстваха, не беше отвъд вратата, а зад тях.


>>	96.

	_Щрак._
	Хънтър и Тейлър почувстваха друго присъствие, но преди да имат възможност да се обърнат, чуха звука на патрон, който се зарежда в деветмилиметров полуавтоматичен пистолет.
	— Ако някой от вас двама ви, скапаняци, помръдне, ще ви пръсна шибаните черепи. Ясно ли е? — Гласът, който се разнесе от срещуположния край на стаята, беше рязък, твърд и младежки. — А сега вдигнете проклетите си ръце над главите.
	Хънтър се опита да определи посоката, от която идва гласът. Беше сигурен, че звукът от зареждането на пистолета и първите изречени думи се разнесоха от мястото, където бяха натрупаните кашони — вероятно скривалището на човека, но зад тях нямаше достатъчно пространство, за да се скрие дори джудже. Следващото изречение обаче се чу от съвсем различна посока и това означаваше, че човекът се движи, но ехото в стаята, съчетано с непрестанното съскане на електрическата крушка, правеха определянето на точното му местоположение почти невъзможна задача.
	Хънтър бе убеден, че може да се завърти и да стреля, преди човекът да разбере какво става, но щеше да има успех само ако знаеше къде точно да се прицели. Предположенията нямаше да свършат работа. Ако не улучеше, беше мъртъв. Той реши да не рискува.
	— Чухте ли ме, да ви го начукам? — обади се отново младежкият глас, но този път с много по-емоционално неуравновесен тон. — Ръцете над главите.
	Хънтър и Тейлър най-после вдигнаха ръце.
	Лушън се обърна и се усмихна победоносно на Хънтър, докато минаваше покрай него.
	— Справих се добре, нали? — попита младежкият глас. — Изпълних инструкциите точно както ти ме научи.
	— Справи се страхотно — увери Лушън човека, който се бе присъединил към тях в стаята, и после се обърна към Хънтър и Тейлър. — И така, сега е моментът, в който трябва да ви помоля да оставите пистолетите си на пода и без да се обръщате, да ги подритнете към мен един по един. Робърт, ти си пръв. Бавно и полека. И нека добавя, че приятеля ми го сърби пръстът да натисне спусъка. И никога не пропуска целта.
	Последваха няколко секунди на колебание.
	— Какво чакаш, мамка ти? — извика младежкият глас. — Хайде. Сложи пистолета си на пода и го ритни, преди да пробия дупка в главата ти.
	Хънтър се прокле, защото вътрешният глас му нашепваше, че нещата не са наред, откакто стигнаха до порутената къща, но в бързината да се опита да спаси Мадлин Рийд, не бе обърнал внимание на инстинктите си и беше влязъл в бомбоубежището, без да провери контролната стая.
	— Направи го, Робърт — обади се Лушън. — Той наистина ще размаже мозъка ти по стените.
	— И още как, мамка му. Мислиш, че това е игра, а?
	Гласът се бе приближил. Хънтър беше почти сигурен, че човекът е малко вдясно от него. Сега обаче Робърт държеше оръжието си високо над главата, а младежът зад него се беше прицелил право в тила му. Предимството беше преминало на страната на хлапака. Хънтър нямаше избор.
	— Добре — каза той.
	— Бавно и полека — заповяда Лушън. — Приклекни, сложи пистолета на пода, а после се изправи и го ритни към мен.
	Хънтър се подчини.
	— Ваш ред е, агент Тейлър — рече Лушън.
	Кортни не помръдна.
	— Кучко, чу ли какво ти казаха? — попита младежкият глас с неконтролируем гняв.
	Лушън вдигна ръце в знак към съучастника си да му даде една минута.
	— Много добре знам повечето протоколи на ФБР за полеви правила, агент Тейлър — каза той със спокоен и незаплашителен глас. — Освен това знам, че за някои от тези правила не се допускат абсолютно никакви изключения. На едно от челните места в списъка е правилото, което задължава агентите на ФБР никога да не предават оръжието си на заподозрян или извършител по време на ситуация със заложници.
	Тейлър стисна зъби от чувство на безсилие.
	— Не бъркайте, агент Тейлър, това не е ситуация със заложници, а ситуация на живот и смърт… за вас и за Робърт. Ако не плъзнете оръжието си към мен, ще умрете. Това не е заплаха, а неизбежност. Вие трябва да направите решителния избор, и то бързичко.
	— Зарежи шибаните обяснения, Лушън — изтърси хлапакът. — Да убием тези двама скапаняци и да приключваме.
	В гласа му имаше различна нотка, която каза на Хънтър, че той е на ръба и не след дълго ще излезе от равновесие.
	— Вие избирате, агент Тейлър — каза Лушън. — Имате пет секунди, четири…
	Погледът на Хънтър беше съсредоточен върху напрегнатото тяло на Тейлър.
	— Не ставай глупава, Кортни — прошепна той.
	— Три, две…
	Робърт беше готов да действа.
	— Добре — каза Тейлър.
	Хънтър издиша шумно.
	Тя бавно сложи оръжието си на пода и после го ритна към Лушън.
	— А сега, моля, обърнете се — заповяда Лушън.
	Те се подчиниха.
	До Лушън стоеше жилав и дребен мъж, който държеше полуавтоматичен пистолет „Хеклер и Кох USP-9“. По телосложение приличаше на жокей от конни надбягвания. Не беше на повече от двайсет и пет години. Усмивката му беше крива и се местеше в посоката, в която той прегърбваше рамото си, придавайки му несиметричен и заплашителен вид. Главата му беше обръсната, а сините му очи блестяха с обезпокоителна напрегнатост. Имаше голям, лошо зараснал белег, който се спускаше от дясното ухо до лявата страна на брадичката, пресичайки дясната му буза. Дори от разстояние Хънтър видя, че белегът е направен или с тъп нож, или с парче дебело стъкло.
	— Спомняте ли си, когато ви казах, че няма да ми е трудно да си намеря чирак, ако искам? — ухили се накриво Лушън. — Е, исках и точно както казах, изобщо не беше трудно. Позволете да ви представя Призрака. — Той посочи младия мъж с обръснатата глава. — Наричам го така, защото се движи като призрак, толкова леко и безшумно, че няма да го чуете. И благодарение на ръста и изумителната си гъвкавост може да се скрие на места, каквито дори не можете да си представите. — Лушън отмести поглед към кашоните. — Знам, че е трудно за вярване, но Призрака наистина беше в един от тях.
	Единият от предните зъби на Призрака беше счупен и на всеки няколко секунди той нервно прокарваше език по неравния ръб. Това му придаваше много нервен вид, сякаш всеки момент ще изгуби контрол.
	— Харесвам я — каза той и похотливо огледа Тейлър, сякаш беше гола. — И има хубави пръсти на краката. Това наистина ми харесва. Да убием само едрия мъжага, а нея да вземем с нас. Може да се позабавляваме.
	Кортни не се смути и не отмести очи от Призрака. Гневът в погледа й се сблъска с желанието в неговото изражение.
	— А сега трябва да ви помоля за ключовете на тези вериги, агент Тейлър — каза Лушън и вдигна ръце. — Омръзнаха ми.
	Кортни се поколеба.
	— Кучко, глуха ли си? — злобно изсъска Призрака. — Ключовете. Веднага.
	Тейлър не помръдна.
	Призрака пристъпи напред и решително вдигна пистолета си. Блясъкът в очите му се засили.
	— Няма да играя шибани игрички, кучко. Щом искаш да умреш, нямам нищо против.
	— Не — каза Хънтър, пристъпи крачка вдясно и застана между Тейлър и Призрака. Имал беше работа с много психопати през живота си и познаваше безчувствения поглед в очите им, агресивността и безстрашието в гласовете им и напрегнатия и гневен начин, по който се движеха. Призрака беше всичко това и нещо повече. Той говореше сериозно. Щеше да застреля Кортни, без да му мигне окото, и в следващата секунда да забрави за нея. — Почакай. — Хънтър се обърна с лице към Тейлър. — Дай му ключовете, Кортни.
	Тейлър се втренчи в него. Той знаеше, че я кара да наруши друго важно правило в полевата оперативна дейност на ФБР, но погледът в очите му й каза, че е сигурен, че ако не го направи, ще бъде мъртва след няколко секунди.
	Тя най-после извади ключовете от кобура под мишницата си, пусна ги на пода и ги подритна към Лушън.
	Той ги взе и бързо отключи оковите си.
	— Така е много по-добре — каза, разтривайки китките си, и после се обърна към Призрака. — Уреди ли всичко, както планирахме?
	Призрака кимна. Вниманието му все още беше насочено към Тейлър.
	Лушън взе пистолета й „Спрингфийлд Профешънъл Модел .45“.
	— Не искам да си мислите, че съм ви лъгал през цялото време, тъй като не съм. Защо не отворите, агент Тейлър? — Той посочи бронзираната врата. — Вижте какво има зад нея.
	Кортни издържа на погледа му, а после се обърна и бутна вратата. На тавана в коридора отвъд две много слаби флуоресцентни лампи проблясваха и съскаха, сякаш всеки момент щяха да се пръснат. Светлината стигна до дъното и сърцето на Тейлър сякаш спря да бие.


>>	97.

	Хънтър също се бе обърнал да види какво има зад вратата.
	Коридорът беше дълъг и тесен. Стените бяха от солиден бетон, също като в контролната стая на бомбоубежището. От двете страни на коридора имаше по няколко врати и една — точно в дъното. Всичките бяха нашарени с бронзирани петна като онази, която Тейлър току-що отвори. Бяха затворени, с изключение на онази в дъното.
	Светлината на флуоресцентните лампи не беше достатъчно силна, за да стигне до последната стая, и се виждаше само неясен силует, но Хънтър и Тейлър безпроблемно разпознаха очертанията на голо женско тяло. Тя седеше на стол. Главата й безсилно беше клюмнала на гърдите. Ръцете й бяха завързани зад гърба и жената не помръдваше.
	Тейлър почувства, че стомахът й се свива, и й се догади.
	— Призрак. Осветлението — каза Лушън и кимна към командното табло.
	Без да отклонява вниманието си от Хънтър и Тейлър, Призрака пристъпи две крачки надясно и щракна превключвател на старомодното командно табло.
	В стаята в дъното на коридора друга слаба електрическа крушка се мъчи да светне няколко секунди и най-после успя. Обля стаята в бледа жълтеникава светлина и веднага след това всеки мускул в тялото на Хънтър се напрегна.
	Мадлин Рийд не беше мъртва. Тя беше жива, но в сравнение със снимката й, която бяха видели преди няколко часа в кабинета на директор Кенеди, не беше дори бледо подобие на жената, която е била. Беше драстично отслабнала. Гладката й кожа се бе състарила с четирийсет години за няколко месеца и сега висеше на костите й като на неизлечимо болен от рак пациент. Тъмните кръгове под очите й приличаха на наранявания. Самите очи бяха хлътнали в черепа и й придаваха вид на труп. Устните й бяха сухи и напукани, а тялото й изглеждаше немощно и изключително крехко.
	Когато лампата в стаята светна, Мадлин примигна отчаяно няколко пъти. Тъжните й объркани очи се бореха със светлината след часовете на мрак. Фокусирането отне известно време, но когато най-после се случи, пресушеният й мозък трябваше да се бори, за да осмисли образите пред нея. Тя леко надигна глава и изражението на лицето й се промени от озадачено в изпълнено с надежда, после в умоляващо, а накрая пак стана отчаяно. Устните й се раздвижиха, но дори да излязоха думи, звукът им не беше достатъчно силен, за да стигне до слуха на някого в отсрещния край на коридора.
	След като стаята бе осветена, Хънтър и Тейлър най-после видяха цялата картина.
	Мадлин наистина беше гола и ръцете й бяха стегнато завързани зад облегалката на стола, а глезените — за краката му.
	Очите й най-сетне видяха хора в другия край на коридора и тя започна да трепери. Дишането й беше задъхано, сякаш в помещението нямаше достатъчно кислород.
	— Мадлин — каза Хънтър, съзирайки първите признаци на остра болка в нея. Знаеше, че тя е преживяла ужасяващи неща. Беше измъчвана и уплашена толкова дълго време, че непосредствената й реакция, когато видя някого в тази адска дупка, беше ужасяващ страх. В момента за нея всеки беше заплаха, защото всеки, когото бе срещнала тук долу, я беше изтезавал. — Чуй ме, миличка. — Гласът му беше спокоен и топъл. — Името ми е Робърт Хънтър и съм от ФБР. Дошли сме да ти помогнем. Успокой се, ще те измъкнем оттук.
	Хънтър се почувства напълно безполезен, докато изричаше тези думи. Искаше да отиде при Мадлин, да развърже ръцете и краката й, да я изведе от бомбоубежището и да я увери, че е в безопасност, че кошмарът е свършил и че вече никой няма да я нарани, но не можеше да го направи. Можеше само да говори празни думи и да се надява, че това е достатъчно, за да й помогне да не изгуби контрол.
	Устните й отново се раздвижиха, но звуците пак не бяха достатъчно силни, за да стигнат до някого в контролната стая. Робърт обаче безпроблемно четеше по устните.
	„Моля ви, помогнете ми…“
	Той погледна крадешком към Призрака, който стоеше до командното табло. Беше стиснал здраво оръжието си и погледът му сякаш изгаряше дупка в тила на Тейлър. Лушън стоеше само на крачка вляво от него, но вниманието му беше насочено другаде. Нищо не убягваше от погледа му. Ако Хънтър опиташе нещо, щеше да бъде мъртъв.
	Лушън кимна на Призрака, който щракна няколко лостчета на командното табло. Вратата на стаята, където беше Мадлин, се затвори с трясък и несъмнено я хвърли в още по-силен страх.
	Тейлър инстинктивно се обърна към Лушън и Призрака.
	— Не. Моля ви, недейте.
	Внезапното й движение изненада Призрака и едва не го изкара от равновесие. Ръката му се изопна още повече и пръстът му беше готов да натисне спусъка.
	— По-добре стой където си, кучко.
	— Моля ви — повтори Кортни и вдигна ръце в знак, че се предава. — Тя ще се паникьоса още повече, след като затворихте вратата.
	Лушън кимна безгрижно.
	— Да, знам.
	Тейлър се вбеси.
	— Копеле.
	— Пусни я, Лушън — намеси се Хънтър. — Пусни Мадлин. Тя вече не ти трябва. Не е необходимо да отнемаш живота й. Тя не означава нищо за теб. Вземи мен и пусни нея. Нека Кортни изведе Мадлин от тук, а ти вземи мен.
	— Тъп смотаняко — рече Призрака, който още държеше на прицел Тейлър. — Осъзнай реалността, едър мъжаго. Ние вече ви държим, и курвата в стаята, и готината кучка от ФБР с хубавите пръсти на краката. — Той изпрати въздушна целувка на Тейлър и потърка слабините си. — Скоро ще бъдеш моя, кучко. И ще те накарам да пищиш. Можеш да се обзаложиш.
	Кортни загуби самоконтрол.
	— Да го духаш, шибан грознико с пигмейска пишка!
	Може би заради думите й или защото на Призрака му беше писнала тази игра, но бушонът в главата му пламна.
	— Не — каза той толкова гневно, че думата изтече като лига от устата му. — Ти го духай, тъпа кучко. — И натисна спусъка на пистолета си.


>>	98.

	_Академията на ФБР, Куонтико, Вирджиния_
	_Четирийсет и пет минути по-рано_
	На агентите от ФБР не им отне много време да се свържат с Джошуа Фостър, отговорника за въздушния трафик на градското летище в Берлин. Обаждането веднага бе прехвърлено на директора Кенеди в оперативната стая.
	— Господин Фостър — каза Кенеди и включи разговора на високоговорител. — Казвам се Ейдриън Кенеди и съм директор на Националния център за анализ на насилствени престъпления и Отдела за бихейвиористичен анализ на ФБР. Мисля, че сте били в контакт с един от агентите ни. Името му Робърт Хънтър. Дали сте му ключовете на вашия джип.
	— Ммм, да, точно така. — В гласа на Джошуа Фостър прозвуча разбираема нервност.
	— Добре, господин Фостър, моля, слушайте внимателно. Много е важно. Разбрах, че джипът ви е съвсем нов.
	— Да, купих го преди два месеца.
	— Чудесно. Има ли вграден предавател за местонахождението, джипиес локатор, в случай на кражба?
	— Да.
	Лицето на Кенеди засия.
	— Но кодът на проследяващия предавател не е у мен — добави Фостър, предугаждайки следващия въпрос на Кенеди. — Вкъщи е.
	— Не ни е необходим — обади се агентът на радарната станция. — Трябва ни само регистрационния номер на джипа и аз мога да намеря кода на предавателя по него.
	— О, добре. — Фостър им каза регистрационния номер на джипа си.
	— Много ви благодаря, господин Фостър. Много ни помогнахте.
	— Може ли да попитам… — започна Фостър, но Кенеди вече беше прекъснал разговора.
	— Колко време ще ти отнеме да намериш кода за проследяване? — обърна се той към агента.
	— Съвсем малко — отговори специалистът, който вече пишеше нещо на компютъра си.
	Докато Кенеди чакаше, мобилният телефон отново иззвъня в джоба на сакото му. Обаждаше се специален агент Мойър, водачът на екипа, изпратен до езерото Солтънстол в Ню Хейвън. Те търсеха останките на Карън Симпсън и другите четири жертви.
	— Господин директор — каза агентът с твърд, но смирен глас, за да покаже уважение. — Сър, информацията е сто процента вярна. Засега изровихме останките на пет жертви. — Последва неловко мълчание. — Искате ли да продължим да копаем? Районът е доста голям и ако това е предпочитаното гробище на извършителя, не се знае още колко трупа може да намерим.
	— Не, няма да е необходимо — отвърна Кенеди. — Няма да намерите повече тела. — Той не се съмняваше, че Лушън е казал истината. — Само подгответе за транспортиране онези, които вече сте открили. Трябват ни тук, в Куонтико.
	— Разбрано, сър.
	— Добра работа, агент Мойър — добави Кенеди и затвори.
	— Намерих кода на проследяващия предавател — съобщи агентът на радарната станция и въведе още няколко команди в компютъра си.
	Очите на всички бяха вперени в екрана.
	— Проследявам джипа.
	Секундите се нижеха бавно като минути. Най-после картата на екрана се размести, за да покаже ярка пулсираща точка.
	— Открихме местонахождението му — развълнувано каза агентът и след кратко мълчание добави: — И изглежда не се движи.
	— Да, виждам — намръщи се Кенеди. — Но къде точно са те, по дяволите?
	— Като гледам, насред дивата пустош — отбеляза доктор Ламбърт.
	Според картата джипът беше спрял в края на безименна черна пътека навътре в гъста гора на няколко километра от градското летище на Берлин.
	— Трябва ни сателитно изображение, а не карта — заяви Кенеди.
	— Един момент — отвърна агентът и веднага започна да трака по клавиатурата.
	Две секунди по-късно картата на екрана се замени със сателитно изображение на района.
	Всички се намръщиха.
	— Какво е това? — попита Кенеди и посочи нещо като строеж недалеч от мястото, където беше паркиран джипът.
	Агентът приближи мястото и пренастрои резолюцията.
	— Прилича на стара изоставена къща или някаква друга сграда — отговори той. — Или поне каквото е останало от нея.
	— Това е. Те са там. Лушън държи жертвата си на това място. — Кенеди извади телефона си и се обади на агент Броуди в Птица две. Те трябваше да се приземят и да стигнат до къщата незабавно.


>>	99.

	Хънтър го видя, преди да се случи реално.
	Забеляза, че в студените очи на Призрака експлодира нещо, сякаш го инжектираха със свръхдоза от чист гняв и зло, и разбра, че той е преминал точката, от която няма връщане назад. Но макар че го видя, този път Робърт не можа да действа достатъчно бързо. Не успя да застане между Тейлър и Призрака, на когото му отне само част от секундата да натисне спусъка.
	Петлето чукна ударника в пистолета му и сякаш активира някакъв бутон за забавени кадри за Хънтър. Той буквално видя как куршумът изскочи от дулото, полетя във въздуха и изсвистя покрай дясната страна на лицето му, пропускайки го на косъм. Робърт инстинктивно започна да се обръща към Кортни, но не беше необходимо. От това разстояние дори неопитен стрелец не би пропуснал, а той видя в очите на Призрака, че не му е за пръв път. Една милисекунда след изстрела Хънтър почувства топлината на разплисканата кръв и мозъчното вещество по врата и лицето си, когато главата на Тейлър се взриви от фрагментиращия куршум.
	Въздухът в стаята мигновено се изпълни с миризма на кордит.
	Робърт все пак успя да се обърне достатъчно бързо, за да види как тялото на Кортни отхвръкна назад и се удари в бронзираната врата, а после падна на пода. Стената зад нея веднага се обагри в тъмночервено с петънца от плът, сива материя и руса коса. Куршумът я беше улучил точно между очите. Поради ниския ръст на Призрака и позицията му по отношение на Тейлър куршумът бе излетял малко нагоре и под ъгъл от ляво надясно. Пораженията бяха умопомрачителни. По-голямата част от горната дясна страна на главата на Кортни липсваше, взривена от поразяващия ефект на патрона „Сивил Дифенс“ — специален патрон, предназначен да се взривява и да раздробява при контакт, разпращайки дребни парченца във всички посоки.
	Тейлър нямаше шанс.
	Хънтър бързо се обърна към Призрака, който сега се прицели в него.
	— Мръдни, здравеняко, хайде, мръдни и ще ти пръсна черепа върху скапания й труп.
	Робърт почувства, че всеки мускул в тялото му се напряга от гняв, и трябваше да използва всичката сила на волята си, за да не се нахвърли върху мъжа. Той остана на мястото си. Дишането му беше затруднено и ръцете му трепереха, но не от страх.
	— Да, така си и мислех — каза Призрака. — В края на краищата, не си толкова корав, а?
	— Какво беше това, мамка му? — изкрещя Лушън, който изглеждаше по-изненадан от Хънтър. — Защо я застреля, по дяволите?
	Призрака продължи да държи пистолета си насочен към Робърт.
	— Защото кучката ми лазеше по нервите — отвърна той със сериозен, но равнодушен тон. — Знаеш, че мразя някой да ми говори така.
	Лушън отстъпи крачка назад и прокара ръка по челото си.
	— Кучката с мръсната уста си получи заслуженото. — Призрака повдигна рамене, сякаш само беше хвърлил стреличка към табло за дартс. — Пък и какво значение има? И двамата щяха да умрат, нали? Те видяха лицата ни, Лушън. И ти, и аз знаем, че нямаше да излязат живи от тук. И всичкото това бръщолевене ме изнерви и затова ускорих нещата за нея. — Той кимна към Хънтър. — И знаеш ли какво? Ще направя същото и с него.
	Лицето на Призрака пламтеше от садистично желание и Робърт видя, че очите му се изпълниха със същата решителност както преди няколко минути.
	Нямаше време за реагиране.
	Спусъкът беше натиснат още веднъж.
	Както и преди, куршумът порази мишената с изумителна точност.


>>	100.

	_В небето над град Милано, Ню Хампшър_
	_Четирийсет минути по-рано_
	Агент Броуди и екипът му в Птица две започваха да губят надежда.
	Самолетът кръжеше по външния периметър на градското летище на Берлин от няколко минути. Пилотът вече беше казал на Броуди, че скоро ще се нуждае от план за действие. Машината имаше гориво за още трийсет — трийсет и пет минути летателно време, но ако не кацнеха в Берлин, трябваше да се приземят някъде другаде и да презаредят, преди да отлетят обратно за Куонтико. Това означаваше да обърнат и да отидат на друго летище.
	Най-близо до Берлин се намираше градското летище на Горам — на пет-десет минути на юг в зависимост от вятъра. Като предпазна мярка пилотът винаги си оставяше още десет минути летателно време, в случай че трафикът за приземяване е натоварен или други непредвидени обстоятелства. Затова имаха още десет, най-много петнайсет минути време да кръжат. След това пилотът щеше да обърне самолета и да се отправи към Куонтико.
	Мобилният телефон на Броуди беше на масичката пред него. Той гледаше като хипнотизиран тъмния му екран. Когато най-сетне провери часовника си, бяха изминали седем минути. Още три минути и операцията щеше да приключи. Трябваше да се обади на Кенеди.
	Докато протягаше ръка към него, телефонът иззвъня.


>>	101.

	Хънтър не за пръв път гледаше в дулото на пистолет. И не за пръв път се намираше в ситуация на живот и смърт, но Призрака беше твърде далеч, за да стигне до него навреме, и твърде близо, за да може да отскочи встрани или да се хвърли на пода, за да избегне куршума.
	Този път нямаше изход.
	В частта от секундата, преди Призрака да натисне спусъка, Хънтър си помисли само колко много съжалява, че не можа да защити Тейлър и че не успя да изпълни обещанието, което беше дал на Джесика, докато държеше в обятията си осакатеното й тяло.
	Въпреки онова, което предстоеше, Робърт не затвори очи. Дори не мигна. Нямаше да достави това удоволствие на Призрака. Очите му останаха приковани в лицето му. И затова видя как главата му експлодира.
	Изстрелът беше безупречен. Куршумът улучи Призрака в лявото слепоочие. Кухият му връх мигновено се напълни с телесни течности и тъкани и го принуди да се взриви, докато минаваше през стената на черепа и мозъка на Призрака, жестоко разкъсвайки всичко по пътя си.
	Взривяващият ефект на патрона с кух връх намалява значително скоростта на куршума и в повечето случаи няма изходна рана. Куршумът обикновено засяда в мишената. От такова близко разстояние обаче силата на патрона .45 калибър беше повече от достатъчна, за да изстреля куршума през обръснатата глава на Призрака.
	Когато това се случи, изходната рана от взривил се патрон „Сивил Дефенс“ .45 е внушителна. В случая с Призрака тя беше с големината на грейпфрут. Половината от дясната страна на лицето му, от ухото до края на главата, се взриви, сякаш от голямо яйце се излюпи извънземно същество. По стените и командното табло вдясно от него се разплискаха кости, кръв, мозъчна тъкан и кожа, покривайки всичко с лепкава червена каша.
	Ужасяващо силният звук на изстрела накара Хънтър да трепне, но той пак не затвори очи. Видя как гневът, решителността и злото изчезнаха от очите на Призрака, а после тялото му се повдигна над пода от ударната сила на куршума, стовари се върху командното табло и се свлече на земята като празен брашнен чувал. Около главата му бързо започна да се образува локва кръв.
	Пистолетът му също падна върху командното табло, но се плъзна до другия край на стаята и се спря някъде зад кашоните.
	Сърцето на Робърт препускаше бясно в гърдите. Във всяка вена в тялото му нахлу адреналин, който го накара да се разтрепери. Погледът му най-после се отмести към Лушън. Хънтър видя тънката струйка пушек, разнасящ се във въздуха от изстрела, но отново преди да реагира, Лушън вече бе насочил към него пистолета на Тейлър.
	— Стой там, където си, Робърт. Наистина не искам, но ако се наложи, ще те прострелям право в сърцето. Знаеш, че говоря сериозно.
	Хънтър се втренчи в него, без да може да скрие изненадата си от онова, което той току-що беше направил.
	— И без това никога не съм го харесвал — обясни Лушън с обичайния си хладен маниер. — Той беше тъп, садистичен хлапак без цел, който е бил травматизиран като малък и затова обичаше да изтезава и да убива хора само за удоволствие.
	Коментарът беше забавен, идвайки от Лушън.
	— И срокът му на годност току-що изтече — добави Лушън без абсолютно никакво угризение или съжаление в тона си. — Като предишните. Те всички го правят на края, затова просто си намирам друг малък помощник.
	Робърт се беше съсредоточил върху пистолета в ръката му.
	— Ако искаш, вярвай, но нямах намерение да убивам агент Тейлър, освен ако не е крайно необходимо, но за жалост тя засегна много деликатна тема по отношение на Призрака. Той произлизаше от абсолютно ненормално семейство. И двамата му родители са го малтретирали физически и психически по начини, които дори на мен ми е трудно да си представя. Принуждавали го непрекъснато да ходи гол вкъщи и постоянно му се подигравали, особено заради мъжествеността му, наричайки го с обидни имена. Досещаш ли се коя е била една от обидите?
	— Пигмейска пишка — промълви Хънтър.
	Лушън кимна.
	— Точно така. За съжаление агент Тейлър му каза същото.
	У един силно травмиран и психически неуравновесен човек една-единствена дума, звук, цвят, образ, миризма… куп обикновени неща лесно могат да отворят ужасно болезнена рана. Реакцията на такъв човек е непредсказуема, но когато е склонен към насилие, в нея почти винаги присъства насилие. В случая с психопат като Призрака подобна реакция обикновено е фатална.
	— Когато станал на седемнайсет — продължи Лушън, — на Призрака най-после му писнало. Завързал баща си за леглото, кастрирал го и оставил кръвта му да изтече, докато умре. След това направил на каша главата на майка си с бейзболна бухалка. Той беше твърде увреден. Знаех, че и без това скоро ще трябва да се отърва от него.
	Въпреки кървавия хаос в контролната стая Хънтър положи усилия да разсъждава колкото е възможно по-ясно. Припомни си главната си грижа и обърна глава да погледне коридора зад себе си. Очите му съзряха тялото на Кортни на пода и сърцето му отново се сви. Той пак насочи погледа си към Лушън.
	— Пусни Мадлин, Лушън — повтори Хънтър. — Моля те. Ако искаш друга жертва, вземи мен. Тя не означава нищо за теб.
	— Вярно е и именно заради това би трябвало да я убия, Робърт. Защото тя не означава нищо за мен. Ти обаче беше най-добрият ми приятел. Ние с теб имаме минало. Защо да убивам теб вместо нея?
	— Защото вече взе половината ми живот, когато ми отне Джесика. А аз знам, че не обичаш да оставяш нещата недовършени.
	Колкото и да се опитваше да ги прикрие Хънтър, Лушън долови неподправени чувства в гласа му.
	— И ето сега имаш тази възможност, Лушън — добави Хънтър. — Пусни Мадлин и довърши онова, което започна с мен, защото ако не го направиш, ще те убия.
	Въпреки сериозността в думите си той говореше така, сякаш се обръщаше към някого в библиотека, с тих и спокоен глас.
	— Добре — каза Лушън и пристъпи към окървавеното командно табло. Оръжието му все още беше насочено към сърцето на Хънтър. — Да видим дали държиш на думата си, Робърт. — Той щракна лостче на таблото и вратата в дъното на коридора отново се отвори.
	Хънтър се обърна към коридора.
	Мадлин веднага вдигна глава. Изглеждаше още по-вцепенена отпреди.
	Хънтър знаеше, че тя е чула двата изстрела, които несъмнено я бяха уплашили и накарали да си мисли най-лошото за случващото се навън и онова, което ще стане с нея.
	Мадлин дишаше учестено панически и в момента нищо на света не можеше да я накара да престане да трепери.
	Лушън врътна глава към коридора.
	— Да отидем при нея, а? Имам една последна изненада за теб.


>>	102.

	Хънтър трябваше да прескочи трупа на Тейлър, за да стигне до коридора. Лушън го последва, но на безопасно разстояние. Нямаше начин Хънтър да предприеме атака, преди той да изстреля най-малко два куршума в него.
	Когато Робърт тръгна по коридора, очите на Мадлин срещнаха неговите и той видя в тях само едно — неподправен ужас.
	— Моля те, помогни ми.
	Този път най-после я чу. Слабият й треперещ глас беше сподавен от страх.
	— Мадлин, моля те, запази спокойствие — каза Хънтър с най-уверения си глас. — Всичко ще бъде наред.
	Погледът й се отмести от него, намери Лушън и сякаш пред нея се материализира чудовището, което я беше измъчвало в най-страшните й детски кошмари. Страхът в нея се развихри като ураган и тя започна да пищи и да гърчи крехкото си тяло на стола.
	— Мадлин — каза Хънтър. — Погледни ме.
	Тя не го погледна.
	— Погледни ме, Мадлин — повтори той, този път по-твърдо.
	Тя отмести очи към него.
	— Точно така. Браво. Добро момиче. Гледай ме и се опитай да запазиш спокойствие. Ще те измъкна оттук. — Робърт се мразеше, че лъже, но в ситуацията, в която се намираше, нямаше какво друго да направи.
	Мадлин все още изглеждаше ужасно уплашена, но нещо в тона на Хънтър сякаш й въздейства. Тя го погледна в очите и престана да пищи.
	— Влез вътре, завий наляво, извърви пет крачки и коленичи, Робърт — заповяда Лушън, когато стигнаха до вратата.
	Хънтър се подчини.
	В стаята нямаше нищо друго, освен стола, на който седеше Мадлин, и малък шкаф с две чекмеджета в отсрещния ъгъл. Във въздуха се носеше лек мирис на урина и повърнато, който се бореше с по-острата миризма на дезинфектант, сякаш някой беше повръщал много и почистването беше немарливо.
	Лушън влезе в стаята след Хънтър, зави надясно и се приближи до шкафа. Издърпа най-горното чекмедже и бръкна вътре да вземе нещо.
	Очите на Мадлин се стрелнаха към него.
	— Гледай мен, Мадлин — каза Хънтър. — Не се тревожи за него. Дръж погледа си на мен. Хайде. Насам.
	Тя отново отправи поглед към Хънтър.
	— Много си добър със заложниците, Робърт — отбеляза Лушън и отиде от лявата страна на стола на Мадлин.
	Хънтър най-после видя какво е извадил Лушън от чекмеджето — нож от неръждаема стомана, дълъг тринайсет сантиметра.
	— Знаеш ли, мразя огнестрелните оръжия — каза Лушън и с бързо движение на ръката освободи пълнителя от пистолета на Тейлър. Пълнителят изтрака на пода и той го ритна зад себе си, далеч от Хънтър. С друго много бързо двойно движение на ръката си дръпна плъзгача и изхвърли патрона от патронника.
	Хънтър беше приковал вниманието си в него. Най-после започна да съзира шанс.
	Лушън бе отместил пистолета встрани от себе си и изваждаше пълнителя. За нула време разглоби оръжието и пусна частите на пода.
	Хънтър изпусна затаения си дотогава дъх. Мускулите му бяха напрегнати и готови, докато се питаше дали ще стигне до Лушън достатъчно бързо.
	— Дори не си го помисляй, Робърт — каза Лушън, пристъпи напред и застана зад стола на Мадлин. Доближи ножа до гърлото й с лявата си ръка, а с дясната хвана косата й и дръпна назад главата й. Видя, че Хънтър изгаря от желание да се нахвърли върху него. — Помръднеш ли мускул, ще й прережа гърлото.
	Мадлин почувства студеното острие върху кожата си и сърцето й почти спря. Този път беше толкова вцепенена, че не можа дори да изпищи.
	Хънтър стоеше неподвижно.
	— Знам, че ме презираш, стари приятелю — леко, почти с извинение се усмихна Лушън. — И не те обвинявам. Всеки би го направил, когато не знае истинската цел зад всичко, което съм извършил. За всекиго аз съм само психопат, садистичен убиец, който от двайсет и пет години изтезава и убива хора, нали? За теб обаче съм нещо повече. Аз съм човекът, който те обсебва от двайсет години. Човекът, който жестоко уби единствената жена, която си обичал. Жената, за която щеше да се ожениш. Жената, която щеше да ти даде семейство.
	Хънтър почувства, че в гърдите му отново се надигат гняв и ярост.
	— Аз обаче съм много повече от това — продължи Лушън. — С течение на времето ще го разбереш. Оставям подарък на теб и на ФБР. — Той врътна глава към коридора. — Няма да имате проблем да го намерите. Но това ще стане по-късно, защото сега ще ти дам възможност да изпълниш обещанието, което даде на себе си и на Джесика преди всичките тези години, Робърт. И това ще бъде единственият шанс, който ще получиш, защото, ако не ме убиеш сега, _никога_ повече няма да ме видиш. Не и в този живот.
	Сърцето на Хънтър заби учестено.
	— Проблемът е моралната дилема, която ще се развихри в съзнанието ти и ще хвърли съвестта ти в мъчителна душевна битка, стари приятелю. — Погледът на Лушън се стрелна за миг към Мадлин и после се върна на Хънтър. — Нека да поясня какво имам предвид, като ти задам един лесен въпрос. — Той млъкна и прониза с поглед очите на Хънтър. — И въпросът е следният — ако ме нападнеш сега, как ще спреш кръвоизлива й и ще я закараш в болница, преди кръвта й да изтече и тя да умре?
	Със свръхбързо движение Лушън прокара ножа от врата на Мадлин до стомаха и го заби в лявата й страна, точно под гръдния кош. Острието потъна до дръжката.
	Хънтър отвори широко очи от шок.
	— Не — извика той и се хвърли напред, но Лушън беше готов за това и преди Хънтър да стигне до него, го ритна в гърдите с подметката на ботуша си. Останал без дъх, Хънтър се претърколи назад от силния удар. Лушън извади ножа от Мадлин. Раната се отвори и започна да кърви обилно.
	— Изпълни обещанието си към Джесика или спаси Мадлин Рийд, Робърт — каза Лушън и тръгна към вратата. — Не можеш да направиш и двете. Избирай, стари приятелю.
	Той изчезна в коридора.


>>	103.

	Хънтър си пое дъх едва след няколко секунди и когато го направи, белите дробове и гърдите му пламнаха, сякаш беше погълнал горящ въглен. Той инстинктивно вдигна ръка към гърдите си и погледна към вратата. Краката му задраскаха по пода, опитвайки се да намерят опора, за да се изправи.
	Стана. Първичният му инстинкт се задейства и той се втурна към вратата. Нямаше начин да позволи на Лушън да се измъкне. Знаеше, че той говореше сериозно — ако не го убиеше сега, Хънтър едва ли щеше да получи друг шанс. Лушън беше планирал бягството си до последния детайл. На ФБР беше отнело двайсет и пет години да го залови първия път. Кой знае още колко време ще им трябва, ако изобщо го хванат?
	Хънтър беше направил само три крачки към коридора, когато съзря Мадлин. Кръвта течеше на вълни от отворената й рана. Главата й отново беше клюмнала на гърдите. Клепачите й бяха притворени. Животът я напускаше.
	Хънтър имаше отлични познания по анатомия. Раната беше в лявата страна на стомаха на Мадлин, точно под ребрата. Ножът, който бе използвал Лушън, беше дълъг тринайсет сантиметра, и той беше вкарал цялото острие в плътта й. Съдейки по количеството кръв, което губеше Мадлин, Лушън беше разкъсал орган с много кръвоносни съдове.
	„Горната лява страна — помисли си той. — Острието е пронизало далака й.“
	Освен това забеляза, че Лушън завъртя острието, докато го изваждаше от тялото й, разширявайки раната и целия канал на проникване. Ако Хънтър не спреше кръвоизлива веднага, Мадлин щеше да умре от загуба на кръв до четири-пет минути. Дори ако успееше да спре външното кървене, той не можеше да направи нищо за вътрешния кръвоизлив. Пак трябваше бързо да я закара в болница и в операционна зала.
	Примига веднъж. Приоритетите му се сблъскаха точно както беше предсказал Лушън.
	Лушън се измъкваше.
	„_Никога_ повече няма да ме видиш. Не и в този живот.“
	Хънтър отново примигна. Душевната битка, за която говореше Лушън, сега се вихреше с пълна сила в съзнанието му.
	„Изпълни обещанието си към Джесика или спаси Мадлин. Не можеш да направиш и двете. Избирай, стари приятелю.“
	Хънтър примигна още веднъж и после се втурна към Мадлин.
	Коленичи пред нея, разкъса ризата си, смачка я на топка, сложи я върху раната и я притисна. Платът мигновено се намокри от кръвта й.
	— Погледни ме, Мадлин — каза той и протегна ръка към ножа, който беше хвърлил Лушън. — Погледни ме.
	Тя не отвори очи.
	— Мадлин, погледни ме.
	Тя се опита, но клепачите й затрептяха.
	— Не, не, не. Остани с мен, миличка. Не затваряй очи. Знам, че си уморена, но трябва да останеш будна, разбираш ли? Ще те измъкна от тук.
	Хънтър погледна зад стола. Ръцете й краката й бяха завързани с найлоново въже. Докато продължаваше да притиска раната й с лявата си ръка, той наклони тялото си надясно и сряза въжето.
	Ръцете на Мадлин увиснаха до тялото, сякаш беше парцалена кукла.
	Хънтър бързо сряза найлоновото въже около краката й.
	— Мадлин… — Той пусна ножа и протегна ръце към лицето й. Докосна брадичката й и леко разтърси главата й. — Остани с мен, миличка. Не заспивай.
	Сънените й очи намериха лицето му.
	— Точно така. Гледай ме в очите. — Хънтър хвана лявата й ръка и я сложи върху ризата си над раната й. — Искам да притискаш това до тялото си с всички сили. Разбираш ли, миличка?
	Той взе и дясната й ръка и я постави върху лявата, така че Мадлин да притиска ризата с двете си ръце.
	Тя не реагира.
	— Дръж ръцете си там и притискай, чу ли?
	Мадлин се опита, но беше толкова немощна, че нямаше достатъчно сили да притиска раната, за да ограничи кървенето. Налагаше се да го направи Хънтър и в същото време да я изнесе от бомбоубежището, да я сложи в джипа, ключовете за който все още бяха в джоба му, и да я закара в болница. Задачата беше много трудна.
	Той постави лявата си ръка върху ръцете на Мадлин, за да й помогне да притиска по-силно.
	„Мисли, Робърт, мисли“ — каза си и огледа стаята. Нямаше абсолютно нищо, което можеше да използва.
	Хрумна му да изтича в контролната стая и да потърси тиксо или въже, с което да прикрепи ризата към раната, но това щеше да отнеме твърде много време, а Хънтър не разполагаше с никакво.
	„Мисли, Робърт, мисли“ — повтори си той и отново огледа стаята.
	И тогава се сети за Призрака.
	Призрака беше дребен, с много тясна талия, но Мадлин беше отслабнала толкова много, че коланът му сигурно щеше да опаше тялото й.
	— Мади, притискай ризата. Ей сега ще се върна.
	Тя го погледна със замъглени очи.
	— Дръж здраво, миличка. Идвам веднага.
	Пусна ръцете й и от раната мигновено потече кръв. Мадлин нямаше сили да притиска. Робърт трябваше да действа бързо.
	Той се изправи и хукна по коридора. Стигна до контролната стая за три секунди.
	Призрака носеше евтин черен кожен колан, обикновен модел, с катарама, която се щракаше. Хънтър го разкопча и го издърпа от кръста му с един силен замах. Без да губи време, се завтече обратно по коридора и когато стигна до Мади, беше загубил само девет секунди.
	Ръцете й почти бяха пуснали ризата.
	— Тук съм, Мади, тук съм — каза Хънтър и притисна ризата с лявата си ръка, а с дясната надигна гърба на Мадлин от облегалката на стола и уви колана на Призрак около торса й и подгизналата от кръв риза. — Сега малко ще те стегна — добави той и дръпна силно колана.
	Мадлин се закашля няколко пъти. От устата й не излезе кръв. Това беше добър знак.
	Хънтър закопча колана.
	— Добре, миличка, сега ще те взема и ще се махнем от това място, по дяволите. Ще те закарам в болница. Не заспивай. Знам, че си уморена, но не затваряй очи. Разбираш ли? Дръж очите си отворени. Готова ли си? Тръгваме.
	Вдигна я на ръце и се изправи. Коланът беше здраво пристегнат и не се размести. Мадлин се закашля отново. Все още нямаше кръв.
	Хънтър побягна по коридора колкото му държат краката.


>>	104.

	Мракът навън беше почти непрогледен, но след като Хънтър излезе от онова сатанинско подземие, свежият нощен въздух му се стори божествен.
	— Мадлин, не заспивай. Не затваряй очи — повтори той, когато спря почти на върха на дългото стълбище. Не виждаше добре дали очите й са отворени или не, но знаеше, че трябва да й говори. Не можеше да й позволи да задреме.
	Фенерчето все още беше в джоба му. Той вдигна левия си крак две стъпала по-високо от десния, бръкна непохватно в джоба си с лявата ръка, извади го и го запали.
	Мадлин се бореше да не затвори очи.
	— Справяш се чудесно, миличка. Остани будна.
	Хънтър имаше добро чувство за ориентация и си спомняше, че се приближиха към подземието отляво, затова се обърна натам и започна да крачи бързо.
	— Справяш се страхотно, Мадлин. Само след минутка ще бъдем в колата.
	Тя не реагира. Главата й се отпусна върху рамото на Хънтър.
	— Не, не, не… Хей, няма да задрямваш. Кажи ми името си, миличка. Как е цялото ти име?
	— А?
	— Името ти. Кажи ми цялото си име, миличка. — Хънтър искаше да провери и нивото й на съзнание.
	— Мади — отвърна тя.
	Шепотът й ставаше все по-слаб. Въпреки турникета сега кръвта й се стичаше по ръцете му и надолу по тялото му, към панталона. Тъй като Хънтър тичаше, гърдите и лицето му също бяха изпръскани.
	— Чудесно. Страхотно. Мади съкратено ли е от нещо?
	— А?
	— Мади е съкратено от нещо, нали?
	— Мадлин.
	— Хубаво име. Но каква е фамилията ти?
	Тя не отговори.
	— Мади, събуди се. Стой с мен, миличка. Как е фамилното ти име? Кажи ми фамилията си.
	Мадлин мълчеше. Хънтър я губеше.
	Той откъсна очи от пътеката, за да погледне лицето й, и тогава почувства, че нещо се вряза в лявата му пета. Болката се стрелна нагоре по крака му и го накара да се спъне и да загуби равновесие. За малко не падна на земята. Спъването и разтърсването събудиха Мадлин. Очите й потрепнаха и се отвориха и тя най-после го погледна.
	Въпреки болката Хънтър се усмихна.
	— Почти пристигнахме. Дръж очите си отворени, чу ли?
	Тичането му се превърна в мъчително куцане. Остра болка пронизваше левия му крак всеки път, щом докоснеше земята.
	Най-после стигнаха до предната част на къщата.
	— ФБР! Стой, не мърдай, или ще стреляме! — Викът се чу вляво от Хънтър. Той обърна глава в тази посока, но в лицето му блесна светлина и не му позволи да види кой издаде заповедта.
	Хънтър спря.
	В следващата секунда от мрака се появиха още четири светлини — още една вляво от него, две вдясно и една отпред — и той видя, че е обграден от агенти на ФБР. Всички бяха насочили оръжията си към него. Това несъмнено бяха подкрепленията, изпратени от Кенеди.
	— Сложи жената на земята и отстъпи три крачки назад, бавно и полека! — изкрещя същият човек.
	— Аз работя за ФБР — извика Хънтър и лек гняв засенчи облекчението в гласа му. — Казвам се Робърт Хънтър. Наложи се да оставя документите си на пистата на градското летище в Берлин. Може да попита директора Ейдриън Кенеди, ако искате, но го направете после, защото тази жена се нуждае от _незабавна_ медицинска помощ.
	Агент Броуди, който беше изкрещял заповедите, пристъпи крачка напред, присви очи и се вгледа в Хънтър. За две секунди паметта му сравни изцапаното с кръв лице на Хънтър със снимката, която директорът Кенеди му беше изпратил по имейла.
	— Свалете оръжията. Той е с нас — инструктира Броуди екипа си и бързо тръгна към Хънтър. — Трябваше да сте двама — каза той, когато стигна до него. — Агент Тейлър?
	Хънтър леко поклати глава и това каза на Броуди всичко, което искаше да знае.
	Към тях се присъединиха други двама агенти. Останалите стояха на разстояние и претърсваха периметъра с фенерчетата и оръжията си.
	— А затворникът? — попита Броуди, когато тръгнаха към мястото, където беше спрял джипът.
	— Избяга — отвърна Хънтър. — Къде е колата ви?
	— Паркирана е до джипа, който си взел от отговорника за въздушното движение.
	— Кога дойдохте тук?
	— Преди минута. Тъкмо се приближавахме към къщата, когато те видяхме да излизаш.
	— Не забелязахте ли Лушън?
	Те стигнаха до колите. Екипът на Броуди беше с джип „Дженерал Мотърс“.
	— Не.
	Единият агент отвори задната врата. Другият помогна на Хънтър да сложи Мадлин на задната седалка. Той нежно приглади косата й назад.
	— Мадлин, остани будна, чу ли? Близо сме.
	Тя примигна уморено.
	Хънтър погледна агента, който държеше ключовете на джипа.
	— Трябва веднага да я закараш в болница.
	Агентът седна зад волана.
	— Ще я закарам.
	Хънтър се обърна към втория агент.
	— Седни отзад до нея. _Не_ й позволявай да заспи. Кажи на лекарите, че е наръгана с нож в горната лява част на стомаха, на приблизително тринайсет сантиметра дълбочина. Острието е стигнало до далака и беше завъртяно по посока на часовниковата стрелка на излизане.
	Агентът кимна и се качи в джипа.
	Устните на Мадлин се раздвижиха.
	— Какво каза, миличка? — попита Хънтър, наведе се и доближи ухо на два–три сантиметра от устните й.
	— Моля те, не ме оставяй. — Гласът й се чуваше едва-едва. Тя изпадаше в шок.
	— Няма. Обещавам. Тези хора ще те закарат в болница, за да те излекуват. Аз ще дойда след тях. Няма да те оставя. Първо обаче ще хвана копелето, което ти причини това.
	Хънтър затвори вратата и погледна шофьора.
	— Тръгвай.


>>	105.

	Когато джипът потегли, Хънтър се обърна към агент Броуди.
	— Минали сте по този път и не сте видели Лушън? — отново попита той.
	— Не — потвърди Броуди.
	Хънтър отмести поглед към гората около тях.
	— Има друг път до къщата — добави Броуди.
	Робърт го погледна.
	— Вижда се на сателитна снимка или на карта — обясни агентът. — Заобикаля и води до задната страна на постройката.
	Хънтър вече подозираше, че има и друг път, по който се стига до къщата, защото Призрака сигурно беше дошъл с кола. Нямаше как да е вървял пеша.
	— Да вървим — каза той.
	Те бързо тръгнаха към къщата. Другите двама агенти ги видяха и се присъединиха към тях. Минаха покрай стълбището, водещо към сатанинското подземие, и продължиха към задната част на къщата.
	Задният двор беше занемарен като сградата. Лушън беше казал истината. Имаше малко езеро, или по-скоро нещо, което някога е било езеро. Сега представляваше грозна кална локва. Имаше и широка бетонна пътека, напукана и осеяна с дупки. От дясната й страна беше паркиран очукан петнайсетгодишен „Форд Бронко“. Всички извадиха оръжията си и бавно и предпазливо се приближиха до колата. Вътре нямаше никого. Несъмнено беше на Призрака.
	Този път беше ред на Броуди да огледа гората около къщата.
	— Мислиш ли, че той се придвижва пеша през гората? — попита той.
	Хънтър се върна на черната пътека, коленичи и огледа земята на светлината на фенерчето си.
	— Не — отвърна след няколко секунди. — Има мотоциклет. — Посочи следите от гуми, които беше открил.
	— Каква преднина има?
	— Пет, най-много шест минути.
	Броуди извади мобилния си телефон.
	— Тогава не може да е далеч. Ще се обадя на директора Кенеди. Той ще организира блокади на пътищата по периметъра.
	Хънтър затвори очи и се прокле, че не го е предвидил. Не каза нищо на агент Броуди, но знаеше, че блокадите по пътищата няма да свършат работа, не и на това забравено от бога място и с малкото време, с което разполагаха.
	Блокадата на пътищата по периметъра изисква много хора и превозни средства — а Хънтър беше сигурен, че Берлин и Милано в Ню Хампшър нямат такива ресурси. Би се изненадал, ако двете полицейски управления заедно наброяват повече от осем души и четири коли. Кенеди трябваше да поиска помощ от полицията в съседните градове. Най-близкият полеви офис на ФБР беше чак през един щат. Докато Кенеди успее да събере хората, които са необходими за затварянето на всички пътища и пътеки в района, Лушън със сигурност ще бъде в друг щат.
	Хънтър знаеше, че нищо от случващото се не е случайно. Лушън не оставяше абсолютно нищо на шанса.


>>	106.

	_Четири часа по-късно_
	Бомбоубежището гъмжеше от служители на ФБР. Телата на Кортни Тейлър и Призрака бяха сложени в чували с ципове и откарани на летището, откъдето щяха да бъдат транспортирани със самолет до главния съдебен лекар в Куонтико.
	Агентите от екипа на Броуди стигнаха до болница „Андроскогин Вали“ в Берлин за рекордно време. Лекарите все още оперираха Мадлин Рийд, но бяха казали на агентите, че поради нестабилното състояние на организма й — недохранване и частична дехидрация — шансовете й за оцеляване не са от най-добрите. Но докато има живот, има надежда.
	Хънтър и Ейдриън Кенеди бяха в контролната стая на бомбоубежището. Робърт му беше разказал всичко, което се беше случило, откакто загубиха сателитната връзка помежду си на летището.
	Кенеди го изслуша с мрачно изражение на лицето и без да го прекъсва. Когато Хънтър му каза как агент Тейлър беше екзекутирана от упор и причината за разстрела й, той затвори очи и отпусна брадичка на гърдите си. Хънтър го видя как потрепери от гняв.
	— Как се случи това, Робърт? Как така онзи тип Призрака ви е чакал? Не може да е бил тук през цялото време.
	— Вероятно не.
	— И все пак ви е чакал. Откъде е знаел точно кога ще дойдете?
	— Не е знаел.
	Изражението на Кенеди стана раздразнено.
	— Какво искаш да кажеш, Робърт?
	Обмисляше този въпрос от известно време.
	— ФБР има тайни процедури, които се задействат само ако се спомене някаква кодова дума или се въведе кодов номер, нали?
	Кенеди кимна и се замисли.
	— Имаш предвид, че Лушън е имал латентна процедура? Предварително планирана стратегия, в случай че бъде заловен?
	— Сигурен съм — потвърди Хънтър. — Има причина да е успял да изтезава и да убие толкова много хора в продължение на толкова много години, без никой да заподозре абсолютно нищо, Ейдриън, дори хора, близки до него. И причината е, че е отлично подготвен. Той е методичен, педантичен, дисциплиниран и много добре организиран. Случилото се тук е планирано отдавна.
	Докато Кенеди размишляваше върху думите на Хънтър, погледът му отново обходи стаята и се спря на локвата кръв до вратата, водеща към коридора — кръвта на агент Тейлър. В очите му се сблъскаха тъга и гняв.
	— Сигурен съм, че Лушън каза истината, че е оставил на Мадлин храна и вода за няколко дни — продължи Хънтър. — Но една обикновена кодова дума или сигнал биха задействали плана му. Ако ние не бяхме тук, Призрака пак щеше да дойде, за да поддържа живота й. Той очевидно е имал достатъчно време, защото е успял да я нахрани и да й даде вода, за да я предпази от дехидрацията. Знаел е, че няколко дни след кодовия сигнал Лушън ще накара онези, които са го задържали, да го доведат тук.
	Кенеди мълчеше и обмисляше информацията.
	— Призрака не е бил първият му „чирак“ — добави Хънтър. — Лушън каза така.
	Кенеди го погледна заинтригувано.
	— Каза, че срокът на годност на Призрака е изтекъл като на всички предишни „чираци“. Всички го правели, затова просто си намирал нов малък помощник. Убеден съм, че единствената причина Лушън да си намира чираци, е за да осъществява подобни планове, ако се наложи. Намирал ги е, обучавал ги е на процедурите, държал ги е известно време и после се е отървавал от тях, намирал си е нов и процесът е започвал отново.
	— Защото накрая те са се превръщали в бреме — отбеляза директорът. — В излишен риск.
	Хънтър кимна.
	Кенеди пак не изглеждаше напълно убеден.
	— Но за да задейства процедурата, Лушън трябва да е дал кодовата дума или сигнал на Призрака. Как го е направил?
	— С телефонно обаждане?
	Кенеди поклати глава.
	— Той нямаше достъп до телефон. Не му разрешавахме да се обажда. Беше изолиран от външния свят.
	— Само откакто са го прибрали от ФБР. Но е бил арестуван от шерифския отдел в Уийтланд, Уайоминг. Говорил ли е по телефона тогава?
	Кенеди затвори очи, сякаш изпита болка.
	— Кучи син — промълви той. Сега си спомни, че в доклада за ареста бе прочел, че на арестанта е бил разрешен един телефонен разговор. Никой не отговорил на обаждането. Кодов телефонен номер — линия, която звъни само в случай на… Това е бил кодовият сигнал. — Как е влязъл тук Призрака? — попита Кенеди. — Ти каза, че вратата на тази адска дупка е била заключена с катинар отвън.
	— Последната стая вдясно в коридора — отговори Хънтър. — Вътре има врата, която води в друг коридор, към изход в задната част на къщата. Влязъл е оттам. Първата стая вляво — Хънтър посочи към коридора — е помещение за наблюдение с два компютърни монитора. Лушън е скрил осем детектора за движение с камери за видеонаблюдение навън. Щом в обсега на камерите помръдне нещо, в бомбоубежището светва червена алармена лампа. — Той посочи червената крушка на стената зад Кенеди. — Едната камера е поставена на дърво в края на пътеката, водеща към предната страна на къщата.
	— Където си спрял джипа.
	— Да. Призрака е имал повече от достатъчно време да изведе Мадлин от килията — последната стая вляво, да я завърже за стола и да се вмъкне в кашона.
	Кенеди се обърна и погледна купчината кашони в тъмния ъгъл.
	— Скрил се е там?
	Хънтър кимна.
	— Той беше дребен и според Лушън е бил гъвкав като акробат. — Последва неловко мълчание. — Всичко е било репетирано, Ейдриън. Влязохме в капан и съжалявам, че не го предугадих.
	— Много добре подготвен капан — съгласи се Кенеди. — Лушън е поставил теб и агент Тейлър под невероятен натиск да бързате, за да спасите живота на заложницата. Постави теб под още по-голямо психическо напрежение, като разкри, че той е убиецът на годеницата ти само няколко минути преди да го принудиш да ви доведе тук. Вратата е била заключена с катинар отвън, за да мислим, че е действал сам. Не е имало причина ти или агент Тейлър да заподозрете, че тук ще ви чака някой.
	— Трябваше да огледам стаята по-внимателно. Ужасно съжалявам за случилото се с Кортни.
	Двамата се умълчаха.
	— Лушън няма да престане да убива — заяви Кенеди. — И двамата с теб го знаем. И когато отново убие, ще тръгнем по следите му и ще открием.
	— Не, няма.
	Кенеди го погледна гневно.
	— Той е убивал двайсет и пет години, без да знае никой, Ейдриън. Не оставя улики. Не следва определена схема и не повтаря един и същ метод на действие. Убивал е безразборно — стари, млади, мъже, жени, блондинки, брюнетки, американци, чужденци. За него нищо няма значение, освен опита. Той може да убие някого още днес. Нищо чудно вече да го е направил. Може да открием трупа и да претърсим местопрестъплението и пак да не успеем да установим със сигурност дали убиецът е Лушън, или не.
	— Значи вярваш в това, което ти е казал? — попита Кенеди. — Че никога повече няма да го видим?
	Хънтър кимна.
	— Освен ако не го надхитрим.
	— И как предлагаш да го направим?
	— Може да намерим нещо в тетрадките му.
	Кенеди отмести поглед към покритите с прах тетрадки на лавиците.
	— Това са тетрадките, които търсеше — обясни Хънтър. — Лушън ми каза, че ни оставя подарък. Е, това е. Има общо петдесет и три. Всяка съдържа двеста и петдесет — триста страници.
	Кенеди се приближи до едната лавица, извади произволно тетрадка и я разгърна. Страниците бяха изписани на ръка. Нямаше дати и не се споменаваше определено време. Групите изписани страници бяха отделени с бели листа, сякаш да се обособят в безименни глави.
	— Не знам какво точно ще намерим в тях, докато не прочетем задълбочено всичките — каза Хънтър, — но имам идея.
	— Слушам.
	— Прелистих две от тях, преди ти да дойдеш тук. Съдейки по онова, което видях, тетрадките описват не само чувствата на Лушън, душевното му състояние, какво е изпитвал преди и след убийствата, различните му методи на действие и така нататък, но и всичко, което е направил, всеки, когото е срещнал, и всички места, където е ходил, откакто е започнал да пише енциклопедията си за убиване, включително скривалищата като това. Места, които никой не знае.
	Кенеди схвана бързо.
	— А в момента трябва да се скрие някъде. Къщата в Мърфи и това бомбоубежище не са единствените две места за криене, държане в плен и изтезания, с които той разполага.
	— Именно.
	Кенеди се замисли.
	— Проблемът ни е, че ако си прав, Лушън може вече да е на половината път дотам и съм убеден, че няма да се крие дълго на едно и също място. Ще се организира бързо и после вероятно ще изчезне.
	Хънтър не каза нищо.
	Кенеди отново погледна към лавиците. Петдесет и три тетрадки, по около триста страници всяка. Хънтър видя съмнението в очите му.
	Нужни бяха хора, които да прегледат бързо страниците, търсейки нещо специфично. В случая — място.
	Кенеди погледна часовника си.
	— Ако започна да ги събирам сега, когато занеса тетрадките в Куонтико, екипът ще ме чака.
	— Значи ако сме достатъчно бързи, до сутринта списъкът ще бъде готов.
	— И после ще нападнем едновременно всяко място в списъка — потвърди Кенеди.
	— Знам, че вероятността е малка, но с Лушън трябва да използваме всеки шанс, защото няма да имаме много. — Хънтър се приближи до лавиците и взе осем тетрадки напосоки.
	— Какво правиш? — попита Кенеди.
	— Аз съм най-бързият четец, който можеш да намериш.
	Кенеди знаеше, че това е вярно.
	— Ще прегледам тези тетрадки, а хората ти ще прочетат останалите. След няколко часа ще имаш моя списък. — Хънтър тръгна към изхода.
	— Къде отиваш?
	— В болницата. Обещах на Мадлин, че ще бъда там.
	Кенеди знаеше, че търсенето на скривалища не е единствената причина Хънтър да иска да прегледа тетрадките. Ако можеше, щеше да вземе всичките.
	— Робърт! — извика директорът.
	Хънтър спря.
	— Откъсът за Джесика в някоя от тези тетрадки няма да облекчи болката ти. Знаеш го. Напротив, ще разпали гнева и скръбта ти.
	Хънтър се втренчи в него.
	— Както казах, Ейдриън, ще имаш списъка ми след няколко часа — рече той и тръгна нагоре по стълбите на сатанинското подземие.


>>	107.

	Лекарите бяха приключили с операцията на Мадлин Рийд, когато Хънтър пристигна в болницата. Казаха му, че тя е загубила много кръв. Ако я бяха докарали една-две минути по-късно в операционната зала, нямало да могат да направят нищо за нея. Но онзи, който ограничил външния кръвоизлив с колана, бил свършил добра работа. Ако не бил той, тя щяла да умре от загуба на кръв пет минути преди агентите да я докарат в спешното отделение.
	Операцията минала добре, доколкото можело да се очаква. Успели да спрат вътрешния кръвоизлив и да зашият далака, преди органът да престане да функционира, но силите на Мадлин били минимални, преди да я оперират. Сега можели само да чакат и да се надяват, че немощният й организъм някак ще събере сили, за да се събуди тя и да започне да диша самостоятелно. И че волята й да живее, е достатъчно силна. Следващите няколко часа били абсолютно критични. В момента апаратите поддържали живота й.
	Хънтър седна на кресло, сложено в ъгъла, само на няколко крачки от болничното легло на Мадлин. Тя лежеше неподвижно по гръб под тънка завивка. От устата, носа и ръцете й излизаха различни по големина тръбички, свързани с два апарата, по един от всяка страна на леглото. Превръзката на стомаха й изпъкваше под завивката. Мониторът за сърдечната дейност от дясната страна на леглото пиукаше равномерно и чертаеше хипнотична линия с пикове и спадове на тъмния си екран. Докато линията бележеше върхове, имаше надежда.
	Преди да седне, Хънтър дълго гледа лицето на Мадлин. Тя изглеждаше спокойна и за пръв път от бог знае колко време не беше уплашена.
	Родителите й бяха уведомени преди половин час и пътуваха от Мисури.
	— Знам, че си достатъчно силна, Мади — прошепна Хънтър. — И че можеш да победиш. Този път Лушън няма да спечели. Не му позволявай. Знам, че ще излезеш жива и здрава оттук.
	Той прелиства тетрадките на Лушън цяла нощ. В 4:18 часа сутринта вече беше прегледал шест от осемте тетрадки, които бе взел. Засега списъкът му съдържаше три места, които Лушън беше използвал като камери за мъчения. Всяко беше в различен щат.
	Не беше попаднал на нищо за Джесика и за случилото се в онази фатална нощ преди двайсет години в Лос Анджелис. Хънтър не знаеше дали да изпита облекчение, или да се ядоса. Не беше сигурен как би се почувствал, ако види страници, които описват събитията в онази нощ.
	Той преглежда тетрадките още двайсетина минути, когато нещо го накара да спре. Не беше нещо написано на листа, а нещо, по което погледът му беше преминал две страници по-назад, но умореният му мозък бе обработил чак след няколко секунди. Хънтър бързо прелисти назад и отново прочете откъса.
	Къде беше чувал това?
	Той се разрови в паметта си.
	И най-после се сети.


>>	108.

	Хънтър бързо излезе от стаята на Мадлин и намери тоалетна в дългия и безлюден коридор. Влезе вътре, извади мобилния си телефон и набра номера на Кенеди. Знаеше, че директорът сигурно е буден.
	Кенеди отговори на второто позвъняване.
	— Прегледа ли вече всичките тетрадки?
	— Почти — отговори Хънтър. — Остава още една. Как се справя екипът ти?
	— Всеки е прочел по четири тетрадки — обясни Кенеди, — но имам девет души, по пет тетрадки на всеки. С тази скорост до разсъмване ще имаме списък.
	— Чудесно, обаче ще трябва да им кажеш да се върнат отначало и да започнат отново. Трябва да търсят нещо друго, освен местата и да съставят друг списък.
	Хънтър си представи как Кенеди се мръщи.
	— Какво? Какво имаш предвид, Робърт? Какво друго? Какъв друг списък?
	Хънтър му разказа набързо.
	— Защо?
	Робърт му обясни и Кенеди се замисли.
	Последва дълго мълчание.
	— Да ме вземат дяволите — възкликна Кенеди. — Мислиш, че…
	— Това е друга вероятност. Разбрахме се да проверим всяка вероятност.
	— Абсолютно — съгласи се Кенеди. — Ако си прав, Робърт, може да имаме резултат. Проблемът е, че този резултат може да дойде утре, следващата седмица, следващия месец или по някое време през следващите двайсет-трийсет години. Няма как да знаем.
	— Готов съм да чакам, само и само да спипам Лушън.
	— Добре, но след малко екипът ще приключи със списъка на местата, а ти знаеш, че не можем да губим време, затова нека първо да съставят този списък и после ще им кажа да започнат отначало.
	— Хубаво. До час ще имаш моя списък с местата. — Хънтър затвори и се върна в стаята на Мадлин.
	Той прегледа последната тетрадка, която беше взел със себе си, за трийсет и една минути. Нямаше нови места. Списъкът му съдържаше три места. Той ги изпрати на Кенеди със съобщение по мобилния телефон, върна се на първата тетрадка и започна отначало.
	Когато Кенеди му се обади в 11:22 преди обяд, очите на Хънтър бяха зачервени от четене и умора.
	— Реших, че ще искаш да знаеш — каза Кенеди. — Имаме общо петнайсет места, разпръснати в петнайсет щата. Екипите на ФБР и специалните части вече се подготвят. Би трябвало да можем да организираме масирана атака след час — час и половина.
	— Звучи добре — отвърна Хънтър.
	— Докъде стигна с втория списък?
	— Приключвам. Дай ми половин час. Как се справя екипът ти?
	— Изтощени са. Карат я на силно кафе. Викат им „взводът с розовите очи“.
	— Да, и аз съм един от тях.
	— И те трябва да са готови до час. Как е Мадлин?
	— Все още не реагира.
	— Съжалявам.
	— Ще се оправи. Тя е силна жена.
	Кенеди не можа да не се възхити на увереността в гласа на Хънтър.
	— Знаеш какво да направиш, щом получиш новия списък, нали, Ейдриън?
	— Да, разбира се.
	Те затвориха.
	Двайсет и четири минути по-късно Хънтър завърши новия списък, който съдържаше четири точки. Изпрати го на Кенеди и след пет секунди получи отговор: „Ще задействам процедурите веднага щом имам всичко. Нахлуването в скривалищата ще бъде след петдесет и три минути. Ще те държа в течение“.


>>	109.

	Хънтър получи следващото текстово съобщение от Кенеди точно след петдесет и три минути.
	„Атаките на скривалищата са в ход. Ще те държа в течение. Вторият списък е завършен. Всички процедури са започнати.“
	Хънтър нямаше какво друго да прави, освен да седи и да чака. Той разтри врата си. Изтощението бавно беше обхванало мозъка, ставите и мускулите му. Всеки път, щом помръднеше, усещаше как сухожилията в тялото му се опъват, сякаш ще се скъсат. Затвори очи само за миг. В същото време мобилният телефон започна да вибрира в джоба му.
	Беше задрямал за осемдесет и четири минути, но имаше чувството, че са били само две секунди. Той бързо излезе от болничната стая на Мадлин и отговори на обаждането на Кенеди.
	— Ударихме на камък, Робърт. Лушън не беше на нито едно от местата. — Гласът на директора звучеше пораженски, сякаш бе загубил надежда. — И изглежда не е бил на никое от тях от седмици. Съдейки по снимките, които получих от екипите, някои скривалища са места за изтезания, касапници. Няма да повярваш какви приспособления за мъчения има там.
	Хънтър не изпитваше съмнения.
	— Криминалистите ни ще работят седмици, може би месеци — продължи Кенеди, — докато пресеят всичко на тези петнайсет местопрестъпления, и пак може да не намерят улика за местонахождението на Лушън. Бих казал, че тетрадките са най-големият ни шанс да открием нещо… ако има какво да се открива. Трябва обаче да бъдат прочетени задълбочено и внимателно до най-дребния детайл и това също ще отнеме много време. — Без да съзнава, Кенеди въздъхна пораженски. Беше сигурен, че докато приключат с анализа на всичко, което е оставил, убиецът отдавна ще е заминал, изчезнал завинаги. Както Лушън беше казал, никога повече нямаше да го видят.


>>	110.

	Хънтър спря внезапно, когато се върна в болничната стая на Мадлин. Кожата му настръхна. Мадлин все още лежеше неподвижно по гръб, но очите й бяха отворени или по-скоро притворени. Клепачите й се бореха със собствената си тежест.
	Той се втурна към леглото й.
	— Мадлин?
	Тя примигна сънено.
	Хънтър нежно докосна ръката й.
	— Мадлин, помниш ли ме?
	Тя примигна отново и очите й най-после намериха лицето му. Не каза нищо, но устните й се разтеглиха в тънка, ала искрена усмивка.
	Хънтър също й се усмихна.
	— Знаех си, че ще победиш — промълви той. — Ще отида да повикам лекар. Ей сега се връщам.
	Мадлин съвсем леко стисна ръката му.
	Хънтър изскочи от стаята и след по-малко от минута се върна заедно с нисък възпълен лекар, който вървеше така, сякаш да носи тежестта на тялото си беше ежедневно наказание. Лекарят се приближи до леглото на Мадлин и в същия миг Хънтър усети, че мобилният телефон отново вибрира в джоба му. Той се извини и бързо излезе от стаята.
	— Робърт — каза Кенеди, — вторият списък, идеята, която ти хрумна.
	— Да. Какво?
	— Няма да повярваш.


>>	111.

	_Седем часа по-късно_
	_Международно летище „Джон Ф. Кенеди“, Ню Йорк_
	— Желаете ли питие, докато чакате останалите пътници да се качат на борда, господин Тейлър-Котън? — усмихна се лъчезарно младата стюардеса. Русата й коса бе прибрана на тила и оформена в съвършен кок, а внимателно нанесеният й грим чудесно подчертаваше очите, скулите и устните й. — Може би шампанско или коктейл? — предложи тя.
	Шампанското и коктейлите бяха част от привилегиите на пътуването в първа класа.
	Пътникът откъсна очи от илюминатора и погледна красивото й лице. На табелката на гърдите й пишеше „Кейт“. Той се усмихна.
	— Шампанско би било идеално. — Гласът му беше тих, с лек канадски акцент. Тъмнозелените му очи имаха напрегнат, но интелигентен израз.
	Усмивката не слезе от устните на стюардесата. Тя намираше господин Тейлър-Котън за загадъчно очарователен и това й харесваше.
	— Страхотен избор — отвърна тя. — Ей сега се връщам с чаша.
	— Извинявай, Кейт — обади се той, докато стюардесата се обръщаше. — След колко време ще излетим?
	— Тази вечер самолетът е пълен. И току-що започнахме да качваме пътниците в другите класи. Ако никой не закъснее, би трябвало да започнем да рулираме към пистата за излитане след не повече от двайсет-трийсет минути.
	— О, прекрасно. Благодаря.
	— Ако мога да направя с нещо краткото чакане по-удобно за вас, кажете ми. — В усмивката й проблесна искра на флиртуване.
	Господин Тейлър-Котън също й се усмихна закачливо.
	— Ще го имам предвид.
	Погледът му я проследи, когато тя тръгна по пътеката между седалките. Стюардесата се скри зад завесата и вниманието му отново се насочи навън през илюминатора. Не беше ходил в Бразилия, но беше чувал фантастични неща за тази страна и с нетърпение очакваше да прекара известно време там. Щеше да бъде приятна промяна.
	— Чувал съм, че плажовете в Бразилия са зашеметяващи — каза пътникът, който седеше зад господин Тейлър-Котън, и се наведе напред. — Не съм ходил там, но са ми казвали, че са като рай на земята.
	За миг сърцето на господин Тейлър-Котън се смрази, а след това той се усмихна на отражението си, което го гледаше от илюминатора на самолета. Би познал този глас навсякъде.
	Пътникът зад него стана, пристъпи напред и небрежно се подпря на облегалката за ръце на единичната седалка от другата страна на пътеката срещу господин Тейлър-Котън.
	— Здравей, Робърт — каза господин Тейлър-Котън и обърна глава да го погледне.
	— Здравей, Лушън — спокойно отговори Хънтър.
	— Изглеждаш ужасно — отбеляза Лушън.
	— Знам — призна Хънтър. — Ти, от друга страна, си свършил страхотна работа с външния си вид. Друг цвят на косата, контактни лещи, нямаш брада, дори белегът ти е изчезнал. И всичко това само за няколко часа.
	Лушън изглеждаше така, сякаш приема комплимент.
	— Можеш да сътвориш чудеса с грим и малко протези, ако знаеш какво правиш.
	— И си овладял до съвършенство канадския акцент. Сега си от Нова Скотия, нали?
	Лушън се усмихна.
	— Все още имаш невероятен слух, Робърт. Да, точно така. Халифакс. Но наистина съм овладял цяла колекция от акценти. Искаш ли да чуеш някои от тях?
	Последното изречение бе произнесено с безупречен акцент от средната западна част на Щатите, по-точно от Минесота.
	— В момента, не — отвърна Хънтър.
	Лушън безгрижно погледна ноктите си.
	— Как е Мадлин?
	— Жива. Ще се съвземе напълно.
	Лушън отново погледна Хънтър.
	— Имаш предвид физически, нали? Защото психически тя вероятно ще бъде развалина до края на живота си.
	Погледът на Хънтър стана по-твърд. Знаеше, че Лушън отново е прав. Травмата, която беше преживяла Мадлин, щеше да я съпътства до края на живота й. Реалният мащаб на последиците нямаше да бъде известен години наред. Нито трайните психологически ефекти.
	Последва дълго мълчание.
	— Как ме намери? — най-после попита Лушън.
	— Тетрадките ти — обясни Хънтър. — Дългогодишният ти проект. Твоят „подарък“ за нас, както се изрази. Или по-скоро енциклопедията ти.
	Лушън го погледна с любопитство.
	— Да — добави Хънтър. — Все още си спомням деня, в който сподели с мен идеята си в Станфорд.
	Лушън се усмихна.
	— Тя ти се стори налудничава тогава.
	Хънтър кимна.
	— Все още мисля така.
	— Е, налудничавата идея стана реалност, Робърт. И информацията в тези тетрадки завинаги ще промени начина, по който ФБР, НЦАНП, Отделът за бихейвиористичен анализ и всяка друга правораздавателна агенция в страната и може би в света гледат на садистите рецидивисти. Тази информация ще ви накара да разберете неща, които досега никой не е проумявал и не би проумял, ако я нямаше. Интимни неща и мисли, които никога не са били обяснени. Неща, които неимоверно много ще подобрят шансовете ви да заловите тези нарушители. Това е моят подарък за вас и за този объркан свят. Работата и тетрадките ми ще бъдат изучавани и цитирани от идните поколения. — Лушън повдигна рамене. — Какво от това, че съм отнел живота на няколко души в името на проучването си? Знанията имат цена, Робърт. Някои по-висока от други.
	Хънтър не се изненада от самовлюбените коментари на Лушън. Той не им обърна внимание и продължи да обяснява как написаното в тетрадките го е довело до него.
	— В тетрадките любезно си отбелязал всичко, свързано с експериментите ти — места, използвани методи, имена на жертви и много повече. Цяла нощ преглеждах някои от тях.
	— Прочел си петдесет и три тетрадки за една нощ?
	— Не, но успях да прелистя осем от тях. И извадих късмет, а ти — не.
	Изражението на Лушън показа интерес.
	— Докато ги четях, попаднах на името на една от жертвите, което вече бях чувал — Лиъм Шоу.
	Очите на Лушън станаха студени.
	— Отне ми известно време, докато се сетя, но накрая си спомних. Това беше името, което ти си използвал, когато са те арестували в Уайоминг.
	Лушън не каза нищо.
	— Освен това любезно си описал подробно всичките си жертви — продължи Хънтър. — И тогава осъзнах, че ти и Лиъм Шоу имате няколко общи физически характеристики — същите ръст, телосложение, цвят на кожата, форма на лицето и на очите, нос и уста. Освен това сте на едни и същи години.
	Лушън мълчеше.
	— И после си спомних нещо друго, което спомена на един от разпитите. Ти каза на Кортни, че причината да те заловят не е заслуга на ФБР. Те не разследвали никое от убийствата ти, нито фалшивите имена, които си използвал.
	Лушън се премести неспокойно на седалката.
	— Това ме накара да се замисля. Започнах отначало и проверих всички други жертви мъже, които си описал в тетрадките. Не бяха много, но всички имаха едни и същи физически характеристики с теб.
	Лушън се почеса по брадичката.
	Хънтър пъхна ръце в джобовете на панталона си.
	— И затова си ги избирал. Не защото си искал да бъдат включени в твоята енциклопедия за изтезания и смърт, а защото си съставял списък със самоличности, които да откраднеш незабавно, ако се наложи.
	Погледът на Лушън се насочи към илюминатора и мрака навън.
	— Някои от жертвите ти мъже са проституирали — продължи Хънтър. — Други не са имали късмет в живота, но всичките са имали нещо общо — били са самотници. Хора, вероятно отхвърлени от семействата и приятелите си. Хора, напуснали родните си места, за да започнат нов живот в друг град. Хора без ангажименти към никого. Онези, за които никой няма да съобщи, че са изчезнали. Забравените. Онези, които няма да липсват на никого.
	— Те винаги са най-подходящите жертви — безгрижно подметна Лушън.
	— Поради естествената им физическа прилика с теб да заемеш тяхното място не е било трудно — малко грим, боя за коса, може би контактни лещи, различен акцент и сбогом, Лушън Фолтър, здравей, нова самоличност. В този случай — Антъни Тейлър-Котън от Халифакс, Канада.
	Лушън най-после улови нишката на мисълта на Хънтър.
	— И ти и ФБР цяла нощ сте преглеждали тетрадките, търсейки имената на жертвите мъже.
	Хънтър кимна.
	— Всяко име в списъка, който съставихме, бе обявено за национално издирване, но ще призная, че надеждата беше слаба. Най-доброто, на което се надявахме, беше, ако ни провърви, след няколко години някое от тези имена да се появи в трансакция с кредитна карта някъде. Малка улика за местонахождението ти. Представи си изненадата ни, когато след два часа научихме, че Антъни Тейлър-Котън, притежател на канадски паспорт, точно като една от жертвите, които си описал в тетрадките, си е купил билет за полет до Бразилия за тази вечер.
	— Предполагам, че трябваше да взема по-ранен полет — отбеляза Лушън.
	Хънтър лесно разбра логиката му — беше имал две възможности за избор. Едната бе да остане в САЩ и да се крие известно време, дълго време, и вероятно да се наложи да живее дегизиран. Името му щеше да бъде включено в списъка с десетте най-издирвани от ФБР престъпници и снимката му щеше да бъде разпространена във всеки полицейски участък и шерифски отдел в страната. Лушън Фолтър вече не беше неизвестният призрачен убиец като преди.
	Втората възможност за избор бе да изчезне бързо, за предпочитане някъде извън Съединените щати. Хънтър беше сигурен, че Лушън не подценява ФБР. Лушън знаеше, че енциклопедията му ще бъде прочетена внимателно до последната подробност, защото искаше именно това. Той разчиташе Бюрото да свърже името на една от жертвите му с името, което бе използвал, когато беше арестуван, и после да забележи физическата прилика между всичките му жертви мъже и него. Затова, изчезнеше ли бързо извън САЩ, всички тези установени връзки нямаше да имат никакво значение, защото ФБР нямаше да може да го хване. Но не си беше представял, че агентите на Бюрото ще успеят да навържат всичко само за два часа.
	— Може би — отговори Хънтър. — Както казах, този път ние извадихме късмет, а ти — не, защото името Лиъм Шоу случайно беше в една от осемте тетрадки, които взех аз. Ако не бях попаднал на това име, на хората от ФБР вероятно щяха да им трябват няколко месеца да свържат точките, а дотогава ти отдавна щеше да си изчезнал.
	Хънтър най-после откъсна очи от лицето на Лушън и тръгна по пътеката към завесата отпред. Завесата изведнъж се дръпна и към Лушън се отправи директорът Ейдриън Кенеди, придружен от четирима агенти на ФБР. От срещуположния край на пътеката се появиха четирима въоръжени командоси от специалните части, които също тръгнаха към тях.
	За пръв път Лушън показа неподправена изненада.
	— Ще ме предадеш на ФБР?
	Хънтър не отговори.
	— Много ме разочароваш, Робърт. Мислех, че държиш на думата си. Мислех, че си обещал не само на себе си, но и в памет на твоята _убита_ годеница, че ще намериш онзи, който насилствено я е отнел от живота ти, и ще го ликвидираш. Нали това искаш от двайсет години? Да отмъстиш за смъртта на Джесика. Е, ето ме, стари приятелю. Трябва само да изстреляш един куршум в главата ми и двайсетгодишното ти търсене ще свърши. Ще можеш да се гордееш със себе си. — Лушън бързо огледа пътеката в двете посоки. — Хайде, Робърт. Ето ме тук пред теб. Обещавам, че няма да реагирам. Ще бъда лесна мишена.
	Хънтър пристъпи от крак на крак.
	Кенеди и другите се приближаваха.
	— Ти каза, че Джесика заслужава справедливост повече от всичко друго. Нима ще измениш на обещанието си, Робърт? Нима ще измениш на паметта на единствения човек, когото си обичал? Жената, която искаше за своя съпруга? Жената, която носеше твоето бебе?
	Хънтър се вцепени.
	Лушън видя болката на лицето му и го притисна още повече.
	— Да, знаех, че Джесика е бременна. Тя ми го каза, когато ме молеше да не я убивам, но въпреки това аз го направих. И знаеш ли, че твоето име беше последното нещо, което промълвиха устните й, преди да прережа гърлото й? Преди да убия нея и детето ти?
	Пред очите на Хънтър се спусна червена мъгла и кръвта му закипя. Вече не бе способен на обективна преценка. Действията му не се ръководеха от здрав разум и логика, а от чиста ярост. Ръката му трепереше от унищожителен гняв, когато посегна към кобура си.
	Кенеди видя израза в очите му, но все още беше на няколко крачки от него.
	— Робърт, не го прави! — извика той. Само това можеше да стори.
	Но беше късно.


>>	112.

	Хънтър беше бърз, ръката му бръкна в кобура и се насочи към Лушън само за част от секундата.
	Лушън трепна и Хънтър видя, че тялото му се скова, но не от страх, а от изпълнено с трепет очакване, от задоволство от постижението му. Радостта му обаче беше кратка.
	Хънтър пусна чифт белезници в скута му.
	Лушън го погледна озадачено. Робърт не държеше пистолет.
	— Прав си — каза той. — Джесика заслужава справедливост. Нероденото ми дете заслужава справедливост. И аз заслужавам справедливост за онова, което си направил. Нищо не би ми доставило по-голямо удоволствие от това да ти пръсна черепа тук и сега. Ние обаче не сме единствените, които заслужават справедливост заради деянията ти, Лушън. Родителите, семействата и приятелите на всяка жертва, която си изтезавал и убил през годините, също заслужават справедливост. Те заслужават да знаят какво се е случило с онези, за които повечето от тях са се надявали просто да са изчезнали. Те заслужават да знаят къде са останките на любимите им хора. Заслужават възможността да ги погребат подобаващо според вероизповеданията си. И най-много от всичко заслужават да знаят, че чудовището, което е убило любимите им хора, никога повече няма да убива. — Хънтър погледна Кенеди, който сега стоеше само на две крачки от него, и после отново Лушън. — Поради тази причина, да, ще изменя на обещанието си към себе си и към Джесика. И този път няма да има разпити и разговори, Лушън. Ти вече нямаш козове да преговаряш, защото тетрадките ти са у нас и всичко, което трябва да знаем, е написано на страниците им, включително местонахождението на останките на всяка една от жертвите ти. Нещата за теб свършват до тук. — Хънтър кимна на командосите от специалните части. — Сега може да го приберете.


>>	113.

	Въпреки вихрушката от мисли в главата си Хънтър беше толкова изтощен, че най-после успя да поспи около четири часа.
	След ареста на Лушън той отлетя обратно за Куонтико. Както се бе изразил Кенеди, Хънтър все още беше официално „под наем“ на ФБР и затова трябваше да напише последния си доклад. И той го направи късно през нощта.
	Събудиха го преди разсъмване. Кенеди бе уредил самолет на ФБР да го върне в Лос Анджелис рано сутринта и Хънтър нямаше търпение да се махне от това място. Все още имаше чувството, че всичко е било нереално. Само преди няколко дни трябваше да се качи на самолет за Хаваи, за първата си ваканция от толкова дълго време, че не помнеше кога е била последната. Вместо това го повикаха спешно в Отдела за бихейвиористичен анализ към ФБР в Куонтико и бе въвлечен в нещо, което можеше да опише само като адски кошмар. Толкова много неща бяха разкрити за толкова кратко време, че главата му сякаш никога нямаше да спре да се върти.
	Беше готов да тръгне. Малкото му вещи вече бяха прибрани в раницата и нямаше какво друго да прави, освен да чака шофьора да дойде да го вземе. Приближи се до прозореца, който гледаше на изток, и сложи чашата си с кафе на перваза. Навън все още беше тъмно, но няколко новобранци на ФБР вече бяха започнали изтощителните си физически упражнения и кросове.
	Хънтър погледна изпълненото със звезди небе, взе портфейла си и извади от него снимка отпреди двайсет години. Цветовете й бяха малко избледнели, но тя все още беше в доста добро състояние.
	Беше я направил в деня, в който с Джесика се сгодиха. Тя стоеше на кея в Санта Моника и се усмихваше пред обектива. Очите й блестяха от щастие. Хънтър не беше виждал по-хубава усмивка и по-пленителни очи.
	Той се вгледа в снимката и промълви няколко тайни думи, а после я върна в портфейла си.
	Джесика все още му липсваше. Всеки ден.
