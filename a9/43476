P>
	Да имахме, миледи, свят и време,
	не би била свенливостта ви бреме.
	Мечтали бихме, както си седим,
	деня любовен как да съкратим.
	Край Ганг вий бихте сбирали рубини,
	а аз край Хъмбър* жалил бих с години
	[* _Хъмбър_ е река в Йоркшир, Англия, край чието устие при град Хъл се е намирал домът на Марвъл.]
	за вас. Обичал бих ви пет лета
	преди потопа — и от любовта
	очите ваши нека се отвръщат,
	доде евреите не се покръстят.
	Тъй моята любов би расла бавно,
	но безгранично като царство славно.
	По сто години бих прославял взора
	и челото ви ясно без умора,
	по двеста бих отдал на всяка гръд
	и още трийсет хиляди отвъд —
	за всяка част по ера, чак додето
	накрая ви разкрия и сърцето.
	Че тази висша чест ви се полага
	и аз не бих ви любил инак, драга.
	Но зад гърба ми с тропот глух ме стряска
	на времето крилатата каляска,
	а пък пред нас в безкрайните предели
	пустинята на Вечността се стели.
	Ще се изгуби прелестта ви, знам,
	а мойта песен ще заглъхне там —
	под мрамора, и червей ще опита
	девствеността ви, тъй усърдно крита.
	Честта ви нежна в прах ще се превърне
	и в пепелта лъстта ми ще посърне.
	Да, гробът е спокоен, чуден край,
	но в него никой не прегръща май.
	Затуй сега, додето свежест здрава
	като роса лицето ви огрява
	и пламенната ви душа говори
	с внезапни блясъци през всички пори,
	доде са ясни нашите зеници,
	подобно влюбените хищни птици
	да глътнем времето си с буйна страст,
	а не да креем в мудната му власт!
	О, нека днешната си мощ и сладост
	да съберем в едно кълбо от младост
	и да се врежем с яростна охота
	през дверите железни на живота,
	та щом не можем слънцето да спрем,
	да го пришпорим колкото си щем!
P$
