P>
	Във храсталака сойката се мушка
	с потайна цел, а над нивя и друми
	кръжаща, лястовичата вихрушка
	гнезда в дървета и шубрак си вие.
	Инстинкта птичи следвайки, и ние
	се впущаме в несигурна атака
	на мисли слисани през прахоляка
	или в тътнежа на неточни думи.

	По пътя, на мотори покачени,
	пред мен изскачат в миг от зноя мътен
	момчетата и тяхното бръмчене
	прераства в гръм, между прасци пришпорено.
	Със очила, с безличие престорено,
	с блестящи якета, от прах обвити,
	летят в съмнения, по мъжки скрити,
	почти долавят смисъл в своя тътен.

	Макар неясен да е още краят
	на този устрем, от познати скути
	те бягат, дето гумите желаят.
	В миг сплашват птиче ято. Как се свежда
	пред волята им всичко. Произвежда
	светът машини и души, но вярва,
	че само непокорството изкарва
	грядущето от старите маршрути.

	Това е все пак някакво решение.
	Човек не е безроден, чужд придатък.
	Инстинктът прост му липсва, без съмнение,
	ала събуден всред едно всемирно
	движение, нестройно и безспирно,
	той вече бърза в него да се влее
	и — тласкан — тласка сам, доде живее —
	все по-нататък, още по-нататък.

	За миг дошли, след миг отлитат — ето.
	Връз волята, която сам избира,
	препуска всеки през места, където
	ни птица, ни светец не са живели.
	Защото те достигат свойте цели.
	Човек поне се движи, без да мигне,
	и даже абсолюта да не стигне,
	ще бъде все по-близо, щом не спира.
P$
