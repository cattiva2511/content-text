P>
		Досадно слънце, стар глупак,
		защо тъй час по час
	  се пъхаш през пердетата при нас?
	  От теб ли любовта ще чака знак?
		Педант проклет, върви кори
		чираци, ученици — да се будят,
	  за кралски лов придворни събери
	  и селски мравки — службици да гудят.
	Че час, ден, месец — дрипите това са
	на времето и тя не ги понася.

		Не смятай с тези си лъчи
		че водиш тук деня.
	  Аз тях, да мигна, ще ги затъмня,
	  но нея ще изпусна от очи.
		От взора й незаслепен
		ако е твоят още, виж в леглото
	  дали и двете Индии при мен
	  не ще са утре — с мирта и среброто
	и всеки княз от близо и далече
	не ще ли е в постелята ми вече.

		Царствата тя, царете аз —
		в нас цял светът е сбран.
	  Алхимия пред туй е всяка дан,
	  театър — почитта пред принц и княз.
		Ти, слънце, също си с късмет,
		че тъй трудът ти тежък намалява.
	  Света да топлиш — този твой завет,
	  щом стоплиш нас, изпълнен е тогава.
	Та тук, в леглото грей ни — то от вчера
	е център твой, стените — твоя сфера.
P$
