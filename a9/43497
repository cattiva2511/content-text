P>
	Понякога чуваш — от пета ръка —
	като епиграф:
	„Заряза всичко и се запиля.
	Жив и здрав.“
	И винаги във тона има
	готово одобрение
	на туй първично, очистително
	и дързостно решение.

	И те са прави — всеки мрази
	дома си, сам го зная.
	Затворен, и аз ненавиждам
	своята стая,
	грижливо сбраните боклуци,
	книгите, леглото даже,
	живота си така редовен,
	та като чуя да се каже:

	„Той плю на всичко и изчезна“,
	в мен лумва жар
	тъй, както от „Тя се съблече“
	или „Това от мен, мръснико стар!“
	Защо и аз пък да не мога?
	И туй, разбира се, помага
	да си остана трезв и примерен.
	Но тръгнал бих, и то веднага,

	по друмищата да се скитам,
	я в трюм да спя, я под небето,
	от добродушие брадясал, ако
	не беше толкова превзето —
	тъй преднамерен ход назад
	с едничка цел — да бъдат сътворени
	неща — сервизи, книги, цял живот,
	позорно съвършени.
P$
