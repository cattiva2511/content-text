	Димитър Попдимитров завърши тази книга през 2002 година. И не дочака нейното отпечатване.
	Спортните журналисти, които кръжим около футбола, приличаме в известно отношение на литературните критици. Знаем как, но не можем… Едно от големите изключения е Димитър Попдимитров. Той не само знаеше как, но и можеше да го направи! Беше централен нападател на не кой да е клуб, а на „Левски“. Игра и в два други отбора от „А“ републиканската футболна група — като войник в „Ботев“ и в края на състезателната си кариера в софийския „Завод 12“. По същото време пишеше и публикуваше стихове под псевдонима Люлин Димитров. Завърши славянска филология в Софийския университет „Свети Климент Охридски“ и треньорска школа по футбол. Има и четири семестъра в тогавашния Висш институт по физкултура „Георги Димитров“. Започна работа като журналист във вестник „Народен спорт“ не поради спортните си заслуги, а след успешно издържан конкурсен изпит. Остави безценно богатство на творец.
	Книгата „Галерия «Левски». ГОЛЕМИЯТ СИН ОТБОР“ е плод на продължителна изследователска работа. Върху основата на точните факти и с увлекателен език авторът разказва за десетимата футболисти на „Левски“, които заедно с неколцина момци от други клубове пускат дълбоко корените на българския национален отбор и играят в първите два мача от неговото летоброене — през май 1924 година във Виена и на игрите на Осмата олимпиада в Париж. Огромната заслуга на Димитър Попдимитров е, че за пореден път възкресява нови страници от нашата футболна история. Всяко дърво се крепи на своите корени. Така е и във футбола!
@	Силвестър Милчев
