>	От автора

	Първата чернова на този роман послужи за отправна точка на един холивудски филм преди повече от двайсет години. Заглавието му — Господ знае защо! — беше „Мъжът, който разбираше жените“ с Хенри Фонда и Лесли Карън в ролите на „съвършената двойка“. Филмът нямаше нищо общо с моя сценарий. Това беше началото на многобройните ми срещи с Холивуд, някои от които още ме преследват насън. Колкото до романа, който пишех в същото време, той страдаше от онова, което Роже Мартен дю Гар наричаше „желание да кажеш твърде много“ и от определен излишък негодувание, което често придаваше на гласа ми нотки на изпреварил времето си реквием: беше пет години преди Будапеща, шестнайсет години преди Прага и двайсет години преди думата „гулаг“ да се нареди до „Аушвиц“ в разговорния език на съвременната цивилизация, благодарение на Солженицин.
	Меката на киното има дълга и солидна предателска традиция в отношенията си с произведенията, от които твърди, че се вдъхновява. Същото може да се каже и за Меките на идеологиите, които предават, извращават и посрамват идеите, към които уж се числят. Тъй че в тези страници читателят ще открие преживяванията ми с двата Холивуда: онзи, който съм опознал като писател и сценарист, и другият, на чието вредно влияние все още е подложен всеки от онази епоха.
	Надявам се един ден някой да направи съпоставително изследване на тези два полюса на митологичното.
	Винаги ми се е искало да се върна към темите и героите на някои от моите романи, писани в онези години, които се простират от обсадата на Берлин до Корейската война, и по-точно от „Цветовете на деня“ и „Птиците идват да умрат в Перу“, до „Виновната глава“. Правя го днес, когато безумните конфликти, разкъсващи човечеството по-силно от всякога принуждават нервите и онова, което ни служи за разум, да съществуват в състояние на постоянна блокада. Позволено е човек да не вярва в неизбежността на ядрения холокост, но когато Генералният секретар на НАТО, господин Лунс, ви заяви, че СССР имат шест ядрени бойни глави, насочени към Западна Европа и че разрушителната сила на тези ракети е _триста и шейсет хиляди пъти_ по-голяма от бомбата в Хирошима, най-малкото, което можете да си кажете, е, че май не е останало кой знае колко от казаното преди повече от век от Верлен: „Боже мой, Боже мой, животът там е, простичък и мирен…“. Образът на Жак Рение от моя роман е носител на именно тази тлееща тревожност; героят на Ла Марн-Бебдерн се бухва презглава в клоунадата, пародията и присмеха в опит да избяга от нейния остен. Взаимоотношенията на смешното с тревожността са известни още от Бергсон, Фройд и Чаплин, а след Бъстър Кийтън, У. К. Фийлдс, братята Маркс и мнозина други днес Уди Алън създава в тази област изключителни образци. Бурлеската се превръща в последния пристан на инстинкта за самосъхранение.
	Все пак искам да предупредя несвикналия с моя тип смешки читател: продължавам да бъда напълно отдаден на въжделенията, които осмивам и нападам в книгите си, за да подложа на изпитание тяхната здравина и неизменност. Откакто пиша, иронията и хуморът винаги са били за мен начин да изпитвам автентичността на ценностите, изпитание с огън, на което вярващият подлага своята дълбока вяра, за да излезе тя от него по-усмихната, по-самоуверена, по-величествена.
@	Р. Г.

>	I

	През френския прозорец на „Негреско“ Уили Боше наблюдаваше как слънцето и небето честват пладне в съвършена хармония, със спокойната увереност на двойка прославени танцьори на провинциална сцена. Брилянтно изпълнение, помисли той, докато наблюдаваше позата с око на познавач. Сред сиянието, което го обграждаше, лицето на Ан сякаш не получаваше, а заемаше своята светлина на деня и трогваше Уили по начин, позорен за всеизвестния му цинизъм и грижливо поддържаната репутация на завършен мръсник. Влюбен, влюбен нежно и смирено, по онзи проблейващ и влажен начин, който сякаш проси да ближе нозете й, и то след всички решения за хладина и необвързаност, взети в разгара на нервната треска между три и четири сутрин, когато почти не му оставаха нокти за гризане. Все още се силеше да тръби пред другите и пред себе си, че е единствено и само импресарио на една голяма звезда и че с брачния договор чисто и просто затвърждава едно положение, положението на съпруг сводник, доста често срещано в Холивуд, както и другаде. Опитваше се да разиграва пред себе си комедията как си вярва, че държи на Ан само заради четирийсетте процента, които си удържа от договорите й. Имаше дори мигове, в които съжаляваше, че не може да стигне докрай и да брои тековете й с докерите в някой мърляв хотел — царствен и надменен начин да убеди сам себе си в своята безучастност. За него сводникът се беше превърнал в модел за неуязвимост, в определена форма на стоицизъм. Но в този фантазъм на свръхчовек Уили веднага разпознаваше обострената чувствителност на жив — одран, на много нежен и много чист младок. В началото, когато все още му се случваше да взема тъста си на сериозно, му беше казал, че още първият мъж, който в зората на времената е обичал жена, без тя да го обича, е получил доказателство за монументалната грешка, която се била получила в „цялата тази мръсотия“. Не беше уточнил какво има предвид под „цялата тази мръсотия“. Но Гарантие нямаше нужда от уточнения. Той беше наясно.
	Уили беше на трийсет и пет, със засмени очи, лакоми и насмешливи устни и трапчинка на брадичката, която една изкусна детинска усмивка вдлъбваше от време на време. Беше висок, широкоплещест и с едър торс — впечатлението беше по-скоро за някаква малформация, отколкото за сила — с черни къдри над възхитително чело, а изящните му черти леко напомняха красотата на африканските маски върху лице на бял. Понякога си пускаше тънки мустачки, които перукерите в Холивуд наричат френски, заради тяхното изящество и точни очертания. Твърдеше, че е роден в Ню Орлиънс сред меандрите на френско и негърско потекло. Образование от лицея Жансон-дьо-Сайи*, от Оксфорд, шекспирови театрални трупи в Ирландия и Стратфорд на Ейвън, Холивуд… От десет години не спираха да говорят за първия му филм, на който на двайсет и четири годишна възраст той беше едновременно режисьор и изпълнител на главната роля, и все спореха дали това произведение дължи повече на Уили или на неговия сценарист, но признаваха единодушно, че става дума за значима за историята на киното творба, което съвсем не попречи на нейния търговски крах. Вторият му филм беше прекратен по време на снимките: обяснението на Уили беше, че „някой в студиото се е усетил, че става дума за произведение на изкуството“. А всъщност, загрижен да докаже, че този път не дължи никому нищо, той работеше „с гений“ и съчиняваше сценария ден за ден, та накрая здравата се оплете, налегна го паника, изобщо не изтрезняваше и нямаше никаква представа какви ги върши. След няколко финансови комбини, които заряза толкова бързо, колкото и замисли, заживя на гърба на своя агент, който го заемаше на студиата като актьор за роли, които той презираше, но пък живееше в доволство до най-дребните си нужди. Вайдман го държеше с договор, даваше му фиксирана заплата от три хиляди долара месечно, „продаваше“ го на студиата за по седемдесет и пет хиляди на филм и задържаше разликата. По онова време такъв беше методът на всички холивудски царе: Занук, Селзник, Хари Кон. Уили мигновено се захласна по тази величествена форма на сводничество и реши, че тя много ще подхожда на неговия тип красота. Внимателно изучи методите на Вайдман и си даде сметка, че той играе с кадифени ръкавици: представляваше най-големите имена в Холивуд и можеше да налага своите звезди и цени на производителите, или да отказва филмите им. Беше скучна власт, която произлизаше от парите и се връщаше към тях. Липсваше му онази отсянка на отмъстително презрение и присмех, която Уили охотно би внесъл в подобно начинание: накратко, липсваше му артистична нотка. Уили моментално изгуби всякакъв интерес към Вайдман, само се постара да му струва колкото може по-скъпо. Репутацията му бе надживяла финансовата катастрофа, дори се оказа по-силна и в известен смисъл заздравена в очите на онези, които са свикнали да свързват таланта с неразбиране от страна на тълпата и са стигнали дотам, да смятат изкуството за определена форма на провал. Уили съумя ловко да използва своя ореол на млад вундеркинд новатор, жертва на системата, за да „се пласира“, както казваше той, пред няколко от утвърдените жени звезди в Холивуд и успя много деликатно и изкусно да превърне тези нежни приятелства в солидни договори за изключително представителство. Те обикновено бяха минали четирийсетте и започваха да изпитват паниката, тъй трагично белязала живота на Ава Гарднър, Джуди Гарланд, Хеди Ламар, Вероника Лейк, Рита Хауърд, Джоан Крофърд и колцина други. Уили умееше да ги успокоява, като ги подтикваше да оценят подобаващо късмета, който били имали да се измъкнат най-сетне от младостта, един сезон, казваше той, душманин на дълбочината, заради нелепите му пориви, и сега най-сетне щели да постигнат собствената си автентичност и да излязат от затвора на задниците, бедрата и циците, които тъй дълго не им били позволявали да извадят най-доброто от себе си; с течение на годините тяхната зрелост щяла да разцъфти, истинската, дълбоката същност на актрисата щяла да се освободи от жената вещ, щяла да се утвърди, да засияе и да я отведе към върха, веднъж-дваж прошепваше името на Шекспир и нежно ги потупваше по ръката. Уили сметна, че по този начин е открил своята истинска същност, което в живота се среща почти толкова рядко, колкото и геният. „Първокласен сводник“ — и ако това не биеше звънлива камбана за кончината на чувствителността… Усилията, които полагаше, за да оправдава този марков имидж, толкова далечен от истинската му природа, му костваха яростни кризи на астма и уртикария. Въпреки това все по-твърдо налагаше своя образ на закоравял циник, напълно недосегаем за врясъците на сърцето — сърцето, казваше той, това вечно новородено — и дори почти бе успял да забрави детето, което тъй прилежно криеше от света и което с писъци искаше своя дял любов и чудеса, когато един подъл удар на съдбата го запокити вдън автентичността.
	[* Най-голямото обществено учебно заведение в Париж в престижния 16 район на Париж. — Б.пр.]


>	II

	Срещна Ан Гарантие към края на войната, на прием в Центъра за пропаганда на Свободна Франция в Холивуд под ръководството на Шарл Боайе. Толкова ясно помнеше тази среща, че имаше усещането за един неизличимо отпечатан в очните дъна образ, който нито времето, нито горчивият провал успяха да изтрият.
	Стоеше прав, заобиколен от „своите“ звезди, надвесен над снимките, на които слагаше автографи и се усмихваше със „своята“ усмивка, когато тя тръгна право към него, и внезапно той сякаш изчезна. Докато му говореше — по-късно разбра, че ставало дума за някаква благотворителна разпродажба — той слушаше единствено звука на гласа й: глас леко дрезгав, малко кух, в който пространството не можеше да бъде запълнено от първата дошла на устните баналност. Той не се отдаваше изцяло на първи срещнат, не се изпълваше от какво да е и думите не можеха да правят каквото си искат с него; винаги оставаше наполовина скрит, забулен, в онова странно очакване, в онази сдържаност, която за гласа е онова, което свенливостта е за тялото, и човек можеше на драго сърце да си представи как той пази някакъв скрит акцент и цялата си пълнота за нещо или някого, вик или шепот, мъж или идея, кой да знае какво, но чието стаено присъствие можеше да се отгатне в една чудновата носталгична нотка. Беше от онези гласове, които подклаждат стремежа към притежание, защото от тях се носи предчувствие за дълбочина, която всеки се ласкае да мисли, че единствен може да запълни. На моменти внезапно избликваха и онези няколко нотки на безгрижно веселие, като последен отглас от смях и детство, които не пропускат да събудят у мъжете прословутата им нужда да закрилят и създава у тях илюзията, че дават, докато вземат, че защитават, когато всъщност само грабят. Този удивителен зов, какъвто понякога може да бъде един женски глас, малко равен, празен, далечен зов, долитащ до нас като от запусната градина, неговата неустоима притегателност се състои в жаждата, която ни носи да населим тази празнота и в драговолната представа, че колкото по-голяма е самотата, толкова по-голямо ще бъде нашето място в нея. По онова време Ан беше на двайсет и две, сега, след осем години брак, гласът й не се бе променил, освен че беше станал още по-празен и по-отдръпнат, което на всяка дума припомняше на Уили размаха на неговия провал, към който сега добавяше ежедневното мъчение да чува далечния зов и кънтенето на празнотата, която вече само мъж би могъл да запълни. От самото начало на връзката им го предупреди: техният съюз можел да бъде единствено приятелство, тя смятала да се посвети изцяло на изкуството и нищо друго не я интересувало, а Уили кимаше тежко и трудно устояваше на желанието да гушне момиченцето, което тя тогава беше с баретката, равните обувки и изпълнените със сериозност очи. В търсенето на първи роли за нея и в налагането й пред продуцентите вложи толкова страст и ловкост, че я направи звезда за по-малко от две години. Едновременно с това я обвърза към себе си с железни договори, цифри, подписи и толкова сложни делови комбинации, че в крайна сметка бракът се бе сторил на Ан само един подпис повече върху някакъв документ, върху който за първи път не фигурираше друго число, освен датата.
	Така живееха от години и се усмихваха на обективите, „съвършената двойка“, „вечните младоженци“ и единственото удоволствие, което Уили извличаше от това положение, беше, че можеше да принуждава Ан да търпи тази публичност като част от договора.
	— Още малко кафе, скъпа? Имаме време. Ревюто започва в три.
	— Благодаря.
	Дъщеря на преподавател по френски в Нюйоркския университет, Ан бе учила в Сорбоната и се бе върнала в Щатите в началото на войната. Баща й беше изтънчен човек, неспособен да свикне и с Америка, макар да беше неговата родина, и с Франция, където бе прекарал част от живота си и която винаги го бе карала да страда неистово, защото никога не беше на висотата на неговата франкофилия. Беше прекарал войната в апартаментчето си в Манхатън, заобиколен от своята колекция абстрактно изкуство, затънал във въпроси за бъдещето на културата: от идеологическа гледна точка в Запада той виждаше единствено върхова форма на официалната живопис от втората половина на деветнайсети век. До такава степен се ужасяваше от кръвта, че би предпочел по-скоро да научи за изчезването на цялото човечество, отколкото да присъства на едно кръвопреливане. Неправдоподобно количество кактуси от всякакъв размер пълнеше апартамента му и стоеше край него като настръхнала и бдителна стража. По стените нямаше нито едно по-ярко, по-крещящо петно, цветовете бяха неутрални, ъглите ясно очертани, понякога пресечени единствено от разкривения силует на някой кактус или сивата арабеска на някое платно на Хартунг. Мебелите, модерни по онзи сух, геометричен начин, който прави и тях нематериални и ги принуждава да приличат на следа от живот, нещо като скелет в пустиня, допълваха картината, чиято очевидна и търсена цел бе да съществуват едвам доловимо около човека, който правеше всичко възможно да ограничи живота си до своя призрачен, хилядократно филтриран и вероятно по този начин освободен от всичко, способно да накърнява, да наранява, образ. Имаше и лунни пейзажи от пясък и скални отломъци в аквариуми, но нямаше рибка, или във всеки случай, както казваше Уили, тя не беше в аквариума. Ала обстановката, в която протича един живот, не е от особено значение и често не толкова разкрива човека, колкото го прикрива.
	Уили беше навестил бъдещия си тъст няколко дни преди сватбата, един вид посещение на учтивост, по време на което, впрочем, непрекъснато се говореше за нещо друго, тъй като Гарантие горчиво съжаляваше за всички низости, до които било паднало кинематографичното изкуство, което според него придавало твърде голямо значение на съществата от плът и кръв и недостатъчно на света на формите.
	— Всичко това всъщност е по вина на Шекспир, който пусна инстинктите в литературата като разгонени жребци и кобили, и оттогава те не спират да топуркат. Забележете, аз не съм враг на природата. Високо ценя цветята, например, особено онези, които имат причудлива форма, като знак някакъв, но без твърде много цвят или мирис. Нашата чувствителност днес плаща за престъпленията ни, а тези престъпления се наричат Рубенс, Шекспир и онзи кошмар, Рабле. Изкуство на суровите меса и на скотския лиризъм така раздруса всяка чувствителност, че нацизмът беше просто нормалният завършек на всичко това. Повдига ми се от Шекспир, най-вече защото лисна в поезията цели потоци от лирична сперма… Сперма, повтори той, като видя, че Уили не разбира, и в устата на този деликатен, сух и безупречен господин думата прозвънна с невъобразима горчивина и презрение, вероятно заради прецизно правилното произношение.
	— Спер-ма — наблегна той — тази дума на френски означава, знаете това, мъжкото семе.
	Гледаше Уили с тъжните си черни очи, изправен до един крив кактус.
	Преди да си тръгне, Уили набързо подхвърли за сватбата, макар някак странно да усещаше, че не му е нито мястото, нито времето. Гарантие погледна отегчено настрани.
	— Дъщеря ми също се занимава с театър — рече той. — Вероятно ще откриете в… накратко, в настоящата форма на това изкуство, някакво взаимно удовлетворение. Желая ви много щастие — рече той без никакъв преход.
	Почеса леко мустака си с върха на пръста и любезно изпрати бъдещия си зет до вратата.
	— Ще ме извините, ако не присъствам на сватбата. Утре заминавам на серия лекции във Флорида. Така, така… Това е. Щастлив съм, че се запознахме… Надявам се, че в изкуството и двамата ще откриете достатъчно задоволство и… как да кажа? Оправдание за вашия съюз.
	Като сватбен подарък им изпрати една от неговите рисунки, нещо като сива запетая, сама върху бял фон, която най-спокойно можеше да бъде и неговата представа за живота. Не греши, помисли си Уили надеждно скрит зад ироничното си изражение и капризните си трапчинки на глезено дете, не греши, защото самотата не е да живееш сам, а да обичаш сам: никога да не срещнеш онази, която никога няма да те обикне, ето това вероятно е най-точното определение за човешко щастие. В отношенията между мъж и жена, в които жалостта неумолимо убива онова, което се мъчи да спаси, той можеше да се надява от страна на Ан само на малко омраза, но тя не изпитваше към него дори този страстен порив, който е необходим на човек, за да мрази. Всъщност, докато година след година усещаше до себе си тази друга, все по-отчаяна, все по-огромна самота, той изпитваше бегло и стипчиво чувство на щастие — така, въпреки всичко, те имаха нещо общо. Беше приел да се задоволи с това. Но можеше дори него да изгуби и Ан да избяга дори от единението им в самотата — стигаше само една среща, една вечеря при приятели, една отворена врата, и Уили се чувстваше изцяло в ръцете на случайността и гледаше мъжете около себе си с преждевременно озлобление, тъй като прекрасно знаеше, че му гласят мръсен удар. Затова се опитваше винаги пръв да ги ритне по кокалчето, което беше чисто и просто изпреварващо справедливо отмъщение, но така само увеличаваше броя на враговете си. Мисълта, че обич като неговата може да остане без отговор, оправдаваше според него всички низости, които би могъл да извърши. Подобна неправда от страна на живота и подобна жестокост, бяха истинско подстрекателство към цинизъм. Всичко, което той би могъл да причини на другите, беше нищо в сравнение с онова, което причиняваха на него. Да обичаш страстно една жена и да не бъдеш обичан от нея, подобно нещо доказва единствено, че съдбата е смешник и не заслужава друго, освен една торта с крем. В моментите на автентичност — понякога се отпускаше за миг — на Уили му се случваше да мисли, че в крайна сметка именно в някоя торта с крем ще открият един ден непокътнатият, неизличим отпечатъкът на човешкото лице.


>	III

	Шествието закъсняваше. Разбира се, минаваха по няколко маски, неизбежните арлекини, дежурните смешници и палячовци и дори един нахилен Сталин, под ръка с един обсипан със звезди Чичо Сам, но иди разчитай на карнавала в Ница да поднесе на душевните ви състояния муцуните, които заслужават.
	С носове, залепени по стъклата, клиентите на „Педро’с“ дебнеха появата на платформите, а високоговорителите ревяха официалната песен на карнавала, да, да, ще бъде хубаво, ще бъде добре, ще бъде горещо, ще бъде розово, ще бъде синьо! И Рение се сети за един друг припев, припева на неговия картечар Деспио, убит при един бръснещ полет в Нормандия, около Сент-Мер-Еглиз: „Мисля, че след войната СССР ще се развие по посока на един социализъм с човешко лице и че Щатите ще тръгнат в същата посока по силата на обратна еволюция, а точката на пресичане ще бъде най-красивата цивилизация, която светът е познавал“.
	— Педро, още едно от същото.
	— И черешова за мен — рече Ла Марн.
	Деспио се отърва леко, беше убит през 1944, сред небе, изпълнено с надежда. Оттогава насам, студената война беше започнала с обсадата на Берлин, където Сталин се опита да хване Америка за топките и сега продължаваше с нахлуването в Корея, където войските на Обединените нации се мъчеха да спрат този касапин, настанил се на трона на Иван Грозни.
	На Рение му беше трудно да ги накара да го вземат доброволец: липсваше му едната ръка. Но присъствието на ветеран от Испанската война, боец от Съпротивата, участник в Освобождението, имаше символична роля, която нямаше как да пренебрегнат. Тъй че го приеха в качеството му на легенда. Трябваше да се присъедини към френския батальон на Обединените нации с кораб, който след десетина дни отплаваше от Марсилия. А докато чакаше, се подпираше с лакти на бара, заедно с Ла Марн, който щеше да замине с него — съвсем не по убеждение, уточняваше той, а за да последва един приятел. Бяха слезли в Ница, за да се омесят братски с палячовците от карнавала и да се сбогуват с Педро, собственика, който тъкмо миеше чашите зад бара. Педро имаше лице на боксьор и глава едновременно плешива, бръсната и посивяла, която никак не се връзваше с представата за испански университетски учен, бивш преподавател по антропология в университета в Саламанка, заточен след победата на Франко. Рение се бе запознал с него по време на гражданската война. Педро още по онова време беше комунист и си оставаше такъв: накратко, доста се беше променил. Но в крайна сметка тук не ставаше дума за комунизъм. Никога никъде не става дума за комунизъм. Той никога няма пръст, нито за Сталин, нито за бесилките в Будапеща и Прага. Комунизмът е идея. И е много красива. Нямаме право да съдим за една идея според онова, в което се превръща, когато добие форма. Тя не е създадена за това. Когато една идея докосне земята, тя неминуемо си разбива главата. Докато се търкулне от главата в ръцете, всеки път се овалва в лайна и кръв. Една идея не може да бъде преценявана посредством никое от престъпленията, извършвани в нейно име и не може да бъде открита в нито един от моделите, вдъхновени от нея. В метрото има една реклама за не знам каква стока: „Усмихвам се, щом видя в огледалото колко съм красива“. Но никоя идея не може да се отрази в никакво огледало. Нямаме право да съдим комунизма според образа му такъв, какъвто го отразява руското огледало: в него виждаме единствено Сталин.
	Той гаврътна чашата си. Изключително трудно е човек да скъса със себе си, тоест да скъса с нуждата от справедливост и свобода за другите.
	А беше опитвал. След петнайсет години политически борби и просто борби в преследване на своята човешка и нежна мечта, от „Мютюалите“* до Испания, от Лигата за правата на Човека до партизанската борба и от 1943 до 1945-а в ескадрилата „Лотарингия“ в Англия, той сериозно се бе замислил да постъпи в полицията, за да скъса със самия себе си. Но знаеше какво ще се получи от това: щеше да се опита да прави полиция „с човешко лице“, нещо рицарско и чисто, за най-голямо доволство на убийците.
	[* Многофункционална зала в Париж, служила за множество важни форуми на левицата. — Б.пр.]
	Тогава се бе оттеглил в къщата си в Рокбрюн, където започна да пише детски книжки, като отговаряше с категорично „не“ на всички организации, които се опитваха да го придърпат, всякаквите там комитети, сдружения, партии, съюзи, движения, лиги, фронтове и групировки, както и на призивите на другарите от Съпротивата, впуснали се в нови борби за същата кауза — свободата — другари, които наистина не умееха да живеят, без да дишат.
	Той чакаше. Но тя не идваше. Селцето Рокбрюн беше малко настрани, тя трябваше да знае, че той е тук и да се отклони нарочно. Животът е среща, бе написал философът Мартин Бубер. Но на тази среща трябва да й се даде шанс, да се даде шанс на шанса. Една жена, за която нищо не се знае, дори дали съществува. Просто преследване на синева. На Рение му се случваше да го обладае мисълта, че докато той я чака в Рокбрюн, тя вероятно го търси в Ез, Ла Турби или Ница. Мислеше дори да отпътува за Мексико: предчувствие някакво.
	Тя ще дойде или няма да дойде. Една само среща — и всичко е възмездено. Един поглед — и край на изгубените каузи. Точно това Ленин наричаше революция и ако никога не го каза открито, то е само от свян. Но Ленин съумя да вложи всичко това в мълчанието си. И вложи целия си гений, за да почете любовта със своето възхитително мълчание. Той мълчаливо посвети своето дело на нежната женска гръд, на меките женски устни и всичко, което по този начин не каза за любовта и за женствеността, накрая ни заслепи със своята яснота и с цялата си изразна мощ… Отсъствието, което лъха от неговото дело, е една от най-красноречивите празноти, които някога са шепнали за обич в ухото на хората, и онова, което Ленин никога не каза по този начин, никога и няма да спре да вълнува народното сърце. Това е неговото най-красиво, най-ясно послание.
	Той се изсмя. Внимание! Още малко и ще заговорим за разюзданост.
	Онова, което аз наричам разюзданост, тоест правото човек да поставя любовта на двама души над всичко друго — там, където по грешка понякога поставят слънцето. Ще кажат, че хвърлям всичко, което е останало от мен, срещу прииждащия тоталитаризъм, за да защитя разюздаността, тоест правото на всеки да избира своето собствено слънце и да нарича останалото мрак.
	В американската Конституция има един абзац, в който се говори за правото на всеки човек да преследва своето щастие. _Pursuit of happiness!_ Каква страшна отговорност!
	Смазваща, безжалостна конституция: преследване на щастието, давате ли си сметка?
	Като сте тръгнали, защо не и доживотна каторга?
	— Върви ли, клоуни? — попита Педро.
	— Върви.
	Седмица вече Рение се мъчеше да си спомни точния текст на един цитат от Горки: „Лиричните клоуни, които изпълняват своя човеколюбив номер на арената на капиталистическия цирк…“ Не. Не беше така.
	— От Горки е…
	— Кое? Какво е от Горки? — стресна се Ла Марн, който все се боеше да не го хванат натясно за пропуски в общата култура.
	— Лиричните клоуни. Буржоазен идеализъм. Нищо. Педро, още едно от същото.
	— Ще пристигнете в Корея пияни — рече Педро.
	Рение стоеше на бара и се усмихваше с леко насмешлива усмивка — отдавна вече не можеше да мине без ирония в отношенията със себе си. Левият му ръкав беше напъхан в джоба на якето. От двайсет и пет години вече не беше на двайсет. На двайсет още е позволено да си мислиш, че любовта е начин на живот. Но беше на четирийсет и пет. Сега би трябвало да има право на малко зрелост на ума, тъй прехвалената зрелост, която неустоимо извиква мисълта за добре узряло сирене.
	А все още я чакаше. Опитваше се да си я представи с помощта на всички жени, които беше срещал. Защото в живота идва момент, когато всички жени, които човек е познавал, съставят един много ясен образ на онази, която ви липсва. И когато си тръгват, ви оставят него. Тяхната благодат към вас. И от скица на скица, накрая започвате да я виждате съвсем ясно и само едно й липсва: да се материализира. Бих я познал на мига — толкова много бе липсвала у другите! Пък и как да сбърка след толкова етюди, след толкова лица, в които се бе вглеждал с нежен упрек, и онзи леко тревожен въпрос, който неизменно се бе появявал: „Но какво съм направила? Защо ме гледаш така?“.
	Ла Марн бе довършил ракията си и се бе загледал в черешката на дъното на чашата.
	Не можеха да си помогнат един на друг: бяха само мъже. Единствената жена, която присъстваше, беше една проститутка, кацнала върху табуретка сред гнездо от сребърна лисица. Проститутка, помисли си Ла Марн, значи нещо мъжествено и мъжко. И се отвърна с погнуса.


>	IV

	Ла Марн — кой да му знае истинското име? — беше дребен, със зеленикав тен, много черна и грижливо боядисана коса, която падаше върху бузите му като полуотворени гарванови криле; в лицето му имаше някаква южноамериканска хубост, едно време биха казали наркобаронска. Всъщност беше от полски произход, син на шивач от Лодз. Имаше също много дълги, пърхащи ресници и очи на кошута, кафяви и топли, с онази загатната мекота на пипане, която е по-приятно човек да срещне при висококачествена ръкавица, отколкото в мъжки поглед.
	Беше прекарал пет години в Чуждестранния легион — опит да надвие своята чувствителност — и вероятно беше единственият човек в историята на Легиона, станал старши сержант с подобен поглед. След това се бе натурализирал и установил във Франция, но въпреки това си остана франкофил. Когато беше дете и полските му другарчета го наричаха чифутин и го налагаха, не им се сърдеше, защото не бяха французи. Бяха просто бедни малки варвари. Случваше се също да го дразнят като му казват, че през 1870-а французите били набити от германците. Ла Марн се нахвърляше върху проклетите лъжльовци със сопа в ръка, а след това се криеше да плаче, тъй че старият му учител, който прекрасно разбираше за какво става дума, така и не посмя да предаде урока за войната от 1870-а пред него. По това време, за да научат децата да дишат, в гетата преподаваха за Франция, за революцията, за правата на човека, за свободата, равенството и братството, и се оказа, че Ла Марн е особено податлив към тези дихателни упражнения.
	И ако не беше войната, животът му във Франция вероятно щеше да премине кротко между парадите за 14 юли и събранията за Правата на Човека в зала „Мютюалите“. Юни 1940 година го превърна в дрипа, но още се вкопчваше и вярваше, че _такива са само танковете_. Онова, което го довърши, беше жълтата звезда, комисариатът по еврейските въпроси и масовите арести на Зимния колодрум от френската полиция във френска униформа. Нормално, беше започнал да учи Франция по книга и дълго време я беше чувал само отдалеч, като зов на рог вдън горите. Дори и натурализиран, дори и жител на Париж, той продължаваше да го чува. Но внезапно звукът беше секнал. И той беше спрял да разбира. Вглеждаше се в лицата на французите с гарантиран произход, ала и те изглежда нищо не чуваха, но човек не може да бъде сигурен, може пък да продължаваха да чуват звука дълбоко в себе си, нямаше как да знае. Беше напълно объркан. Прекара първите месеци след разгрома в обожание към генерал Петен и проклетисване на англичаните заради Мерс-ел-Кабир*. Истински осъзна нещата, едва когато се озова в Дранси в очакване на депортацията. Тогава вече разбра. Избяга, намери си фалшиви документи и започна да се занимава с контрабанда в Марсилия. Но не успяваше да се дезинтоксикира. Отново чуваше зова на рога вдън горите: той идваше по радиото от Лондон и се наричаше Де Гол. Направи нова криза на франкофилия и изтърча да се запише при партизаните в Савоя. Поиска да го наричат Ла Марн.
	[* На 3 юли 1940 г. Кралският флот потапя френските кораби в Мерс ел Кабир. — Б.пр.]
	— Педро, още един зов на рог вдън горите. С лед.
	— Ще пристигнете в Корея пияни — рече Педро.
	— Че как другояче да пристигнем?
	Поведението на Ла Марн по отношение на живота се бе превърнало в една непрестанна пародия: опитваше се да обезвреди онова, преди онова да му се случи. Той не знаеше какво точно означава _онова_. За да съществуват, хуморът и шутовщините никога не са имали друго основание, освен желанието да бъдат смекчени ударите, но тласнати отвъд жизнения минимум те в крайна сметка се превръщат в истински свещен танц на жив — одран и постепенно Ла Марн се превърна в същински въртящ се дервиш.
	Първата среща на Рение с неговия бъдещ приятел се случи в деня след Освобождението. По това време Рение изпълняваше мимолетна длъжност във вътрешно министерство: това беше болезненият момент, в който изкованото по време на Съпротивата единство се разхвърча на парчета и той се опитваше да обуздава сблъсъците и разделенията, които видимо набираха скорост. Първата му грижа беше да проучи досиетата на своите подчинени. Накара да извикат Ла Марн.
	— Хвърлих едно око на вашето досие.
	Ла Марн чакаше в много военна и твърде пресилена стойка мирно.
	— Открих присъдата ви за публично оскърбление на добрите нрави.
	По лицето на Ла Марн се изписа израз на удовлетворение.
	— Точно така.
	— Ще бъда принуден да поискам вашето отстраняване от служба.
	— Винаги съм изпълнявал само дълга си.
	— И в този случай ли?
	— Напълно, господин директор. Беше отвратително време, Франция беше попаднала в ръцете на чудовищата и получих криза на… на солидарност. Исках да поема топката, да пропадна и аз. Исках по някакъв осезаем начин да приема апокалипсиса, разгрома…
	— Малката е била на четиринайсет.
	— Моралните ми ценности се бяха сринали, заедно с всичко друго.
	— А оттогава насам дали са се понадигнали?
	Ла Марн затрепка с дългите си мигли и погледна с укор към Рение. Но Рение все още не познаваше този лиричен клоун и не разбра нищо от безмълвния призив, който го подканяше да слезе на арената и да си поиграе с него.
	— Първоначално жестът ми беше във висша степен символичен и безкористен — рече Ла Марн. — Но се оказа твърде полезен по-късно. Точно по този начин успях да вляза в нравствения отдел.
	Той хвърли на Рение нов поглед, но нищо не произлезе. Въздъхна, прекара ръка през косата с жест на виртуоз — Паганини на косата.
	— Вижте, господин директор, с малко провинение в досието ставам уязвим. Така давам гаранции на властта, която ми е работодател — известно е в какво прегрешавам. И с това ме държат. Знаят, че няма как да откажа каквото и да било, на мен може да се разчита напълно.
	Рение започна да разбира, имаше сериозен опит с всичко, което може да послужи като щит за една смъртоносна чувствителност.
	Ла Марн стоеше мирно, с кутре по канта на панталона и се опитваше да предизвика разбиране у мъжа, който го гледаше внимателно и който бе изгубил една ръка за прав… за бра… за Фра… за непроизносимото. Той му подаваше _ла_ и Рение трябваше само да си настрои цигулката. Излъчваше примесени с хумор послания с надеждата, че ще бъде разбран от човек с чувствителност на същата дължина на вълните.
	Но Рение разбра наистина докъде може да стигне човек в самоосмиването, когато след проучване се оказа, че присъдата, която фигурира в досието на Ла Марн, е фалшификат, изработен от самия него.
	Ла Марн беше отстранен от службите на вътрешното министерство заради нервно разстройство, а Рение подаде оставка малко след това. Тогава станаха неразделни.
	— Педро, помолих за още един зов на рога вдън горите. По-силничък.
	— Това, което правите, е отвратително.
	— Кое?
	— Корея.
	— Да живее Сталин!
	— Хората преминават, идеите остават. Знаете ли какво ви липсва? Свободна Франция. Затова се хвърляте на какво да е. Корея, кръстоносни походи. Знаеш ли какво трябва да направиш, Рение? Трябва да идеш в Мексико и да основеш Свободна Франция. Не бива да излезе, че от Де Гол не е имало полза. Следващият път победител ще е онзи, който се метне най-бързо върху микрофона.
	— Мисля по въпроса.
	— Вървете и основете истинската Франция някъде вдън тропическата гора. Тогава ще можете да си я имате само за вас, чиста и девствена. Съкровището от Сиера Мадре.
	— Социализъм с човешко лице — рече Ла Марн. — Любовни въжделения.
	— Фашистът също може да мечтае за любов.
	— Говоря ти за любов, не за задници — рече Рение.
	— Моля, моля! — възропта проститутката.
	— Не говорим за вас — успокои я Ла Марн. — При вас не е на идеологическа почва.
	Една група видимо английски туристи влезе и се настани около една маса. Бяха десетина и биха могли съвършено основателно да заемат две или три маси: вероятно навици за въздържание, помисли си Ла Марн. В Мерс-ел-Кабир ни забиха ножа в гърба. А Рение не успяваше да сдържи порива си на симпатия всеки път, щом видеше англичанин, заради Кралските военновъздушни сили и битката за Англия. Веднага се сещаше за Ричард Хилъри, за Гай Гибсън, за другарите си от ескадрилата, които бе гледал как тръгват призори с белите си пуловери и шалчетата на врата, а понякога бе виждал и как се пръскат до него като мигновени слънца. И за да си припомни за тях, му стигаше коя да е манчестърска кървавица, изправена на задни лапи.
	— Рьоне Мушот, Мартел, Гуедж, събратя от Освобождението — промълви Рение.
	— Белмонте, Манолете, Доминген — контраатакува Ла Марн.
	— Тъкмо ще правят корида на арената в Симиез — рече девойката.
	— Жалко, че е проститутка — измърмори Ла Марн.
	— Ей, вие! — провикна се момичето. — Внимавайте с кого говорите.
	— Извинете ни, госпожице — примоли се Ла Марн. — Изобщо не мислех за вас, уверявам ви. Мислех си за човечеството като цяло.
	— А, добре тогава — каза момичето.
	— Ще вземем ли пак по нещо? — предложи Ла Марн.
	— Същото — отвърна Рение. — Винаги. До последен дъх.
	— Педро — каза Ла Марн. — Още един Бурбон-Парма и един Орлеан-Браганса*. Тъй и тъй сме затънали в благородство.
	[* Игра на думи с питиета и имена на големи кралски династии в Европа. — Б.пр.]
	Педро напълни чашите.
	— Шествието! — извика някой.
	Всички станаха.


>	V

	Един крайцер бавно прекоси залива и се отправи към Италия; двете ръце на хоризонта сякаш го придържаха върху син мост, колона от чайки се издигаше от брега, едновременно неподвижна и мърдаща, и на този грандиозен фон, зад стъклото едно врабче изглеждаше като нещо изпуснато, като най-обикновен миг на забрава, и Ан му се усмихна. Разбира се, помисли гневно Уили. Голямата звезда и малкото врабче. Беше започнал да мрази всички хилядолетни знаци, всичко истинно колкото житното поле, цъфналата ябълка, двойка влюбени; те сякаш утоляваха Ан, сякаш бяха знак за определено присъствие, за определен изначален обет, а не беше трудно да се сети за какво точно ставаше дума. Ако беше помолил Гарантие да ги придружи на това пътешествие, то бе, защото тъстът му не пропускаше да изрази своето отвращение към всички лепкави намигвания, към всички „салати“; време е, казваше той, да се сложи край на този сантиментализъм като от пощенска картичка, да поискаме от природата нещо различно от нестихващия звук на кастанетите и вечното тралала. Но Ан отдавна беше навикнала да тълкува думите на баща си: той вече не беше способен на друго, освен да говори наопаки, да застава винаги срещу себе си, за да изрази обратното на онова, което чувства, и от двайсет и пет години вече това беше неговият начин да пищи дискретно. От дългия опит за дешифриране беше успяла да си състави собствен речник на съответствията. Когато говореше за някой пейзаж, който притежава „цялата баналност на пощенска картичка“, знаеше, че е зърнал пейзаж, който го е накарал да мечтае; когато заговореше за литература на „суровите меса“, ставаше дума за любов; „наистина първична жена“ беше жена, която му е разкрила своите сантиментални тайни и го е развълнувала; „пещерно изкуство“ бе изкуство, което хармонично градеше света, вместо да го рони на трохи, а „интелектуалец, достоен за това име“ винаги беше същият като него човек с осакатени чувства, усамотил се в абстракцията. И така Уили, който бе разчитал на Гарантие, за да отвърне дъщеря си най-дискретно от всяка емоционална, „салатна“ страна на чувствата, страстите и очакването и да я увлече с него във висшите сфери на духа, където тя няма да бъде изложена на „мяукането на инстинкта“, противно на всичко това, се бе озовала в компанията на човек, всяка дума на когото, та дори и самото му съкрушено присъствие, сякаш поощряваха Ан да не се обезсърчава, да чака, сякаш самият той беше живо доказателство за всемогъществото на любовта. Уили не беше напълно сигурен в това нежно съучастничество между баща и дъщеря, но дори само съмнението стигаше, за да го извади от релси, и сега подмолно наблюдаваше и двамата, с цигара между устните и с присмехулното изражение, което се очакваше от него.
	Знаеше, че откакто беше навършила трийсет, на Ан й се случваше да изпада в ужас и да губи кураж. Седмиците доброволна изолация, когато не се виждаше с никого, затворена в негодуванието си и с усещането, че са откраднали правото й на жена, правото най-сетне да бъде завършена, да бъде извадена от състоянието на скица, да не бъде просто захвърлена на тази земя като недовършена щриха, едвам сътворена и вече зарязана между други, вещи, лица, думи, градове, мисли, и всичко това смътно, далечно и малко нелепо — светът в единствено число беше като набързо драснати бележки за нещо, което още го няма — тези мигове на съмнения и почти на безнадеждност, се редуваха с приеми и жадно приемани покани в предусещане на среща. Понякога стигаше дотам някое ново име, произнесено пред нея няколко пъти по различни поводи да предизвика у Ан почти паническо вълнение, тя виждаше в това знак от съдбата и очакваше срещата с раздразнение срещу самата себе си, за което непознатият, когато най-сетне й го представеха, опираше пешкира. И тогава горкият човек смаяно се питаше защо прочутата Ан Гарантие, с която бе разменил едва няколко думи, начаса бе проявила към него лошо настроение и също толкова очевидна антипатия.
	Уили отдавна беше схванал тези пориви на надежда и разочарование в психиката на Ан и умело ги разиграваше. И се случваше да изгради в мисълта на жена си един измамлив мъж, като говореше за него с половин уста и престорено безразличие, които тя приемаше за знак, или пък с прекомерно оживление, което тя мигновено тълкуваше в полза на непознатия. Той се стремеше или да го обрисува в твърде отрицателна светлина, за да не насилва вниманието на Ан, или да му припише вкусове, черти на характера и начин на живот, които се правеше, че презира, но които впечатляваха Ан със своето благородство, като по този начин постепенно създаваха между нея и непознатия подобие на обща тайна — след това прекъсваше разговора, подхващаше го отново няколко дни по-късно със студен тон и дори със следи от саркастично озлобление, които Ан веднага приписваше на предчувствието за застрашаващата го опасност. След това канеше жертвата на гости и победоносно се наслаждаваше на смъртта на мечтата по лицето на жена си, с невинна усмивка на уста, за да не изпусне нищо, нито един поглед, нито един признак на гняв или обезсърчение, надявайки се наивно и без сам да си вярва, че повтарящите се разочарования един ден ще доведат до примирението, което очакваше.
	Единственият резултат, до който стигна по този начин, като я гледаше толкова романтична, толкова млада, толкова близка все още до вълненията от първия бал, бе да усеща как го стяга непоносима нежност, която не се сдържаше да й покаже и чиито пориви, дори най-свенливите, тя отхвърляше и по този начин малко жестоко си отмъщаваше за своето разочарование, тъй че всички тези ловки маневри го оставяха още по-угнетен и потиснат от нея. Въпреки това продължаваше играта, не толкова за да я накара да страда, колкото за да й докаже до каква степен е невъзможно онова, което очаква. Често й представяше умни и духовити мъже, но чиито граници познаваше, като знаеше, че не са способни да излязат нито от интелекта, нито от духовитостта си и по този начин превръщат индивидуалността си в професия, което е нов начин да нямаш индивидуалност. Винаги беше на линия, за да се наслаждава след това на недоразумението, да слуша как специалистите разгръщат всички ресурси на изкуството да се харесват, за да съблазнят жена му и понякога смирено им суфлираше, за да им помогне да блеснат още повече. Съжаляваше, че тя няма връзки — ако се насложеха едни на други, многобройните грешки и напразни търсения в крайна сметка щяха да му я гарантират.
	Общо взето, в самоунижението беше стигнал толкова далеч, колкото бе възможно.
	Но напразно.
	И нито единият, нито другият не успяваха да се примирят.
	Ан живееше в очакване, което редките мигове на съмнение и обезсърчение правеха още по-очевидно за Уили, и понякога беше достатъчно да прочете в очите на жена си или в усмивката й онази увереност, която живееше в нея, за да започне да се задъхва и да започне да го сърби навсякъде по тялото: най-големите алерголози напразно се опитваха да определят веществото, към което беше чувствителен, като му инжектираха всички мръсотии, за които се сетеха, от котешки косми и косми за четка за зъби, до червилото, което Ан използваше и крема, с който си служеше, за да си сваля грима. Той живееше във вечния страх, че ще я изгуби. Всеки миг някой мъж можеше да се отдели от тълпата и да му я отмъкне, и една от любимите му фобии бе да вижда себе си като неволен инструмент на тяхната среща; вероятно ще бъде достатъчно той да каже: хайде да отидем тук, а не там, да влезем в това кафене, да идем на това пътуване… Чувстваше се непрекъснато изложен на опасност, а имаше твърде силен навик да се възползва от уязвимостта у другите, за да очаква да бъде подминат; в онези лични отношения, които всеки си въобразява, че има със съдбата, той чувстваше как лукаво го е набелязала тя. Щом го хванеше кризата, не смееше дори да отвори врата, да избере хотел, да запази места за театър между непознати.
	Така и в навечерието на заминаването им за Европа го обхвана истинска паника и той веднага я приписа на определено предчувствие.
	Договорите бяха подписани, рекламата задействана, мястото в студиата в Ница запазено — сега вече нямаше измъкване. Трябваше да иде да снима във Франция два големи филма, единият по Флобер, другият по Стендал. Беше му се приискало да извади Ан от обичайните й роли: тяхната баналност караше Уили все повече да се ужасява от своя занаят, което всяваше у него страха, че ще се прекъсне единствената връзка, която ги сближаваше. Защото беше стигнал дотам сам да повярва в историйката, която цинично бе разказвал на толкова жени: че артистичното съзидание е съвършеният заместител на любовта. Уили унизително се бе вкопчил в тази мисъл. Затова самият той беше подхвърлил идеята да снима два филма в Европа и лесно бе получил договори. Но в последния момент се паникьоса. Нощ след нощ се въртя из хотелския си апартамент в Ню Йорк в прекрасните си пурпурни пижами — единственият цвят, който успяваше малко от малко да прикрие екземите му — и тревожността му стигна дотам, че едновременно го удари екзема, хрема и астма, задушаваше се и кихаше така, че не му оставаха сили да се чеше. Наложи се да събуди Гарантие и да го накара да го чеше с една от онези четки с много твърд косъм, които му изработваха по поръчка.
	Кризата на астма стана толкова сериозна, че бяха принудени да отложат пътуването със седмица. Уили напразно се помъчи да намери законова пролука, за да прекрати договорите. Той не разбираше, абсолютно не разбираше как е могъл да допусне подобна лудост. Тези неща винаги се случват в Европа, неуморно си повтаряше той. Тя е като сватовница. Най-голямата сводница, съществувала някога, пустата му Европа, ето какво е тя. Тя ни чака и потрива ръце с мръснишка усмивка, разлята по старата й мутра. Ще срещне Ан с някого, и то на часа. Няма начин.
	— Но откъде ми дойде на ум, откъде ми дойде? А трябваше да знам, знам ги тия неща, нали самият аз съм сводник!
	Задушаваше се и кихаше, проснат на дивана, яркочервен и мазен, докато тъстът му го чешеше по гърба, без да задава въпроси: Гарантие предпочиташе физическите проявления на живота, дори и отблъскващи, пред неговите психологически или — връх на ужаса — сантиментални прояви. И чешеше безмълвно.
	Два дни преди отплаването на „Куин Елизабет“ Уили се завлече до колата си и нареди да го откарат в канцеларията на Белч. Белч беше вероятно единственият човек, на когото Уили искрено се възхищаваше и в негово присъствие се чувстваше като съвсем малко момченце, чувство, което се мъчеше, доколкото можеше да прикрива, но другият изглежда го бе подразбрал. Беше бивш „служител“ на Ал Капоне от златните времена на гангстерството. Но от петнайсет години се беше оттеглил от съмнителните дела и се беше превърнал в един от големите собственици в Лас Вегас и един от тайните финансисти на Холивуд. В очите на Уили той беше несъмнен герой или поне мъж, който беше съумял да си наложи определена етика и да настрои цигулката си по ниския тон, който светът му подаваше. Беше дребен, мършав италианец с едно от онези мекушави и лъснали лица, чиито черти и особено носът, винаги някак висят; плешив, с редки, намазани с брилянтин косми, преметнати върху черепа, който така изглеждаше някак любопитно беззъб. Прие Уили със снизходително нетърпение, сякаш предварително знаеше, че в онова, което Уили има да му каже, няма и капчица сериозност.
	— Е, Уили, е?
	— По дяволите Белч, оставете ме да поема дъх, в астматична криза съм, не виждате ли?
	— Е, тогава говорете бързо и идете да си легнете. Нямаше смисъл да идвате в това състояние и да не можете да кажете нищо.
	Уили си бършеше носа, отчаяно търсеше въздух и хвърляше на Белч злобни погледи.
	— За Европа ли заминавате, Уили? Всички вестници са пълни с най-щастливата двойка на света.
	— Именно — задъха се Уили. — Вдругиден. Идвам да поискам някого от вас. Телохранител. Спомняте си, веднъж вече ви говорих за това.
	Белч вече беше напъхал един пръст в ноздрата, но ловко се поправи и само силно стисна връхчето на носа.
	— Не съм ви виждал от цяла година — рече той — тъй че…
	— Едно и също, нали виждате — рече жалостиво Уили.
	— Виждам — каза Белч със симпатия. — Но някой ден ще могат да лекуват това, ще видите. Ще успеят, не губете надежда.
	— Не говоря за това — каза Уили. — Говоря за жена си.
	— Знаете, че вече са открили разните антихистамини, ще открият и другото. Четох това в „Рийдър Дайджест“. Ще ви излекуват. Убеден съм. Изглежда една четвърт от населението на Щатите страда от алергия. Давате ли си сметка колко загубени работни часове прави това? Но ще открият. А дотогава, нека тате ви качи в колата и да ви изпрати вкъщи. Една топла грейка…
	— Имам нужда от някого, Белч — рече Уили. — Особено в Европа. Някой сериозен, който ще пази жена ми от… от лоши срещи.
	— От мъжете, искате да кажете.
	— Телохранител. Как ли се казваше онова момче, за което споменаваха по ваш адрес? Сопрано?
	— Хайде, хайде, Уили — каза Белч. — Оставете тези истории на телевизията.
	— Белч, ние с Ан ще прекараме известно време в Европа. Два филма, може би и три. Боя се. Европа е дърта сводница.
	— Е, и? Значи ще се разберете прекрасно.
	— Стига, де. Трябва ми някой, който ще спести на жена ми лоши срещи.
	— Знам, че сте млад, Уили, но съм убеден, че все още можете да научите старата Европа на един-два номера от занаята.
	— Белч, чуйте, сериозно говоря. Пазя си парите, това е всичко. Вече знаете, че когато най-големите ни звезди стъпят в Европа, всичко се срива. Винаги откриват по някого там, и след това няма начин да ги върнете в Америка. Вижте Ингрид Бергман, с тоя Роселини… Холивуд никога не й прости, моралистките сдружения й се нахвърлиха и студиата вече не я искат. Не искам да си навличам този риск, това е всичко. Има нещо в Европа, което ги хваща… Е, не знам къде ги хваща. Но си изгубват ума. А отиваме и във Франция, и в Италия. Обикновено точно там се случва. И двете са сватовници и кой знае каква свинщина може да се случи. Италия и Франция цял живот все такива ги вършат. Или едната, или другата ще ми изиграят мръсен номер, усещам го.
	— Не ходете — каза Белч.
	— Ами да, но сега вече нищо не мога да сторя. Свършено е. Всеки може да направи глупост в живота си.
	Белч лукаво стисна върха на носа си.
	— И така, какво точно искате да направя? Да кажа на някого да направи така, че някоя нощ Европа дискретно да изчезне? Готово. Разчитайте на стария Белч.
	— Не се шегувам. Виждате как изглеждам. Там няма да се чувствам в сигурност дори за миг. И не бъркайте нещата: става дума за пари, за много пари. Ако Ан остане в Европа, съм свършен. Унищожен. Финансово, искам да кажа.
	— По колко получавате за нея?
	— Четирийсет процента — отвърна Уили. — Но не е само това. Продуцентите ме търпят само заради нея, иначе отдавна вече…
	Той поведе битка с въздуха с отворена уста.
	— Благодарение на нея вероятно ще успея да убедя студиото най-сетне да ми развърже ръцете за един сюжет, който ми се върти из главата. Дължат ми го. Както виждате, е въпрос и на изкуство.
	— Идете си легнете — рече кротко Белч.
	— Никого ли не познавате?
	— Влюбен сте в жена си и това е много добре. Направете й деца. Самият аз имам пет. Добре се отразява. Във всеки случай, не идвайте тук да ми разправяте врели-некипели. На вас не ви пука кой знае колко за парите и за момичетата. Държите на жена си и се боите да не я изгубите, затова идвате тук и ми разигравате кино.
	— Честна дума — рече Уили жално. — Не лъжа. Студиото се тревожи, колкото и аз. Вече на няколко пъти ги попариха с Европата. Помолиха ме да си отварям очите. Не казвам, че са ми искали нещо повече. Но все пак имам право да взема със себе си телохранител, не е ли така? Просто, за да ни пази от почитателите, от тълпата. В крайна сметка сме известни хора по целия свят. Как го казахте… Сопрано ли?
	— Нямам нищичко.
	Белч сви рамене.
	— Беше депортиран в Сицилия, ако искате да знаете. Беше на същия хал като Лъки Лучано. Депортиран в своята родина. Сигурно в този час хърка под маслинови дървета. Вероятно без пукната пара.
	— Не можете ли да му дадете някакъв знак — каза Уили. — В края на краищата ще бъдем на френската Ривиера, на две крачки е… Не, вижте, Белч, какво ще ви стане, щом ще бъдем на пет хиляди мили оттук? Трябва само да си чака кротко в някой хотел. Всичко ще е за моя сметка. Живот ще си живее. Даже няма да има нужда да се вижда с мен. Трябва само да бъде на разположение за четири месеца. Може дори да заведе и старата си майка, ако има такава. Изцяло поемам разноските. Стига ми само да знам, че е там, ще се чувствам по-спокоен. Пък и има шанс едно на десет да не ми потрябва. Нищо няма да се случи. Ан не е като другите, тя има глава на раменете.
	Вече се чувстваше по-добре. Дишаше по-леко и се чешеше по-малко.
	— Нищо няма да се случи. Просто за душевен покой. Ще знам, че ако някой мъж стане твърде обезпокоителен, трябва само да направя знак и…
	Той щракна с пръсти.
	— Вие сте бебе — рече Белч. — Сигурно сте бил дете чудо.
	— Бързах, колкото можах — рече Уили кокетно.
	— Нямам никаква представа защо го правя — каза Белч — но винаги съм имал слабост към проститутките.
	— И аз съм като вас — каза Уили. — Никога не съм успявал да си устоя.
	Белч надраска няколко думи върху лист хартия.
	— Ето — каза той и подаде листа на Уили. — Напишете му името на банката и сумата, която ще привеждате по неговата сметка в началото на всеки месец. Той сигурно ще дойде да я похарчи. Сложете този лист в джоба си и спрете да мислите за това. Щом ви се отразява добре… Няма да ви изпращам до колата, виждам, че вече нямате нужда от това. Изглеждате лек като сипка. И вероятно аз също ще пообиколя Европа някой ден, след онова, което ми казахте. Сега, когато децата са големи, няма да се мръщя много, ако и аз срещна някого! Онова, което ми разказахте по тази тема, силно ме заинтригува.
	Уили си излезе като си подсвиркваше. Беше писал до Сицилия, без да получи никакъв отговор. Знаеше само, че банковата сметка, която бе открил на името на Сопрано в Ница, редовно се опразваше всеки месец. Това се оказа достатъчно, за да му даде по време на целия им престой на Лазурния бряг известно усещане за лекота по отношение на Ан, известно бащинско и леко иронично превъзходство. Някъде около тях имаше един човек, който бдеше над щастието и легендата — а то беше едно и също — за „съвършената двойка“ и на Уили му се случваше на излизане от хотела, докато Ан пишеше автографи, да търси силует, лице — някого, на когото би поверил ролята на Сопрано. Но така и не видя никого, достоен за Джордж Рафт в „Белязаният“ или на Джак Паланс в „Сбогом, Рио“. Не биваше да иска твърде много от действителността. И сега вече нямаше от какво да се бои. Щяха да хванат самолета на другия ден. Бързаше да отведе Ан в Холивуд и да я постави отново в средата, която тя познаваше достатъчно, за да не очаква нищо от нея. Холивуд наистина е съвършеното място, за да не срещнеш никого, помисли си той с признателност. Уили внезапно се почувства могъщ победител и едва не почна да се удря с юмруци по гърдите като горила: усещането бе, че контролира напълно положението. Но това продължи едва миг. Един поглед към лицето на Ан, и горилата се превърна в Мики Маус и се сви на клъбце в един ъгъл с подвита опашка и натежало сърце.
	Беше толкова красива… По лицето й нямаше и следа от бръчка. Още дълго трябваше да чака, докато всичко свърши и възрастта я заслони от всяка среща с милостта на петдесетте години, когато роклите, бельото и чорапите на една жена започват мистериозно да остаряват в очите на нейния любим и когато се наложи той да се вкопчи в нея с цялата си любов, за да не избяга. Оставаха й още шест-седем години младост, след това шест-седем години красота, а след това лицето й щеше да се превърне в бегла прилика и спомен за самото себе си, щеше да стане само следа от нещо било някога и да събужда в ума на младите мъже онова усещане за пропусната среща, която ги кара да си мислят, че в съдбата им има сгрешени дати.
	В продължение на няколко мига се полюбува на представата за бъдещите бръчки по лицето на Ан, като ги редеше преждевременно с изкусността на познавач. Задържаше се най-вече на шията, точно под брадичката, точно там има едно малко място, което повяхва първо; възрастта стисва жените за гърлото и всичко, което е било нежност на това място, изчезва и отстъпва място на действителността. Погледна топло шията й, с пура между устни, чаша кафе в ръка и едно притворено заради дима око, само въпрос на търпение, десетина, може би дванайсет годинки… Ан прекрасно знаеше за какво си мисли той, защото веднъж й го беше изкрещял в пристъп на обич.
	Беше довършил кафето си и остави чашата с въздишка на облекчение.
	Естествено, очите не остаряват никога, но това само прави тяхното положение още по-трудно. Понякога няма нищо по-смущаващо за един млад мъж, от това да зърне един от онези женски погледи, парещи от младост и мечти, около който на мига открива само карикатура на онова, който той изглежда обещава.
	Уили вдъхна дима с наслада.
	Страните ще почервеняват след хранене с онази руменина, която толкова зле се смесва с прекомерния вече грим, а краката — да, краката — замисли се за миг и се опита да си спомни — ами краката, макар да запазват изтънчения си вид, няма да водят вече доникъде, и вместо да се издигат нагоре, все повече ще слизат към земята. Уили беше познавач по въпроса, тъй като в началото на кариерата си бе имал онова, което наричаше „красиво приятелство“ с една зряла дама от Холивуд, която бе спечелила слава и богатство още на дванайсет като прелестно дете — чудо на екрана. Когато я срещна, вече бе дребна, закръглена жена, която на четирийсет и девет беше запазила къдрите си на младо момиче, а лицето й бе придобило онзи едновременно кукленски и сбръчкан вид, който толкова добре се връзва с любовта към пекинезите и към сладкото. Уили сърдечно я мразеше заради къдрите и момичешкото глезене, но най-вече защото бе съхранила непобедима носталгия по възвишената и чиста любов, все по-силна с възрастта, тъй че наближаваше петдесетте, а започваше искрено да вярва в чаровния принц и превръщаше вечната младост на сърцето в сенилно любовно мяукане. И тъй, Уили наблюдаваше лицето на Ан като познавач, и вече не знаеше дали дълбоката му наслада идва от пурата или от сладкия миг преждевременност.
	Но се налагаше да признае, че все още е твърде далеч от търсеното. Най-малко десетина години, може и повече, помисли си той, докато тършуваше по лицето й с почти умолителен поглед да открие бръчица или наченки на отпускане, на повяхване. Най-вече шията беше с несравнима чистота и онова местенце под брадичката, откъдето жените остаряват, притежаваше цялото изящество и свежест на клонка лилиум… Съвършено омерзително. Уили усети в гърлото си възел. Цялата крехкост на тази земя беше тук, в тази смешна шия, от която сякаш човек оставаше без ръце. Косите бяха кестеняви с доста банална комбинация от светлини и сенки, доста равнодушни — освен, когато човек ги докоснеше. Очите бяха с онова кехлибарено и сякаш прозрачно кафяво, което напомняше на Уили лъскавината на есенни листа по алеите в парка, където бе минало детството му. Всичките му предци бяха градинари на граф Илери в Турен; баща му умря от мъка с проклятие на уста, когато Уили му съобщи, че се кани да емигрира в Америка; днес паркът вече не съществуваше, бяха го превърнали в поле със сладки картофи, а Уили бе помогнал на последния граф Илери да се установи в Америка, където имаше… където правеше… е, добре, където даваше уроци по езда. Така понякога си съчиняваше цели невероятни биографии. Всички казваха, че у него има нещо „бавноразвиващо се“. Наближаваше четирийсетте, а юношеското му лице сякаш никога нямаше да остарее. „Сигурно е нещо с жлезите, самодоволно обясняваше той на приятелите си, някаква форма на кретенизъм.“ Хвърли бърз поглед към огромното огледало, което покриваше цялата стена. „С обеца на ухото и добър фон дьо тен, ще приличам на варварски пират. В мен има нещо от Отело. Странно, че в студиото още никой не се е усетил.“ Имаше четвъртинка черна кръв, която старателно криеше. Косите му бяха вълнисти, а в чертите имаше лека заобленост, познат отглас от африканските маски, и все пак никой не подозираше. Вероятно това беше обяснението за неговата митомания: потребността винаги да крие нещо и да замита следите. Между другото, нямаше черна кръв, и това си измисляше. Извади пурата от устата си.
	— Наистина ли не искате да спрете в Париж, скъпа? Смешно е да си тръгнете без дори една рокля, точно в момента на новите колекции.
	— Бих предпочела да остана тук още няколко дни — отвърна Ан. — Не видях нищо, освен студиото.
	— Знам, скъпа. Много, много е изкушаващо. Но в понеделник започвате снимки във „Фокс“. Ще дойдем пак.


>	VI

	Ан беше израснала до мъж, когото една нещастна любов бе смазала до такава степен, че всичко, свързано с любовна страст, накрая бе започнало да му се струва истинска гадория. С това привидение пред себе си твърде рано бе взела тържествено и категорично, детинско решение да няма друга любов, освен изкуството, и точно това решение Уили твърдо насърчаваше.
	Преди церемонията бе отишла в Ню Йорк при баща си и той я бе посрещнал с цялата грижа, която човек дължи на някого, когото не познава добре и когото не държи да опознава. Беше хубав септемврийски следобед и той я подтикна да се наслади на арабеските, които слънцето рисуваше, докато се отразяваше в стъклените кутии, пълни с кактуси, и по съвършено голата бяла стена на стаята.
	— Много обичам стъклото — рече той — заради това, че е прозрачно и не се набива в очи. Всъщност, приятно е около теб да има предмети, които не задържат нищо и през които може да се мине. Това е безспорен урок по мъдрост. Но се случва от играта на светлината някое парче кристал внезапно да заискри със стотици крещящи цветове, червени, сини, жълти, виолетови… Да, забавно, и като помислиш, че кристалът също си има своите моменти на слабост, на страст… Което понякога ми носи миг превъзходство.
	Отиде в кухнята да приготви чай и припряно я остави сама. Ан остана със затворени очи сред празнотата, която се надигаше отвсякъде като вик, като негодувание. Възможно ли е наистина отвъд определена точка на насищане самотата да не се превърне в среща, възможно ли е самотата да остане никога несбъдната молитва? В този апартамент без живец, в който всичко говореше за отчуждение, Ан мигом усети присъствието на другия полюс — страстта, а точно това бе дошла да дири. Имаше нужда да види баща си, за да се успокои и да си върне обещанието за онова, което бе скършило него.
	Той се върна, бутайки пред себе си масичката с чая. Изглеждаше леко притеснен и влезе, говорейки си сам като човек, който се мъчи да изпревари нещата:
	— Вестниците много разправят за твоята сватба, радвам се, че правиш добра кариера. Като гледам колко много снимат и двама ви и всички тези… хм… прекрасни неща, които се приказват за вашето щастие, усещам, че така ще са ви нужни по-малко усилия да бъдете самите себе си. Всичко ви е подготвено. Онова, което е ужасно опасно за обикновените хора, какъвто бях аз на твоите години, е разхищението на въображение, което се налага, за да измислят сами своята любов. Мизата е толкова висока, че след това все се мъчат да си я върнат под формата на щастие. Но рекламните агенти са се потрудили за вас и няма нужда да давате нищо от себе си.
	Ан сипваше чая с малко виновна усмивка, както винаги, когато баща й й се доверяваше така. С поглед, зареян другаде, да не би да срещне този на дъщеря си. Знаеше, че отрицанието му е смешно, защото само подчертава могъществото на онова, което отрича. Всъщност човек се бунтува само срещу нещата, на които е в плен и в крайна сметка животът на бунтар е преди всичко робски живот. Знаеше всичко това, но продължаваше да отрича вика, защото това бе неговият начин да извика. В избора му на неутралното, на полусенките, в приглушената му философия, се криеше само почитта на цял един живот към страстта, вън от която човек просто се анихилира в сивота.
	— Е — рече той — предимството, когато човек е възпитал детето си що-годе правилно, е, че щом му дойде времето, то не идва да търси съвет от вас. И тогава имаш чувството, че си бил добър баща.
	Ан му се усмихна, искаше й се да го хване за ръка, но този жест би го смутил. Очите му, тъй млади между бръчките под посребрения перчем, подстриган на паничка около челото, бяха толкова сериозни, сякаш изключваха всеки хумор: хуморът също е чувство, което носи болезнено усещане. Зад него се издигаше стената от книги, по-голямата част от които, тя знаеше това, говореха единствено за триумфа на печатното дело над материята. Гарантие прекарваше часове наред да се любува на тези шедьоври на типографията, в които всяка дума бе тук единствено заради формата си и в които, това беше сигурно, нямаше да се сблъска с необятната вулгарност на думата „любов“, заедно със „завинаги“ — нейната дружка по безчестие.
	Млъкнаха.
	Беше един от онези мигове, в които Ан изпитваше към баща си разтърсваща нежност — много повече разбиране на жена, отколкото обич на дъщеря, а мълчанието изграждаше дълбока връзка. Гарантие знаеше, че е дошла да черпи от вечно свежия извор на неговата самота нов товар надежда.
	Жената на Гарантие беше заминала с мексикански тореадор, когото познавала от четирийсет и осем часа. Четирийсет и осем часа, това може да се случи за четирийсет и осем часа, повтаряше си понякога Ан в мигове на несигурност.
	— Гледах последните ти филми — рече той — и видях в теб много искреност. Като че влагаш много от себе си в любовните сцени. Изглежда ти служат за отдушник. Вероятно имаш нужда да се пречистиш, да изгониш демоните.
	Натъпка лулата си и я запали: беше решил да пуши лула в един ден с чувство за хумор, защото беше преценил, че това е най-непосредствено противоположното на един тореадор.
	— Онова, което ме забавлява в киното, е леснотата на любовта: все едно съдбата си няма друга работа на земята, освен да се заплита… Естествено, приемам, че има хора, които се обичат истински, обаче пък те се търсят напразно и никога не се срещат.
	И с няколко резки почуквания изтръска тютюна в пепелника.
	— Ужасяващото влияние на тази шекспировска или холивудска епоха — то е едно и също — се състои в това, че милиони хора прекарват живота си в чакане и търсене, вместо мирно и тихо да си гледат работата. Големите любови, ако мога да се изразя така, разбира се, съществуват, но само като успоредни линии, които никога не се пресичат. Срещат се дребните любови. Смятам, че има хора предопределени и че всеки мъж в живота си трябва да срещне отредената за него жена, и това е неприятното. Предопределените срещи са винаги дребните срещи, другите изобщо не се случват…
	И извади лулата от устата си, за да може да произнесе по-ясно:
	— … изобщо не се случват.
	Махна леко.
	— Единствено живописта успява понякога да ни представи един свят, отказващ да приеме определена форма. В литературата, в театъра, в киното, все още чакаме човека, който ще каже цялата истина за трагедията на успоредните линии, които никога няма да се пресекат. В крайна сметка, достатъчно е човек да знае, че любовта е невъзможна, за да бъде съвършено щастлив. Тогава ще престане да живее с вътрешното паническо усещане, че ще пропусне съдбата си и със страха от старостта. Така ще създадем двайсетгодишни мъдреци.
	На Ан й се стори, че в последните думи все пак долови щипка ужас.
	— Но предполагам, че си дошла да ме видиш, защото ще се жениш, и за да ти поговоря още за майка ти — рече той с глух глас, сякаш никога не бе преставал да говори за нея. — Тя, както знаеш, замина с един мексикански тореадор и живели заедно шест месеца. След това той бил убит от един бик. От бик — повтори той с подобие на кикот. — Виждаш, че нямам никакъв пръст в това.
	Млъкна за миг и се вгледа в тръбичката на лулата си. След това вдигна очи и те бяха пълни с нежност, и той се усмихваше.
	— Кажи ми, Ан… можеш ли да си представиш това? Можеш ли да си представиш жена да ме напусне заради тореадор? Не казвам това от суета, съвсем напротив… Но как е могла да се заблуди до такава степен? Искам да кажа как е могла да се омъжи за мен?
	Никога дотогава не беше засягал въпроса така направо — без чужда помощ, без маска.
	— Никога ли не срещнахте друга жена?
	— Никога — рече той. — Веднъж се живее.


>	VII

	Карнавалното шествие слизаше по улицата, всички се юрнаха към прозорците и им дадоха миг спокойствие и близост, сякаш те бяха отделна банда, малко като бедните побратими, както понякога се случва в кръчмите. Педро и Ла Марн си говореха за политика с наведени чела и поглед в поглед като двама рогоносци, кръстосали рога; момичето пушеше сред лисиците си с държанието на човек, който не е от вашия вид. На другия край на бара Рение зърна изискан господин с пепитен костюм, ръкавици от глиганска кожа, бял карамфил, папийонка, сиво бомбе и леко повдигната лява вежда, който изглеждаше напълно вдървен от алкохола, освен ако не беше от тежестта на отговорностите, които американската Конституция бе стоварила на плещите му: преследване на щастието, _pursuit of happiness_… Напълно достатъчно да докараш човека до ступор и да го вкамениш. Мъжът беше с леко изпъкнали очи и издути бузи, сякаш си подсвиркваше, издишаше или сдържаше пристъп на смях. Но като изключим това беше много достолепен и много спретнат и се държеше като човек, който отказва да прави отстъпки по този въпрос.
	— Този е най-красивият, когото съм виждал — рече Педро. — Дори не пие вече. Живее от натрупаното. Още снощи беше тук, на тази табуретка: сигурно съм забравил да го преместя, като съм затварял.
	— Е, вие пък, господин Педро — рече възхитено момичето. — Дали да пийна нещо?
	Педро й сипа ракия.
	— Ако си мислите, че алкохолът го е докарал до това състояние, лъжете се — рече Ла Марн категоричен.
	Приближи със залитане до джентълмена — не беше наистина пиян, но имаше нужда от оправдание — подуши приятелски като голямо кротко куче повехналия карамфил, и всички се зарадваха, че не продължи по-нататък.
	— Е, тогава какво? — попита Педро. — Аушвиц? Хирошима? Корейската война? Или всички, които ще последват?
	— От сгърчения покой е — рече Ла Марн. — Така се е сгърчил, за да остане безстрастен пред всичко това, че сега не може да помръдне. Напълно се е вкочанил. Стоицизъм. Толкова дълго се е сдържал, че се е повредил.
	— Свиня — рече момичето.
	— Първокласна природа, издигнала се над мелето и решена да съхрани своята човешка вяра, ей това е! — възкликна Ла Марн. — Намерил е убежище в безучастността и го е направил толкова успешно, че сега не успява да излезе от нея. Изчезнал е безследно, там горе, във висините. Искал е да се издигне над всичко в своя покой, от концентрационните лагери до сталинския Гулаг, но за това се е наложило така да стисне зъби и всичко останало, че вече не може да гъкне. Не успява да си разтвори сфинктерите. Повреда. Сега не знае нито кой е, нито какво прави тук и защо… Или пък разиграва неразбирането и вцепенението на човека от това време, всъщност, от всички времена, изправен пред всичко, което му се случва. Пълното слисване на човеколюбеца пред варварство на човеците. Или пък, мръсникът му с мръсник, се опитва да се изхлузи от собствената си отговорност. Да се измъкне от играта като покаже, че няма нищо общо с всичко това и че си е съвсем чистичък. Вижте го: ръкавици с цвят на сметана, безупречни ръбове на панталона, карамфил в бутониерата. Напълно непоклатим в желанието си да подражава на нашите безсмъртни чистота и достойнство!
	— Може да е прочел във вестника, че американците разполагат с ядрен арсенал, способен да унищожи три пъти човечеството, и още да не може да се освести — рече Педро.
	— … Или пък — крещеше Ла Марн — е нежна душа, която брани своята ранимост с черупка от безучастност! И напълно се е оттеглил в своите глъбини, към вътрешната си поема, за да избегне ударите! Пропаднал в себе си под ударите на Историята! Умъртвена, атрофирала под ударите на историческата реалност чувствителност! Лирично проблейващ буржоа, оттеглил се с багажа си и със сълзи на очи! Или присмехулник — особено яростен и находчив начин да се присмееш на живота, показвайки в какво ви е превърнал той. Един вид всеобхватен и издъно преживян присмех поради самия факт, че живеете, вярвате и храните надежди. Издайник. Безжалостен показалец, насочен към живота такъв, какъвто го лъжем. Или пък жажда за въздишки и любов на лунна светлина. Или пък… шт!
	Наведе се към момичето:
	— Социализъм с човешко лице, госпожице. Хич няма да се изненадам, ако дълбоко в себе си крие точно това! Или пък онова.
	— Онова? — рече момичето.
	— Онова — каза Ла Марн и й намигна.
	— Онова какво?
	— Онова на Педро — каза Ла Марн.
	— Прасе! — каза момичето.
	— Онова на Педро. Разцепената глава на Троцки. Бащите на Октомврийската революция, разстреляни от Сталин като болшевики. Гулаг и хилядите му жертви. Онова на Педро.
	— Стига — каза Педро. — Иди пикай другаде.
	— Човек може да бъде комунист и без да е сталинист — рече курвата добродетелно.
	— Именно — потвърди Ла Марн. — Именно, и точно това докарва човека до такова състояние. Да го питаме ли откъде идва, накъде отива и кой е?
	— Той не говори — отвърна Педро. — Прекалено пиян е.
	— Идеологическо следсмъртно вцепеняване — рече Ла Марн. — Да го пребъркаме. Може да носи адреса на родителите си.
	Джентълменът-до-върха-на-ноктите седеше силно изправен на табуретката с една елегантно повдигната вежда. Неуязвим е, пустият му задръстеняк, помисли си Рение със завист. Арките изсичаха гледка като от картина на Джеймс Енсор и непознатият с лекота се открояваше на този фон от конфети, серпентини, гримасничещи маски, опипвани девойки и чудовища, сякаш нищо друго не бе правил през целия си живот. Равнодушно се остави да го пребъркат. Нищо няма да открием в него, помисли си Рение. Всичко е прибрано в музеите и библиотеките.
	— Нищо — каза Ла Марн. — Никаква следа от самоличност, съвършено инкогнито. Естествено, това е предумишлен номер. Мъчи се да символизира непобедимия, неразрушим човек, човешкия човек, когото нищо не може да победи или омърси!
	— Можете да си напъхате метафорите на едно място — каза Педро. — Всичките сте пристрастени. Буржоазно декадентство. Целият Запад се е превърнал в „Езерото“ на Ламартин. Влага и ридания. Превърнахте човека в болест.
	Джентълменът си стоеше равнодушен към всичко това и съвършено встрани от нещата, докато Ла Марн го преджобваше. Първокласна природа до върха на ноктите, между другото съвсем изгризани, помисли Рение.
	— Виж ти, виж ти, виж ти! — пропя Ла Марн по текст на Орне и музика на Мисраки.
	Държеше в ръка смачкан лист. Разгъна го.
	„Малък речник на великите влюбени“ — прочете той. — Ама че работа… Ама че работа! Повтори той с нежен поглед, вперен в персонажа. Приятел! Открил го е в един женски седмичник, „Ел“. Абониран съм. Винаги съм имал нужда от женско присъствие край себе си. „Малък речник на великите влюбени.“ Едно от имената е подчертано.
	Прочете:
	— „Хьолдерлин, Фридрих (1770–1843). Търсел абсолютната любов, по-голяма от живота…“
	Прекъсна и се обърна към образа. Педро, Рение и момичето също се бяха втренчили в него. Изглеждаше много далеч от всичко това, макар да бе невъзможно човек да си представи от какво по-точно, нито къде се намира и в какви неизразими перспективи се вглежда. Просто не беше тук с повехналия си карамфил, белите гетри, сметановите ръкавици и повдигнатата вежда. Беше заминал, оставяйки след себе си дрешника.
	Сопрано, който се бе приближил до стъклото на кафенето и наблюдаваше шествието, с килната назад сламена шапка и бира в ръка, се обърна и видя, че баронът е попаднал в чужди ръце. Около него стояха четирима, сред които и една проститутка, и един от тях пребъркваше джобовете на барона. Това нямаше да притесни Сопрано извънмерно, защото самият той всяка вечер проверяваше джобовете на барона и никога нищо не бе намирал. Но все се боеше да не му се измъкне, по един или друг начин. Всеки би могъл да го отмъкне, в крайна сметка Сопрано нямаше никакви собственически права над него, все пак той не беше някаква вещ или куче. Реакциите на барона бяха напълно непредвидими, поради простата причина че той никога нямаше реакции; съвсем лесно можеше да се остави някой да го отведе, а Сопрано вече не можеше да се лиши от неговата компания. Тъй че приближи пъргаво групичката, още повече че за негова изненада, мъжът, който пребъркваше барона, бе открил нещо в джобовете му, и Сопрано бе толкова шашнат, че известно време пропусна да се намеси.
	— Четеш ли, или не четеш? — попита Рение.
	— „Търсел абсолютната любов, чиста, дълбока, прекрасна, по-голяма от живота… Открил я. И изгубил не живота, а разума си. Сузете, жената на банкера, който наел Хьолдерлин като частен учител, изглежда толкова млада, колкото децата си, кестенява, с тъмни очи, пълни с плам и нежност. Но банкерът открива тяхната страст и прогонва поета. Сузете не успява да надживее раздялата… А Хьолдерлин потъва в безучастност. Полудява, но е отсъстващ луд, кротък, човек, който просто не е тук. Човек кукла. Вкаменен ствол. Преживява по този начин още трийсет и седем години при един дърводелец, който го прибрал вероятно защото бил свикнал с дървото.“
	Ла Марн прекрати четенето и се втренчи в образа с изумление и увиснала челюст. Другите също го гледаха. Но баронът изглежда не се досещаше. Стоеше си много далечен и много вдървен на своята табуретка. Между лентата и филца на бомбето му се подаваше крайче розова хартия. Рение протегна ръка и го измъкна. Беше остатък от билет за дербито в Епсън преди две години.
	— Може просто да е изгубил всичко на надбягвания — промърмори той.
	— _Permesso_* — каза зад тях един леко дрезгав глас.
	[* Позволете (итал.). — Б.пр.]
	Видяха по-скоро дребен мъж, пристегнат в кръста, с подплънки на раменете и бяла сламена шапка на главата. Черни очи, тънки устни и нос като острие.
	Почти изтръгна билета от ръцете на Ла Марн.
	— _Come, come, barone_* — каза той.
	[* Елате, елате, бароне (англ. и итал.). — Б.пр.]
	Хвана го внимателно под ръка и го принуди да се изсули от табуретката. Баронът се подчини. Стоеше прав, много изпънат, с безупречна вежда, а също и бомбе. Сопрано го придържаше.
	— Кажете, той отдавна ли е така? — попита Ла Марн.
	— Не мога да ви кажа — отвърна Сопрано със силен италиански акцент. — Имам го само от една година. Много изтънчен човек. _Come, come, barone mio._*
	[* Елате, елате, бароне мой (англ. и итал.). — Б.пр.]
	Отведе го до една маса, където баронът седна, като механично присви колене. Сопрано му подряза пура, сложи я между устните му и я запали. Баронът запафка на резки пресекулки в ритъма на дишането си. Изглеждаше съвсем като автомат.
	Рение, Ла Марн, Педро и момичето го гледаха невярващо. Сигурно Комитетът по Празненствата им плаща, помисли си Рение. Сопрано им се усмихна и поздрави, като се надигна леко и докосна с пръст шапката си. Отвън, под сводовете, клоуни, палячовци и маски се нижеха под дъжд от конфети, а високоговорителите прибавяха оперни арии към онова, което при всички случаи нямаше как да е тишина.
	— Мамка му — рече Ла Марн.
	— Тия се подиграват с нас — каза Педро.
	— Не само с нас. Нещата стигат много по-далеч.
	— Можете да си пъхнете метафизиката някъде — каза Педро.
	— Хайде сега, карнавал е — рече момичето.
	Под сводовете войниците и маските бяха извили хоро край едно бедно облечено момиче, което вероятно беше малката кибритопродавачка, помисли си Ла Марн, който си мечтаеше за феерия; накрая момичето целуна единия войник и я пуснаха да си тръгне. Ла Марн се просълзи като си помисли, че него никой не го целува. Някакъв господин на средна възраст и заможен на вид влезе в кафенето с танцова стъпка и торба конфети в ръка и благослови всички с щедри пъстроцветни шепи, направи реверанс, повдигна шапка и си тръгна потропвайки; стряскаща е, помисли си Ла Марн, степента на палячовщина, до която страхът от класовата борба и ядрената заплаха могат да докарат някои хора. От време на време той хвърляше почти боязлив поглед към барона. А може би това беше обяснението. Без да забравяме осемстотинте милиона китайци. Баронът си седеше спокойно, с разтворени колене, безупречен ръб на панталона, възхитително лъснати обувки и безстрастно лице с пура по средата.
	Сопрано разтвори хартията, която бе взел от Ла Марн, пробяга по нея с поглед и я разгледа внимателно. Отстрани откри няколко несръчно надраскани думи. От едната страна откри „правата на човека“, а от другата „човешкото достойнство“. Хвърли към барона подозрителен поглед. Но никой нищо не можеше да каже. Дендито се държеше напълно безразличен и много далечен. Само изглеждаше още по-вдървен от обикновено, бузите още малко по-издути, а главата му леко се клатеше: изглеждаше сякаш прави свръхчовешко усилие да сдържи нещо, но не беше ясно какво: можеше да е пристъп на смях, пръдня или някакъв благороден порив.


>	VIII

	Сред дискретен шум на ножове и чинии тримата музиканти италианци се справяха до съвършенство със задача си, която се състоеше в това от „Санта Лучия“ до „О, соле мио“, минавайки през „Над притихнало море“, да пресъздадат приятно спокойната атмосфера от началото на XX век с чадърите, великите руски князе и чувството на пълна сигурност. През стъклената витрина Гарантие гледаше как чайките пляскат над морето; мъчеше се да забрави, че това са живи неща и да вижда в тях само живи геометрични знаци, бели и сиви, много подобни на движещите се скулптури на Калдер. Лицето на Ан се къпеше в светлина. Понякога я обхващаше почти панически страх от възрастта, а по отношение на така нареченото „изкуство да остаряваш“ имаше идеи, едновременно жестоки и наивни, на човек, който още не се чувства застрашен. Нищо не й се струваше по-жалко от желанието да се харесваш, когато другите могат да го прочетат между бръчките, под пудрата, дори зрънцата на която изглеждаха по-плътни с годините; пред подобно нещо предпочиташе внезапното сгромолясване на мексиканските индианки, които на трийсет спират да танцуват и на които е забранено да носят маска на карнавала. Възрастта изисква от жените да се променят по-рязко, отколкото ги променя самата тя и в този миг единствено важен е стилът и дискретността, иначе всичко някога свежо загрубява. Някои видове изкусен грим, който Ан бе виждала приложен в Холивуд върху дами, които отказваха да преминат, носеха в себе си целия ужас на един аборт: те влачеха с години това престъпление върху лицата си и се усмихваха с усмивки, които всъщност бяха най-мъчителната форма на просия. Но представата, която жените си създават за остаряването, мислеше си Ан, често е всъщност тяхната представа за мъжете и се налага те пък да приемат обидата, толкова по-зле за тях. За тях става дума в тези декорирани очи, в тези изкуствени устни и в усмивките, от които всичко наоколо се пука, и щом стигаме до подобно унижение в отказа от възрастта, гамата на чувствата ни ще да е наистина твърде еднообразна. На двайсет, на Ан й се бе сторило, че предпочита не тези хитрувания, а съдбата на старата индианка, прогонена в двора на дома си, да приготвя храната на своя вдовец, но това вероятно бе проява единствено на спокойната увереност на младостта; сега вече не бе така самоуверена и проявяваше повече снизхождение; остарявам, мислеше си тя, и възрастта наближава със своя дъх на компромиси; на четирийсет ще се опитам да обясня на себе си, че колкото лицето ми е изгубило откъм свежест, толкова е спечелило откъм загадъчност, че колкото тялото ми е изгубило от блясъка си, толкова е спечелило откъм присъствие. Към четирийсет и осем, вече дори няма да знам, че жените остаряват; смехът и муцунките ми ще са като на девойче и ще ги приемам като нещо естествено; ще преоткрия радостта от валса, от първия бал, от храбро стиснатата ръка на твърде срамежливия младеж; на петдесет най-сетне ще мога отново да плача и за първи път от любов, ще слагам, както някога, повече руж на бузите, отколкото мама би ми позволила, отново ще треперя цяла под погледа на млад мъж, и по този начин, мина ли петдесетте, ще се превърна в една от онези жени, твърде нежното бельо на които сякаш само плаче някой да го преодолее. Но тогава ще трябва да внимавам, най-вече за погледа си, ще се наложи да го надзиравам, да го крия, да не му позволявам да говори твърде много. Винаги се вълнуваше от извънредната младост на някои женски погледи сред бръчките, сред сивата сухота или подпухналата пълнота на чертите; погледът последен сваля гарда и това е нормално: очите са били измислени от любовта. Тя се усмихна на баща си, който я наблюдаваше и Уили се почувства изключен. Стана и докосна рамото на Ан.
	— Ще изпуснем шествието — рече той. — Идвате ли, Гарантие?
	— Сега, сега.
	В този миг тя мечтае за любов, помисли си Гарантие. Или просто мечтае, което е същото. Не е прилично в наше време една млада, известна и независима жена още да мечтае за любов като нашите баби, за да не споменаваме настоящето. Бабите ни са мечтаели в условията на социално неравенство, които са превръщали любовта в единствен начин да изразят себе си, но днес… Внезапно той видя много ясно себе си, облечен във викториански кринолин и шапчица, да въздиша на прозореца под лунна светлина. Направи гримаса. Хуморът е отказ да застанеш лице в лице, начин да се измъкнеш, той прави света по-поносим и така си сътрудничи с него. Всъщност възторженото, извънмерно място, което придаваме на любовта в западните поселения, е доказателство за паническо отстъпление навътре на едно обсадено от всички страни и неспособно да се промени общество… Стана, пийна последна капка коняк, наслади й се като познавач и погледна през прозореца морето, което шестваше като тълпа, носеща начело бялото знаме на някой платноход. Извърна се с достойнство. Принадлежа на една класа, за която всяка природна гледка е несекващ упрек. Вълнението, което изпитваше пред морето и небето, завършваше с такова болезнено свиване на сърцето, което той избягваше да анализира, за да не открие в него най-вече чувството за отсъствие, което изпълва хоризонта. Насили се да види в това единствено признак на здрачна и нежна чувствителност, тайничко обладана от красотата на драмата и напълно равнодушна към причините или лековете й, нещо като лебедова песен на буржоазното сърце.
	Разсеяно проследи крайцера, който изчезна зад носа с вид на лошо момче. Сега върху морето бе останал един съвършено бял платноход, особено изтъркано клише за самота — или за надежда… Май отдавна трябваше да си купя кученце.
	— Сега, сега. Идвам след вас.


>	IX

	Излязоха от „Негреско“ в мътния въздух на януарския следобед, когато всичко постепенно се разтваря в братската полусянка на здрача; най-сетне часът на дискретността, помисли си Гарантие, часът, когато отсенките и деликатността най-сетне надвиват голотата на нещата и в крайна сметка, часът на цивилизацията. Колкото повече се отдалечаваше, толкова по-приятен ставаше за общуване светът. Очите виждаха със закъснение нещата, които биеха отстъпление и това дори пораждаше приятно чувство на носталгия; най-сетне беше станало възможно да поговори приятелски с пейзажа, да погали с поглед онези разчупени хълмове на хоризонта, който не бе лишен от талант, и дори да вкуси известно сладострастие от страха за продължителността на насладата. В Залива на ангелите платноходът продължаваше своя пеперуден ход. „Сигурно е притежание на някой английски сатрап.“ И се извърна: необятността на морето и небето безжалостно отхвърляха вътрешната скръб. Двайсет и пет години по-късно трудно си припомняше лицето на бившата си жена и от това тя му липсваше два пъти повече. Всичко, което бе останало от неговата любов бяха ето тези равномерни удари на сърцето, които можеха да означават какво ли не, дори почти простият факт, че е жив. Но оставаше верен на себе си. Бранеше своето достойнство и отказваше да отстъпи пред забравата.
	Ан вървеше сама с Уили по петите, който носеше мантото й, вдишваше уханието й и така живееше нелегално с дъха на нейното тяло. Винаги бродеше около нея, чопваше по някой откъслек интимност, живееше от трохи. Едва доловимият, едва загатнат парфюм е като прошепнато обещание на тялото, а когато е твърде настоятелен, говори само за себе си и набляга само на собственото си име. Уили взе един бонбон против астма и го засмука; формата на устните му около бонбона пасваше чудесно на прословутото му нацупено изражение; сигурно съм напълно аз, помисли си той под погледите на шляещите се хора, които го разпознаваха. От няколко мига го мъчеше уртикария по гърдите и не му стигаше въздух. „Сигурно е от парфюма. Или от плата на мантото. Нищо друго: тя не можеше да срещне никого в тази навалица.“ Пресичаха градината „Алберт I“ към колонадите на площад „Масена“; чуваха се крясъците на високоговорителите; тълпата бе с гръб към тях, притисната от бариерите; Ан напредваше бавно под разбунени, безредни облаци, онези широки, красноречиви жестове, които небето правеше над главата й; тя нямаше предчувствие и по-късно щеше да си припомня този миг, когато не знаеше, че той е тук и в който все още можеха да се разминат. За нея казваха, че е студена жена — онази студенина, която хората приписват на жените, които се интересуват само от слънцето. От години знаеше, че той е тук някъде и я чака, вика я, тя не знаеше къде, в Сан Франсиско, в Рио, в някое парижко бистро или на някой плаж в Перу, а всички си мислеха, че тя просто има слабост към пътешествията и към внезапното препускане през цели континенти.


	В този миг Рение дори не гледаше към вратата, беше свел глава, облегнат на бара и се усмихваше на вътрешните си смешки и на стария съзаклятник, който биеше в гърдите му с много хумор, за да обезвреди себе си.
	— Какво има, шефе — загрижи се Ла Марн. — Целият сте пребелял.
	— Нищо. Няма _нищо_.
	— Е, ами, в такъв случай, наистина, ако е това…
	Направиха няколко крачки под аркадите на площада сред облаци от стъпкан гипс, които се вдигаха от тротоара, а след това наистина настана прекалена блъсканица, прекалено много конфети, прекалено много пискане на картонени тръби и чужд дъх и Ан усети ръцете на Уили върху раменете си.
	— Стига толкова стадни бани. Насам.
	Той я побутна към един бар, като я заслоняваше от маските, които искаха да я увлекат в хорото, отвори вратата и нежно я бутна вътре.
	Тя направи няколко крачки и първото, което видя, беше, че е еднорък и я гледа.
	Сърцето й почти спря, а след това пощуря и тя се опита за миг да убеди себе си, че е само от блъсканицата и от раздразнението, че усеща погледа, втренчен в нейния, но не успяваше да извърне очи.
	По-късно често се питаше откъде ли й бяха дошли смелостта и самообладанието, нужни, за да се държи с онази спокойна увереност, сякаш бе разбрала веднага и без нито миг колебание, че мъжът, който така я умоляваше с поглед, не беше някой претръпнал тип. Но отговорът на този въпрос естествено беше толкова лесен, колкото и труден за преглъщане от една жена: това не би променило нищо. И най-обикновеният сред авантюристите да беше, тя нямаше избор. Вероятно никога няма избор. Човек може цял живот да съжалява, но никога не може да сбърка любовта. Единственото, което можем да кажем, мислеше си тя през годините с безкрайна горчивина, е, че съм имала късмет.
	Стояха неподвижни, тълпата ги блъскаше и всеки четеше в очите на другия зов за помощ, и това беше първото откровение, което споделиха, а след това тя му се усмихна.
	Никой не им обръщаше внимание, фалшиви носове, фалшиви бради, маски и островърхи шапки нахлуха в бара с танци и викове, но те чуваха само тишината, тяхната обща тишина, изпълнена с глухо вътрешно туптене, още по-силно заради врявата на карнавала и трясъците, които ги обграждаха, гримасничещите маски и бутаницата, които още повече укрепваха усещането, че са близки и откъснати от всичко, и покълващата убеденост, че най-сетне са спечелили друга земя, истинска, и че стоят изправени на тази друга и най-сетне човешка планета, на която могат да живеят само двама.
	А Уили, който толкова години бе живял в страха от този миг, не забелязваше нищо, не подозираше нищо и продължаваше да подкача Гарантие и да изтърсва конфетите от дрехите си.
	След това се обърна към Ан, разбра на мига, устните му затрепкаха, а лицето му придоби изражение на изплашено дете.
	Ла Марн беше застинал с отворена уста и чаша, вдигната наполовина и гледаше само да не мърда, да не диша, дано само Това да се случи, Това да се случи най-сетне, дори Това да се случва на друг, пак ще съм доволен, само Това да се случи на някого.
	Рение се усмихваше от страх и от стеснителност, и потърси първата дума, как да я заговори, и внезапно помисли за всички изгубени каузи и за онова, което бе преследвал под всички небеса на утопията, и усети, че това, най-сетне, е победата.
	О, гълъбице моя — как тази дума искаше при тебе да се върне! — едничко нещо няма, което да си струва, а устните ти вкусни не могат да го сторят и някъде далече ще мога да живея от тях, ала изгнаник клети.


>	X

	_Shit, shit, shit_*, ако отново си проговорят, нещата между тях ще се спукат на часа, помисли си Уили, такива мигове не могат да устоят на думите и щом някой заговори, всичко си идва на мястото и хората отново си стават чужди. И, естествено, аз сам я набутах тук, отворих й вратата, сега вече ще мога с право да твърдя, че тя дължи всичко на мен.
	[* Псувня (англ.). — Б.пр.]
	Беше седнал на една маса и ги беше оставил сами: всичко друго, но не и да бъде третият. Задушаваше го и налапа цяла шепа бонбони с фенерган, без да спира да се усмихва, като се опитваше все още да не вярва и да наблюдава сцената като познавач в областта, едновременно с любопитство и с лукавата отчужденост на човек, който отнапред знае как завършват подобни неща, като зрител, който си е платил билетче, за да види падането на Икар.
	— Вече не се надявах да ви срещна — рече Рение.
	Тя се засмя, а Уили, като я видя да се усмихва, почувства облекчение: значи не беше сериозно. Може би дори нямаше да спят заедно. Или пък той можеше да им намери някое дискретно хотелче, ни чули, ни разбрали, в крайна сметка ставаше дума за неговата чест. Сигурно в Ница може да се намери някоя любовна квартира, стая на час или за през деня.
	Гарантие усети как ръцете му овлажняват, което го изпълваше с отвращение: не заради потта, а защото тя се дължеше на вълнение. Прие колкото можа по-отсъстващ вид. Това бе наистина върхът на лошия вкус: Ан се бе заковала пред някакъв непознат и носеше усещане, макар да не се виждаше все още, че вече се държат за ръка. Тралала. Нищо не липсваше на вулгарната сцена, дори една дребна цветарка с характерна шапка и протегнато букетче… Тралала.
	Сега си говореха оживено, а Уили хвърли обезумял поглед към Гарантие; беше се строполил на една маса с вдигната яка на палтото и полепнали по челото къдри, напъваше се да се усмихва и да прилича колкото може повече на Уили Боше, а хората го гледаха с любопитство и единственото решение беше да ги накара да мислят, че Ан е срещнала приятел от детинство.
	Сопрано наблюдаваше внимателно срещата. Той беше спазил договора си и от два месеца следваше Ан навсякъде. Но двайсет и четири часа преди отпътуването беше сметнал, че работата е приключила и беше решил да си подари един карнавален следобед. И ето ти. Но пак бе извадил късмет. Винаги го бе имал. Винаги се бе оказвал на точното място в точното време. Късметът е кучка, а той бе нейният любим син.
	Баронът също изглеждаше заинтригуван от двойката, но това вероятно беше само съвпадение: не беше помръднал, просто беше изцяло обърнат към тях. Бомбето му беше обсипано с конфети, а около врата и по раменете му имаше серпентини.
	Рение взе букет теменужки и го поднесе на Ан и Уили не можа да се сдържи и се изкиска пред баналността на жеста. Нова сарабанда от маски нахълта в кафето и завъртя кръг около двойката сред дъжд от конфети:
	— Да живеят влюбените!
	Сопрано стана, довърши бирата си и остави чашата на масата.
	— Ела, _barone mio_. Ще ги изчакаме другаде. Човек никога не е сигурен. Винаги повтарям: лоялност към работодателя!
	Спътникът му внезапно кимна и Сопрано се учуди, но това вероятно беше само алкохолен спазъм или изхълцване и баронът продължи да стои съвършено изправен и равнодушен под сивата си шапка, денди до върха на ноктите. Всъщност по отношение на любовта не може да се говори за същински „работодател“. По-скоро би трябвало да се говори за „стопанин“. Някога баронът беше присъствал не без удоволствие на едно представление на „Арлекин, слуга на любовта“ във Венеция. Сопрано го хвана под ръка и го изтика към вратата, като го придържаше с топлота; спираше само с един жест младежите, които искаха да хвърлят конфети в лицето на барона и повтаряше добродушно с пресекливия си дрезгав глас:
	— Внимание!… Той е много крехък… много е крехък…
	Най-сетне успя да изведе барона от кафенето без други недостойни номера, освен следите от гипс по лицето.
	Уили извиваше врат, за да не изпусне Ан от поглед в тази навалица. Разкопча яката на ризата и вратовръзката си. Това беше най-мръсният пристъп на астма от години наред.
	— Елате — рече Рение.
	Тя сякаш се поколеба и му хвърли почти умолителен поглед и двамата комично, глупаво усещаха, че така не се прави, че трябва някакво извинение, някакъв претекст, усещаха също така около себе си връзките на един свят, враждебен към всички, които се опитват да се измъкнат от него, и той плати данък благоприличие, като рече припряно:
	— Знам едно местенце, откъдето можем да видим шествието, без да ни блъскат.
	— Не съм сама — рече тя и веднага добави, за да го успокои. — Най-вече баща ми…
	— Кой от двамата е баща ви? И двамата, надявам се?
	— И двамата — рече тя бързешком, внезапно го остави и сред литнали коси приближи до Уили в другия край на залата.
	Все още се усмихваше и Уили прие усмивката, която не бе отредена за него.
	— Не ме чакайте — каза тя. — Ще се видим в хотела.
	Уили стана и целуна двете й ръце. Направи го съвсем бащински, без да се навежда, като вдигна ръцете на Ан до устните си.
	— Какъв поглед, скъпа моя! Щастлив съм да узная, че все още сте носили това в себе си. Така стреснахте баща си, че той се скри в съзерцанието на една картина от календара на стената — мисля, че е „вечерна молитва“ на Миле — а за човек, който познава артистичните му вкусове, е очевидно, че за да стигне до подобна крайност, е бил принуден да избира между „вечерна молитва“ и някоя още по-оскърбителна по своята баналност сцена… И накрая, две неща. Първо, бъдете предпазлива като избирате хотел. Помислете за моята репутация. В Ница има цяла дузина журналисти, които само това чакат… И последно: в колко искате да е готова ваната ви утре сутрин?
	Тя го целуна. Стори го припряно като едвам докосна бузата му и когато той отвори очи, вече го беше изоставила. Видя я до вратата под ръка с непознат, чието лице той страстно се мъчеше да запомни наизуст. Направи й бърз, насмешлив знак за сбогуване, но тя вече не го виждаше, за нея той вече не съществуваше, и внезапно се почувства изтръгнат от земята с все корените и след това захвърлен, ала човек може да живее и така. Практически няма ограничения на способността ви да живеете. Бореше се с астмата, която го стискаше за гушата, а екземата започваше да го насърбява на задника, без никакво уважение към онова, което той изживяваше, и това беше присмехулният начин, по който тялото му му напомняше за своите стени. Хвърляха конфети в лицето му и му искаха автографи, тананикайки песента от последния му филм, който той особено силно ненавиждаше. С мъка си проправи път до Гарантие и седна, като се опитваше да не се задуши и да не спре да се усмихва и едновременно с това свирепо си чешеше задника под палтото.
	— Кажете, старче, случайно да имате в себе си тръба? Нали знаете, като онази в Йерихон… Бихте могли да обиколите около Уили седем пъти, като надувате тръбата. Тогава стените може и да рухнат. И тогава няма тяло, няма астма, няма уртикария и елисейски поля на всичкото отгоре. Видяхте ли?
	— Всички френски календари си приличат — казва Гарантие. — Точно този беше репродукция на „вечерна молитва“ на Миле.


	— Ще изпусне кораба за Корея — каза Педро. — Този път сто на сто.
	— Чувствам се щастлив — каза Ла Марн. — Страхотно е, когато живееш изцяло за нечия сметка, в крайна сметка се превръща в пълна безкористност. Не се чувствам щастлив за него, чувствам се щастлив за своя собствена сметка. Щастие чрез пълномощник. Предполагам, че именно това е братството.


>	XI

	От половин час вече бяха на автогарата и контрольорът изчакваше, за да даде сигнал за тръгване, защото красивата дама май създаваше трудности.
	— Ще изпуснем и този — каза Рение. — Третият вече.
	— Ами, ще го изпуснем. Ще… ще хванем следващия и толкоз.
	Гледаше го умолително и се опитваше да види кой е той, вече убедена, че се е излъгала и се притискаше о него с всички сили, за да си даде смелост, да си даде поне илюзията, че го познава, приклещена между желанието да избяга и волята да стигне докрай, което беше единственият начин да оправдае факта, че е тук, до гърдите на този непознат.
	— Изобщо не трябваше да съм тук.
	— Не, не трябваше. Все още не успявам да повярвам. Сигурно нещо в слънчевата система се е повредило. Качете се.
	Фигурантите в карнавала, все още облечени в костюмите, предоставени от Комитета по празненствата, с маски под мишница или вдигнати над челото, ги обграждаха с августи, римски императори и арлекини, контрольорът приятелски се усмихваше и се усещаше, че е готов да даде някой и друг съвет на Рение, явно този тук не отбираше от тия неща. А след това внезапно дребната дама се качи в автобуса, контрольорът доби доволен вид и смигна на Рение.
	Бяха последвани от двама мъже, единият от които изглеждаше потънал в състояние на пиянско вцепенение на границата на човешкото, нелишено от остатъци величественост и дори царственост. Имаше едно празно място в дъното на автобуса и Сопрано настани там своя спътник, след като изтръска с носната си кърпа следите от гипсови люспи по седалката; нещата никога не бяха достатъчно чисти за барона или поне не толкова, колкото той би желал. Сопрано наблюдаваше двойката с крайчето на окото си; стояха прави отпред и се целуваха — целувката нямаше край — Вилфранш, Болийо, Ла Турби, Ез — и Сопрано даже се размечта, като се питаше дали бе поискал достатъчно за тази работа. Колкото повече се вглеждаше в тия двамата, толкова по-силно усещаше, че това тук е нещо сериозно, точно онова, от което май се е боял работодателят му, когато се е свързал с Белч за телохранител. Сопрано извади клечка за зъби от джоба си и започна да си чисти зъбите. Голяма работа си беше това, кинозвезда, която зарязва съпруга си и тръгва с първия срещнат. Беше сложила черни очила и кърпа около лицето, но ако някой я разпознаеше, щеше да се получи скандал за чудо и приказ. Три хиляди долара награда, ето толкова щеше да струва. Той дори се подразни при мисълта, че господин Боше май го вземаше за по-глупав, отколкото е. Нямаше да си мръдне и малкото пръстче, преди да получи нужните уверения. Три хиляди долара, ей толкова щеше да струва. Баронът със сигурност нямаше да хареса тази работа. Сигурно щеше да му стане неприятно, ако нещата идеха твърде далеч и се наложеше да разделят двамата влюбени. Той беше изтънчен човек и имаше обноски. Сопрано дори беше сигурен, че баронът би поискал по-малко, за да премахнат и двамата, а не да ги разделят.
	Стояха прави отпред, между дремещ пират и Наполеон, който кротко свиреше на хармоника. Ан се държеше с една ръка за празния ръкав, който толкова я успокояваше, макар да не знаеше точно защо този недъг я успокоява и й служи за оправдание да стигне може би докрай. Всички мъже наоколо имаха по две ръце, а вече имаха вид като да им липсва нещо. Слязоха в Рокбрюн и се заизкачваха към селото сред все по-силен аромат на мимози. Рение беше щастлив, че пристигнаха през нощта — така можеше да й подари цялото село на събуждане, щом дръпне завесите.
	— Утре ще видите колко е красиво.
	— Знам. Вече съм идвал тук за модна сесия…
	— О…
	— Разочарован ли сте?
	— Малко. Това беше единственият подарък, който ми беше по силите.
	Каза й, че заминава за Корея след десетина дни — за щастие, когато на човек не му е останал никого, му остава поне човечеството, преди това бяха испанската война, битката за Англия, изгубената във френската Съпротива ръка и все онези проклети думи на Горки, който говори за „лиричните клоуни, които изпълняват своя номер на братство и всеобща любов на кървавата арена на буржоазния цирк“; вече не помнеше точния цитат, но беше нещо приблизително такова, човек винаги се оставя да го убият за нещо приблизително. Забърза крачка, за да стигне у дома по-бързо, да се затвори между четири стени и най-сетне да се спаси от преследването на синевата, да коленичи и да издигне до небето като катедрала от радост вика на щастлива жена.
	— Тук е.
	Кула между две много италиански фасади, които се отдръпваха сред мимозите с лекотата на повдигнати в танцова стъпка дипли и, разбира се, наложи се да чакат докато той открие ключа, да си пожелават страстно вътре да няма твърде много светлина или във всеки случай да не е от онези, които висят от тавана и виждат всичко, и да седнат на нещо, което май беше легло, докато той събаряше разни неща в търсене на нощната лампа. Останаха за миг седнали, притиснати един до друг доста непохватно, но и не смееха да се отдръпнат, за да не изглежда сякаш се разделят, и се прегръщаха, но само за да не се гледат и да скрият смущението си, отдалечаваха се един от друг със скоростта на свободно падане, за няколко мига единственото общо между тях бе проявата на определена воля, а и може би в самото си начало любовта е просто два бляна за любов, които се нагаждат. Ако този път се излъжа, помисли си Ан, докато следеше как тази чужда ръка търси гръдта й, би било толкова ужасно, че да преспя с теб ще е съвсем маловажно, и той усети как тя въздиша, тъй силно, тъй силно, сякаш нещо отлетя и се изскубна навън, усети как тя се размърда и започна да се разкопчава и я притисна до себе си, за да задържи онова, което си отиваше от тях, което се изплъзваше, и мислеше единствено за дъха, който под устните му се превръщаше в глас, мислеше само как да накара този глас да се роди, да го накара да избликне и да се извиси, мислеше само как да го издигне и да го съгради със собствените си ръце и собствените си устни, и ето че най-сетне над всички провали, над всички беди се издигна онзи глас, който момиченцата притежават, когато плачат, а жените, когато са щастливи. И когато най-сетне вдигна лице, в тези притворени очи и в тези усмихващи се устни видя, че вече няма от какво да се бои.
	— Господи, оставили сте прозореца отворен!
	— Няма никой. Това е градина. А ако някой ви е чул, сигурно е вдигнал очи и се е заслушал, както човек гледа небето, за да познае дали утре времето ще е хубаво.
	И вече нямаше изгубени каузи. И внезапно сякаш дойде краят на скиталчеството. Колко самотна е светлината, когато затваряш очи! И тази гръд, която единствено моята ръка може да изрази, и отново се заслуша в гласа, който беше секнал, но той все още чуваше. И всички звуци на рог вдън горите, които за миг спират да ви говорят за човешката злочестина…
	— Мислех, че заминавате чак след десетина дни — рече тя кротко.
	Той се наведе над челото й и го целуна.
	— Простете ми.
	— Кога по-точно заминавате?
	— Ще хвана кораба от Марсилия на 7 март.
	Той стана и пийна вино от една стомна. Стоеше прав, с отметната назад глава, а Ан гледаше ръкава на ризата му. Празен. Той вероятно беше по-силно привързан към ръката, която си бе отишла, отколкото към тази, която бе останала.
	— Бил сте вече против Франко, след това против Хитлер, а сега против Сталин. Не е ли малко… прекомерно?
	— Да, липсва ми аз. Винаги ми е било много трудно да се наредя пред гишетата на живота и да му кажа: бих искал да отворя лична сметка. Но този път…
	Върна се към нея и коленичи: от всички начини да градиш, викът на обичаната жена винаги ще носи по-високо от катедралите признателността и милостта да бъдеш мъж*.
	[* В случая френската дума homme може да се преведе и като „човек“. — Б.пр.]
	— Иска ми се безкрайно да живея в зенита на гласа ти, като онези топки на върха на водната струя, които никога не падат. Защо се смееш?
	— Защото този начин да строиш по-добър свят, е доста забавен — отвърна тя.


>	XII

	В продължение на двайсет и четири часа Уили разиграва пред себе си пиеската как вярва, че става дума за най-обикновена креватна история. Разхождаше се из позлатения хол на „Негреско“, облечен в пурпурния си халат с чаша шампанско в ръка и възможно най-плътно пасваше на своя образ, бежанец в кожата на образа, който сам бе избрал, както, едно време, хората са емигрирали много надалеч. Пред Гарантие той бездарно играеше мъж, обладан изцяло от своето самолюбие и наранен в репутацията си на Пигмалион, „онзи, който създаде Ан Гарантие, както някога Йозеф фон Щернберг създаде Марлене Дитрих“, ужасен от търговския риск, в случай че историята се разчуе.
	Цинизмът и ухилената безочливост бяха единственият възможен начин да потисне тревожността и да брани една чувствителност, непригодена към населени места.
	— Добри ми човече, за мен е от основно значение да знам тя колко време смята да поддържа тази шегичка. Ето, прекара една нощ с нейния човек, сигурно вече е осведомена за неговите възможности, но не, нито телефонен разговор, нито нищо. В понеделник трябваше да започне снимки… Вие сте й баща, аз съм й съпруг и смятам, че щом заминава с любовник, трябва да ни уведоми. Не съм кой знае какъв спец по морала, но това поне го знам.
	Гарантие гледаше през прозореца към морето. По „Разходката на англичаните“ карнавалната тълпа наблюдаваше частите от шествието, което щеше да се слее на площад „Грималди“.
	— Недейте да блестите заради мен, Уили. Няма смисъл.
	Уили се направи на засегнат.
	— Блестя заради себе си, ако нямате нищо против. В крайна сметка човек не си мие зъбите заради другите.
	Смачка цигарата в пепелника с напереност, предназначена да бъде видяна от всяко кътче на зала с поне шестстотин места.
	— Принадлежите към старомодна театрална школа, Уили. Онази на жестикулациите. Искам да кажа към общество, което жестикулира.
	— Паразитизмът, дори когато е изтънчен, никога не е бил върхът на прогреса, нали знаете.
	— Благодаря. Има един начин да бъдете полезен на онези, които ще дойдат след вас — да им помогнете дойдат след вас. Правя каквото мога.
	Уили се обърна към него, облегна се тежко на масата и едрият му, винаги леко превит гръб — той представяше за стойка онова, което всъщност беше силно изкривяване на гръбначния стълб — се приведе още повече в жест на полупорив, закован на място.
	— _Listen, pop_* — рече той. — Между двама сводници театърът идва в повече, но ми се струва, че бихте предпочели този вид учтивост пред искреността. Струвате доста скъпо на Ан, не колкото мен, но все пак достатъчно — като за дребен учител по литература не е зле. Обичате да сте много добре облечен, да пътувате, да декорирате дома си с много вкус, и не правите нищо от сутрин до вечер, докато чакате революцията да ви освободи дори от това задължение. В момента имате пред себе си бутилка от любимото ви уиски, което няма да бъде включено във вашата сметка, защото никой никога не е виждал сметка на ваше име, откакто натикахте дъщеря си в моите ръце. И тъй, знаете ли колко може да ни струва тази дребна историйка? Нямаме пари, нито Ан, нито аз, значи и нито вие. Направих инвестиции на името на Ан, но, представете си, тя изгуби всичко. Нямаме късмет, не намирате ли? Направих, каквото можах, не го крия от вас. Държах да остана с малката. Обичам да правя любов с нея. Някой ден ще ви покажа подробно как го правя с нея. Сега нямам време. Единственият начин да я запазя, беше да я затворя в кръга на Холивуд. Ако го разбиеше, беше свършено. Стоеше в него, защото не знаеше какво друго да прави и защото, за да излезе от него, чакаше любовта…
	[* Слушайте, татенце (англ.). — Б.пр.]
	Гарантие сложи чашата си на масата.
	— В случай че не знаете — отбеляза той — хората много говорят, че е останала от жал към вас…
	Уили продължи стремително:
	— Защото Холивуд предлагаше успокоителна баналност и лесен живот за това момиче, което така и си остана свито на кълбо вътре в себе си, а също, и най-вече, защото вие бяхте придобили вкус към лукса, а тя изпитваше нежност към вас — невероятно, но е истина!
	— Не съм придобил вкус към лукса — каза Гарантие. — Винаги съм го имал. Бих могъл да ви кажа, че изпитвам ужас от себе си, но не е вярно, не е достатъчно — ужасявам се дори от въздуха, който дишам, от средата, в която живея, от обществото, чийто продукт съм и което ме търпи. И знам съвсем точно какъв е най-силният ми упрек към него.
	— Знам, знам, знам. Знам също така, че нищо от това не е вярно, че се ужасявате от лукса, но така играете, за собствена сметка и в своето кътче, социален и морален упадък, който съществува или не, но вие влагате усилия да го въплътите възможно най-добре. И всичко това, защото сте провалили живота си. Всичко това, защото жена ви ви е напуснала, а вие сте я обичали. А може и да не сте я обичали и това да е част от вашите оправдания. Често срещано е — щом се издъните накрая, да кажете, че са ви препънали в началото. Но това си е ваша работа. И това е начин на живот. Преструвайте се, приятелю, преструвайте се, преструвайте се! Но щом опре до коравата действителност — онази, която непрекъснато се взривява в краката ни — запомнете добре: утре ще получа първите телеграми от студиото. Бих могъл да отговоря, че е болна, но това е опасно — четирийсет и осем часа по-късно ще ме накачулят поне десетина репортери. Ако е просто креватна история, всичко е наред. Ако е нещо продължително, кариерата й отива на кино, а и вашата също, драги. За трима ни става дума за един милион долара годишно.
	— Колко я обичате! — каза Гарантие. — В думите ви различавам цялата вулгарност на любовта. Обичате я, малки мой Уили, а тя не ви обича. Всъщност, точно това е голямата любов: когато човек обича сам. Когато се обичат двама, нещата са разделени на две и нямат тежест. Хората, които се обичат взаимно, не разбират нищо от любов.
	— Спестете ми тайните си, старче.
	Гарантие се усмихна. В дискретната морска светлина на следобеда, който струеше откъм прозореца — небе, чайки и море — у него имаше особена, сива, прошарена изтънченост с японския му перчем и мустака като на Пол Валери, и той стоеше в пастелите на отиващия си ден като една отсянка повече.
	— Като си помисля, че сигурно влачат всичко това по улици и по хотели, а стига и един-едничък фотограф… Трябваше да ме вземат с тях, щях да им служа за прикритие.
	— Кървите, а, Уили?
	— Идете се гръмнете. Какво ми пука дали спи с някого или не? Напротив, добре е за изкуството й. А ако бях с тях, поне щяха да са на спокойствие. Нямаше да се налага да се крият… Защото се надявам, че поне се крият! Но щеше да е толкова просто да ме помолят да ида с тях, дори и от гледна точка на морала! В крайна сметка той съществува!
	Почти се беше натряскал, когато телефонът звънна. Имало някой, обяви портиерката, който искал да види господин Боше по повод на госпожица Гарантие. Сопрано, помисли си Уили с облекчение. Истината е, че почти през цялото време мислеше за него. Беше станал почти суеверен. Тъй като не познаваше дори лицето му, нито пък къде е отседнал, нито даже дали съществува наистина, му стигаше само да следва старите си наклонности, за да го превърне в някаква височайша тайнствена сила, която си няма нищо друго за правене, освен да бди над горкичкия малък Уили.
	— Нека се качи.
	Гарантие следваше чайките с поглед.
	— Тези чайки са впечатляващи — каза той. — От сутрин до вечер пърхат над камъните, все на едно и също място. Разбира се, става дума за отходна тръба.
	Виолетовото пиколо на хотела отвори вратата и онова, което Уили видя първо, беше една шапка, притисната до сърцето, в жест на скръб, и персонажът влезе така, също като в катедрала. Беше доста дребен и носеше следите от някогашна маслинова красота, която с времето бе подпухнала и се бе сбръчкала и пожълтяла, тъй че предизвикваше представата за евнух, облечен в европейски дрехи и захвърлен от някаква революция далеч от родния харем.
	— Що за начин да се промъквате тук? — издудна Уили. — И кой сте вие?
	Ла Марн се поклони, с боязливо свита в раменете глава. Умоляващо:
	— Един силует, просто един силует — изпелтечи той припряно. — Набързо нахвърлян и без претенции…
	Притискаше шапката до гърдите си тъй силно, че съвсем я сплеска.
	— Досега животът никога не ми е давал възможност за реплика, никога не ме е удостоявал със ситуация… Все встрани, все фигурант, принуден да се появявам безмълвно и да играя слугата… принуден да се придържам към чуждите животи, да живея чрез пълномощници, през дупката на ключалката… Дева, ако господинът ми позволи да уточня… Дева и бивш счетоводител на всичкото отгоре… Все да гледам нещата отвън и никога да не мога дори с пръст да пипна… Сега за първи път, благодарение на стечението на благодатни обстоятелства…
	Бях в бара, когато госпожица Гарантие…
	С пръст на устните:
	— Нито думичка! Сладка работа за вестниците, естествено… Апарт*: държа я в ръцете си!
	[* Театрален похват, при който героят се извръща настрани и казва реплика, която уж чува само публиката, не и другите на сцената. — Б.пр.]
	Уили не успя да сдържи усмивката си. Никак не смогваше да устои на малко ухажване. Този палячо, изпълзял кой знае от какви лайна, нахлуваше през глава в личния му живот. Гарантие сви рамене уморено.
	— Колко? — запита Уили със симпатия.
	— Не става дума точно за това — рече особата тревожно, докато раболепна усмивка се появяваше и изчезваше по устните му между думите. — Нужно ми е най-вече да участвам, да съм част от… Имам нужда от приятелство, от топлота… Ако господинът приеме да ме вземе на служба при себе си… Преклонението, което храня към господина и госпожата… Ако господинът би могъл да ме отведе в Холивуд… За един несретник, нищожен и безцветен като мен, който винаги е живял от идеали, който винаги е имал нужда да вярва, за да живее… Господинът ще ме разбере! Старо, старо благородничество, бивш боец от интербригадите, бивш левичар, бивш привърженик на протегнатата ръка, бивш човеколюбец, бивш член на Жокейския клуб…
	Гарантие за първи път се заинтересува от разговора. Отвърна поглед от кръжащите над отходната тръба чайки и се загледа в онези, които пляскаха с крила точно до него. Особата мерна неговия поглед.
	— Виждам, че господинът ме разбира — промълви той. — Подобен жизнен опит, несъмнено?… Между благородници в заточение… Господинът ще ме извини, че му говоря в трето лице, но, както вече казах, принадлежа към старо благородничество — макар и разорено — и завинаги съхраних определена носталгия по стила. Третото лице е почти всичко, което ми остана от миналото величие, но какво да се прави, с фашизма, Мюнхен, съветско-германския мирен договор, Виши, концентрационните лагери, ядрената бомба и целта, която оправдава средствата, великият ни род изгуби почти всичко… Все пак запазих навика да си говоря в трето лице, което ми дава чувството, че все още съм някой. Господинът ще ми позволи…
	Ла Марн загрижено се разрови в портфейла си — имаше множество готови визитки, но му се щеше да импровизира:
	— Не са ми останали. Аз съм граф Бебдерн — рече той. — Старо благородничество, което винаги е било на върха на прогреса. Апарт: ха-ха-ха!
	— Нямам нужда от прислуга — рече Уили. — Изчезвайте.
	Бебдерн му хвърли нахакан поглед, а след това отиде до креслото в средата на хола, седна, разположи калните си крака на дивана и заразглежда ноктите си. Уили гледаше този образ със смътна надежда. В края на краищата, трябваше само да му се появят две дискретни малки рогчета на челото и всичко отново да стане възможно… Но човек не бива да бъде твърде взискателен.
	— Изчезвайте — повтори той неубедително.
	— Та, казвах, по повод на госпожица Гарантие… — започна Бебдерн. — В кой вестник предпочитате да се появи? Нямате предпочитания ли? Добре. Дайте ми шампанско… Уютно е при вас. Мога ли да спя на канапето? Благодаря. А, „Ла вьов Клико“, беше любимата марка на моя майордом. Най-сплотеното семейство на света, а? Пигмалион, а? Таратанци. Апарт: ще го шантажираме неистово.
	Наведе се, взе една „Монте Кристо“ от кутията и я подуши. С очи към небето и пура в ръка:
	— Най-сетне роля! — рече той в захлас. — Най-сетне съм сред актьорския състав. Дайте ми още шампанско.
	— Пустата му чайка — рече Уили със симпатия.
	Гарантие вдигна уморено ръце.
	— Вижте, Уили. Стига толкова. Няма смисъл. Има си граници… Все пак не сме във филм на Граучо Маркс!
	— И дотам ще стигнем — обеща успокоително Бебдерн. — И дотам ще стигнем, ще минем през всичко от света на братя Маркс и господинът ще спре да усеща каквото и да било. Само ме оставете да действам…
	Пушеше пурата си с наслада.
	— Много отдавна изпитвам дълбок ужас от природата — декламираше той, потънал в креслото. — Много отдавна и по-точно, откак тя прие моята форма. От едната страна съм метър петдесет и пет — николко от другата — не съм нито красив, нито дори… добре сложен. При тези условия човек, естествено, е принуден да има идеал. Но накрая действителността успява да надвие, и тогава спасението на човек може да е само нещо изкуствено. По този повод никога няма да мога да благодаря достатъчно на господина за неговите усилия. С няколко борци като господина накрая ще съумеем да издърпаме света от другата страна на огледалото. Реалният свят заслужава единствено торти с крем. Винаги съм следил усилията на господина по всички вестници с най-голямо внимание. С моя ужас от натуралното… между другото, всеки път, щом прочета, че Холивуд е под заплаха и че намаляват хонорарите на звездите, земята се изплъзва изпод краката ми. Всички тези прекрасни лични животи… Без тях ще съм принуден да живея за своя сметка… Брр! Мисля, че всички ние би трябвало да плащаме специален данък, за да ви позволим да процъфтявате. Един вид морално превъоръжаване.
	И безмерно мръснишки:
	— Господинът сигурно е имал сума ти жени, а? Искам да кажа истински. Не си е останал с единия идеал, нали?
	— Наричайте ме Уили — рече Уили приветливо.
	— Мога ли? Ама наистина ли мога? Знаете ли, от 1935-а насам не съм пропуснал нито една свещена кауза, винаги съм бил на линия… Тъй че сега… Мога ли?
	— Ами да.
	— О, Уили! — рече нежно Бебдерн. — О, вие, славни Уили, който царувате на земята! Нека завържа връзката на обувката ви, развързала се е.
	Гарантие стоеше с ръце, дълбоко пъхнати в джоба на сакото и стиснати в тънка усмивчица устни с особено подчертано изящество, за да покаже ясно, че отказва да се въргаля заедно с другите.
	— Е, хайде! Да се скрие човек зад палячовщините може би не е много храбро, но приемам, че животът е трудно нещо. Още повече че няма да успеете…
	— Разбира се, че ще успеем! — възпротиви се Бебдерн. — Дори със сигурност ще успеем! Нали, Уили?
	— В какво? — попита Уили, който бе малко замаян и който започваше да вижда трима Бебдерновци и двама Гарантие.
	— Как в какво? — възнегодува Бебдерн. — Ами във всичко! Аз съм прогресист и вярвам в прогреса. Ще успеем!
	— Няма да успеете! — рече Гарантие.
	Уили стовари юмрук по масата.
	— Да му се не види — изкрещя той — ще успеем в какво?
	— Във всичко, в абсолютно всичко! — заяви Бебдерн тържествено. — Аз съм прогресист и вярвам в безграничния прогрес на човечеството! Ето например, при скаридите оргазмът продължавал двайсет и четири часа, ами добре, благодарение на Лисенко, благодарение на марксистката генетика, и ние ще успеем! Вярвам!
	— Предполагам, че ако знаех достатъчно силна ругатня, щях да изругая — каза Гарантие. — Щях да изругая, за да ви накарам да изчезнете в една голяма, здрава ругатня…
	— Народният гняв, а? — възрадва се Бебдерн. — _Vox populi?_
	Гарантие се обърна към морето.
	— Гледам морето отвън и дори не зная дали е истинско.
	— Ами хвърлете се в него и ще разберете! — изсумтя Уили, докато се опитваше да вземе бутилката от Бебдерн.
	— Трябва да се помъчим да оплетем следите, какво да се прави — рече Бебдерн с пура между устните и шампанското под ръка. — Това е добре познатият метод на буржоазното отчаяние. Става дума всяко нещо да бъде грижливо маскирано и гримирано, да се нацапоти действителността така, че да изгуби от поглед човека, тоест неговата липса. Под човек, разбира се, имам предвид човек човеколюбив и човечен, нежно толерантен и човешки невъзможен, а поради липса на човек, се налага да работим за нещо толкова заплетено, че да не можем да различим кое е нос, кое е задник. Точно това се нарича цивилизаторско дело.
	Уили целуна Бебдерн по челото, а Бебдерн целуна Уили по бузата.
	— Ага-ага? — попита Уили.
	— Агу-агу — отвърна Бебдерн.
	— Парамбо-парабмей?
	— Ашу-ашу бимбо!
	— Няма да успеете! — повтори Гарантие. — Казвам ви, няма да успеете да разхлабите менгемето на проблейващия буржоазен идеализъм около главите си!
	Бебдерн се престори, че става.
	— Тръгвам си — заяви той докачен. — Дойдох тук да ви направя услуга, не да бъда оскърбяван. Държа да уважавате моя порцелан! Не приемам да се отнасят с мен като с идеалист! Никога не съм бил член на Партията, тъй че не виждам причини да бъда отчаян!
	— Стой, стой, стой — задържа го Уили. — Ще ти дам бананче.
	— А, добре, това променя изцяло нещата — рече Бебдерн и си седна.
	От много гледане на чайки Гарантие започваше да прилича на чеховски герой.
	— Между другото, прави сте — рече той пренебрежително. — Разбирам вашите усилия. Класовата ви надежда е животът да стане абсурден. Тогава ще имате поне дребен шанс да изплувате. Методът Албер Камю.
	— Ще ви отнема американския паспорт и ще видите — сгълча го Уили.
	— Не знаех, че и в Америка го имат — отбеляза Бебдерн.
	— Христофор Колумб го е пренесъл оттам обратно в Европа — каза Уили — но сега им го връщат. Всичките са идеологически шаркави.
	Внезапно Бебдерн падна на колене.
	— Отче наш, който си на небето — замоли се той. — Дай ни да се издигнем! Дай ни да стигнем повърхността и стори ни повърхностни! Дай ни само милиметър дълбина и позволи ни най-сетне да бъдем простички като добрутро! Върни ни вкуса към розите и синевата, към нежността и прелестта, и научи ни що да правим с куче, с лес, със залез, с птича песен! И спаси ни от злото и абстракциите, и върни ни разума! О ти, вездесъщи Уили, който си на небето, научи ни на поточе и на дрямка в тревата, върни ни тревата, тревичката между зъбите и туфата под главата! Но какво да сторим, какво да сторим? И вземи ни височайшите институции, но дай ни да живеем в Корсика, като в песен на Тино Роси! Да се извиси гласът на живота ни и обилни да са римите му! Спаси ни от черното и бялото, помири ни със сивото и с нечистото, запази всичката чистота за Себе си, и научи ни да ни е доста другото! О, Ти, всемогъщи, дай ни леконравно момиче и как да си служим с него! Върни ни тайнството на простичкото любене, и да не се усукваме толкоз, че да не счупим крак. Върни ни светлината лунна, върни ни валса, и позволи ни пред жена да коленичим без насмешка! О, Ти, великолепни и необятни, о, Ти, невиждани и нечувани, спаси ни от присмех и анализ, спаси ни от избраните, направи над нас да царува момински блян! О, Ти, съвършено неправдоподобни по няколко линии, върни ни серенадата и въжената стълба, сонета и изсъхналия лист сред листите на книга и постави Ромео и Жулиета в Кремъл. О, Ти, който сътвори бездните и Килиманджаро, върни ни най-сетне всичко повърхностно! Спаси ни от харакирито на вътрешния поглед! Избави ни от възвишено — сериозните трактати и от нарцисизма, хвани човека и го развържи! Той на кълбо е сбит, тъй неразплетимо, та от вси страни се готвят да го разсекат, уж за избавление! Позволи ни да вярваме в девствеността и в дребните човешки ценности, нека се върнат те при нас с хляб и сол, избави ни от скафандрите, остави ни само няколко кротки мехурчета въздух и ни дай нужната простота да целунем жена само по устните! Прибери си гения и ни остави само таланта! О, Ти, който тъй добре познаваш историята, не прави повече история! Остави ни дребни и обичливи! Спри всичко и грижливо провери нашите мерки: защото сме излезли от своите измерения! Станали сме твърде големи за своя дребен ръст! Лесно ще се справиш: чуй виковете ни, когато се любим, и тъй си припомни кои сме ние, настрой ни според тях! Преди да сътвориш нов Сталин и цялата сюрия гениални бащи на народите, дълго се вслушвай в хора от жени и мъже, които правят любов: въздръж се. Остави ги да продължат. Не ги сепвай заради нищо. Запази гения за Себе си: той най-вече на Тебе е нужен, човек ти го казва. Знам добре, че тук няма идеал, но запази идеала и абсолюта за Себе си, о, Ти, комуто кракът не е стъпвал при онези женички! Избави ни от идеологическия групов секс и ни върни двойката! Позволи ни да не бъдем щастливи всички вкупом и все пак да сме щастливи! О, Ти, за когото любовта е само дребна човешка нужда, остави нас на дребната ни нужда! Остави ни на двойки и запрети скупчванията! Върни ни желанието за дуети! Заеми страната на баркаролите срещу химните, на серенадите срещу хоралите и запази сред гръмовните симфонии тихия звук на флейтата! Подай му ръка, направи да го чуват! Запази ни от Вагнер на преживяното, от Вагнер на потта, на кръвта, на съграденото, на изскубнатото, дай ни порив към крехкото! Отнеми на големите мислители естетиката и дай им усет за красивото! Между другото, върни ни вкуса към хубостта! Възправи в очите ни вкуса, вкусът, който се притайва и пълзи, окаян и подложен на гонение от сломяващото крушение на красотата! О, ти, който на книга можеш най-неописуеми неща, върни ни вкуса към устните, към косите и към медальона до сърцето! О, Ти, който на книга си всемогъщ, избави ни от органиграмата, от всичко програмирано, перфорирано, от схемите! Върни у синовете ни вкуса към потръпващи поли и сладкото откритие на разнежващо се бедро — при миньонките крилцата и кълките се сервират наедно. Направи нашите миньонки никога да не спират да карат колело, избави ни от пуританите, избави ни от пуританите! Вземи пуританите и направи с тях всичко, което пожелаеш, но ти подхвърлям следното: накарай ги да живеят в моминското бельо, да дишат там! Но най-вече, о, Ти, който си способен на всичко! Нищо не прави за нас! Не ни прави по-добри под никакъв предлог! Остави ни вечно каквито сме, много е хубаво! Ако не Те удовлетворяваме, иди другаде и сътвори другиго! Не пипай нищо! Остави ни смоковете и осите, и хремите остави — толкова е хубаво човек да кихне! А ако трябва непременно да ни помогнеш, проявявай се понякога у нас като афродизиак!
	— И стотинка няма да ви дам — изръмжа Уили.
	— Нека господинът бъде спокоен — каза Бебдерн, като ставаше. — Ако успея да накарам господина да се усмихне… Усмивчица, само една усмивчица на царственото му лице, и ще съм възнаграден богато… А останалото…
	Той сведе очи свенливо.
	— Ако може господинът от време на време да ми казва тези простички думи: „Копеленце курвенско нещастно…“.
	— Прилеп, прилеп — промърмори Гарантие.
	— Къде? — стресна се Уили, който виждаше само няколко невзрачни слонове.
	Гарантие се извърна отвратен. Винаги бе изпитвал ужас от експресионистичното изкуство.
	— Господинът приема надеждите си за реалност — рече му Бебдерн. — Много бърза да приключи с тях, нали? Мога ли дискретно да му подшушна на ушето, че един прилеп пролет не прави, че мракът не предвещава утро, а нощ, че онова, което е характерно за задънената улица е точно, че няма изход и че когато невъзможното връхлети отгоре ни със зъболекарската си машинка, ще можем да се борим с него не с кръстоносни походи, революции, идеологии и самоубийство, а само с поезия, смях и хумор… Не съществуват други начини да се бори човек с ужасите на абсолюта…
	— Стига — рече Уили. — Не се чувствам много добре.
	Другите двама замълчаха: на сатрапа вече не му е забавно, помисли си Гарантие. Уили стоеше прав, облегнат на масата, с наведена глава и свистящ дъх. Откакто беше възрастен, тоест, откакто се криеше, успяваше да се държи само чрез тези мигове на пародийна игра и присмех и ако джуджетата, гномовете и котараците-в-чизми, които могат да оправят всичко, не съществуваха, на него му стигаха няколко партньори, за да попречи на тревожността да го захлупи напълно. Можеше да иска от човешките взаимоотношения поне толкова. Достатъчно беше да са няколко, за да отблъснат небитието и смъртта, да ги държат на една ръка разстояние с пародия, с бурлеска, с присмех, с хумор, с алкохол, с тези своеобразни графити, намацотени върху всичко, което ни застрашава или плаши, за да го направим непознаваемо. Но това бяха само моменти. А и за успеха беше нужно човек да попадне на няколко посветени, да попадне в братството на вдъхновените мимове. Могъществото на смеха има нужда от тяхната компания. Съдбоносната поява на Бебдерн се бе оказала достатъчна да облекчи за няколко мига ужаса от света около него, но това беше просто интермедия и внезапно всички тегоби на истината отново се стовариха отгоре му. Желанието да държи ръката на Ан в своята, да целува клепачите й, да има дете от нея, да има усмивка от нея, да бъде щастлив. И нямаше измъкване, нямаше възможна шутовщина пред очевидното, наистина бе настанал часът на истината. Животът си бе възвърнал цялата великолепна и властна наивност и хуморът беше безсилен пред безразсъдството на сърцето.
	Уили започна да си чеше китката, след това врата, където започнаха да се надигат червени отоци: пречките му докарваха уртикария, а понякога също и астма и сенна хрема.
	Страдаше от постоянна и неизлечима алергия, защото според твърде правдоподобното обяснение на Гарантие, той беше алергичен не към някакво чуждо тяло, а към самия себе си. Той беше постоянна и упорита пречка сам на себе си. Вероятно би било достатъчно да се приеме веднъж завинаги и да остави наплашеното дете да се покаже от скривалището си, за да си идат завинаги и уртикарията, и астмата. Но той предпочиташе по-скоро да се задушава, да се дръгне и да киха, отколкото да признае себе си пред света в цялата си незрялост, в целия си синьо-розов детински блян за майчинска любов и нежност. И нервите му си отмъщаваха за извращението, което сам си причиняваше. В крайна сметка се беше превърнал в своето собствено огнище на дразнение. Образът, който грижливо бе изградил около себе си, също го налягаха ужасни астматични пристъпи и сърбежи, които вероятно бяха единственият начин на природата да си отмъсти и да направи няколко вълнички на повърхността. Към хилядите познати причини за алергия може би трябва да добавим и мечтата, притиснатата в напълно противна ней среда, тази на чисто човешките възможности: нещо като хоризонт, затворен в бутилка. И ако това не е причина човек да се чеше… Вероятно именно този хоризонт — затворник е нещото, което лекарите наричат огнище на дразнене.
	— Сигурно пак съм изял някое лайно — промърмори той, докато се дръгнеше бясно. — Френската кухня ще ми види сметката.
	За няколко секунди тялото му се превърна във възпаление и астматичният пристъп започна веднага след това. Гарантие, който очакваше това от известно време, му помогна да си легне пред погледа на един изпопритеснен и безсилен пред тази рязка проява на действителността Бебдерн.
	— Няма нищо — каза Гарантие. — Вълнение. Всеки път, когато действителността вземе връх, прави пристъп на астма.
	Уили се душеше със зейнало гърло и се гърчеше като риба. Гарантие държеше пред него пулверизатора с тенол. Между другото, онова, което за него беше особено непоносимо в страданието, беше неговият искрен характер. Изпитваше ужас от начина, по който страданието натрапваше пред носа, пред очите му собствените си изразни средства. Това наистина бе краят на изкуството.
	— _Finita la comedia_ — изхриптя той. — Да му се не види! Почешете ме.
	Съблякоха го набързо.
	— Почешете го — каза Гарантие. — Ръцете ми са заети.
	Той продължаваше да притиска аерозола до устата на Уили. Бебдерн започна да чеше, изплашен от усещането за едрите като черупки на мида отоци под пръстите си.
	— По-силно — крещеше Уили.
	След известно време Бебдерн усети как пръстите му категорично отказват да се движат.
	— Не мога повече — изстена той.
	— Идете да потърсите тривка в банята — нареди Гарантие.
	Пристъпът продължи близо два часа. Първо се успокои астмата, след това сърбежите, макар тялото му да остана покрито с отоци, които само губеха постепенно своята червенина.
	Изтощението връщаше на Уили детинското му лице. Точно това лице, светлото лице на децата, преди да заспят с играчка в ръце. Очите бяха наполовина отпътували и сякаш най-сетне държаха мечтата. Челото под къдриците сякаш бе приютило самата чистота и сега, когато чертите не криеха нищо, красотата им излизаше наяве. Носът беше много изящен, прав, устните сякаш не се бяха докосвали до нищо, упоритата брадичка имаше трапчинки, които вървят тъй добре с усмивката… Човек лесно можеше да си представи как една майка, навеждайки се над това лице, си е казвала с вяра: той ще бъде обичан…
	Уили най-сетне дишаше. Бе един от онези мигове, когато откриваше колко хубаво нещо е въздухът, и се чувстваше обграден от неподозирана щедрост. Усмихна се и затвори очи. Гарантие го погледа още миг и стана.
	— Искате ли да ме изчакате в стаята ми? — попита той Ла Марн. — Ще дойда там.
	Щом остана сам, той влезе в стаята на Ан и донесе платнената катеричка, която винаги стоеше на нощното й шкафче, дребна приятелски настроена вещ с кръгли очи, сякаш взета от анимационен филм. Дискретно я постави на леглото до Уили и се присъедини към Ла Марн отвън.


	Ла Марн последва Гарантие до стаята му, настани се в едно кресло, без да си съблече шлифера и с шапка на главата и намусено прие чаша уиски. Нямаше вяра на Гарантие, той смърдеше на добра душа от сто крачки околовръст, което мигом хвърля на плещите ви целия товар на непоносимото, включително на вашия провален в преследване на синевата живот. Под „преследване на синева“ той имаше предвид всички вечно осмивани проблейващи пориви, които продължават да проблейват у вас с безсмъртен глас и които никакъв фарс не успява да заглуши докрай.
	— Задник — заяви той без определено намерение, само като елементарна предпазна мярка и за да бъдат нещата ясни.
	— Имам чувството, че вече сме се срещали някъде — рече Гарантие.
	— Вие и той ли?
	— Моля ви… Мисля, че заедно заседавахме в Президиума на Конгреса за борба срещу расизма през 1937-а. Бях в американската делегация.
	— Не помня — отвърна Ла Марн с нос в уискито. — Нали знаете, аз съм в обувния бранш.
	— В обувния ли? — изненада се Гарантие. — Преди малко бяхте експерт-счетоводител?
	— Все пак човек има право да си сменя занаята в тоя живот, нали? — докачи се Ла Марн.
	— Или пък е било в изпълнителното бюро на III Интернационал през 1936-а? — не отстъпи Гарантие.
	— Е, де, е, де. Нали я знаете фурнаджийската?
	Протегна ръка напред:
	— Ей, такава е!
	Гърчеше се под погледа на Гарантие като под зъболекарска машинка.
	— Не, сериозно — каза Гарантие. — Сега Уили не е тук, няма нужда от циркови номера… Напълно убеден съм, че вече съм ви срещал. В Лигата за правата на човека, може би?
	— За какво ми скачате по нервите? — изкрещя накрая Ла Марн плачливо. — Човек все пак има право да се посмее в тоя живот! Има право да си смени и занаята, нали? Аз съм почтен работник, върша си работата, не се занимава с такива неща… Аз питам ли ви с кого сте се чукали? Апарт: ама, в края на краищата, тоя е страшна досада.
	Все пак заедно запазиха миг носталгично мълчание, като двама бивши гребци от Оксфорд, припомнили си своите деветдесет загуби срещу единайсеторката на Кеймбридж.
	— Налейте си още едно уиски, старче — каза Гарантие. — Какво се случи с останалата част от екипа?
	— Нямам представа за какво говорите — отвърна Ла Марн с огромно достойнство.
	— Малро, например, е при генерал Де Гол — каза Гарантие. — Което е най-сензационното скъсване с еротичното, което познавам… Ами другите? Като изключим всички, които Сталин разстреля?
	— Оставете ме на мира — каза Ла Марн. — Току-що два часа чесах шефа ви и сега няма да ви направя удоволствието да почеша и вас, където ви сърби. Почешете се сам.
	— Малкият Дюбрехт помните ли го? Онзи, който по събранията мечтаеше на висок глас за един изпълнен със слънце, хармония и братство и без никаква омраза френски комунизъм, безкрайно внимателен да не засегне някого и всецяло зает да опазва непрестанните френски ценности на толерантността, разнообразието, равновесието и свободата. Какво ли стана с този човек?
	— Още си е комунист — рече Ла Марн. — Ето това стана.
	— Ами другите? Левите интелектуалци не бяха кой знае колко много в Париж през трийсетте години. Какво ли се случи с всички тези тръпнещи, изпълнени с вдъхновение лица, които виждахме на сцената на „Мютюалите“?
	— Някои все още публикуват — рече Ла Марн.
	— Много хубаво.
	— Но повечето от тях така и не успяха да се възстановят от раните си. Първо изтреблението на няколко милиона евреи от нацистите — все пак това се случваше между хора; след това разпердушиниха Хирошима — пак така между хора, след това политическите съдебни процеси на Изток и бесилките — пак между хора, драги мой, между хора, искаме не искаме! А също и съветско-германският мирен договор от 1939-а, сигурно сте чували за него?
	Гарантие се усмихна снизходително. Споменът за този договор му бе особено отвратителен и му носеше едно красиво чувство за принадлежност, за величие и възторг. Защото за него фактът, че е направил подобен компромис и е преглътнал такава змия, бе един вид доказателство, черно на бяло, за благородството и чистотата на преследваната цел. Извади една „Собрание“ от калъфа, постави я в цигарето и я запали. Цялото — ръка, златна запалка, слонова кост и цигара — образуваше приятен за окото натюрморт. Ла Марн механично плъзна поглед по останалата част от картината: сакото от английски туид с демодирана кройка, закопчано догоре, тесен, почти като от времето на крал Едуард панталон и изящни, изумително лъснати половинки — на кого се подиграваше тоя човек? На себе си ли? Всъщност, помисли си Ла Марн, в това вероятно има само огромно отвращение към своето време и неустоима носталгия по миналото. Носталгия по времената, когато всички идеи все още бяха непокътнати и не се бяха превърнали в кървави реалности.
	— Ами Пупар? — попита Гарантие. — Онзи, който от 1934 до 1939-а изнасяше на Зимния колодрум речи за волята за мир на народите, която трябвало да възпре една нова война и за смелостта на масите, която трябвало да направи ненужни всички кръстоносни походи и да помогне на горепосочените маси да се освободят сами?
	— Отглежда орхидеи на юг. Човек си отмъщава, както може.
	Гарантие се поколеба за миг. Ла Марн го наблюдаваше насмешливо. Онзи не бе успял да го заблуди със своите хитрини на сиукс.
	— Ами… онзи Рение? — попита най-накрая Гарантие. — Беше в комитета за освобождението на Телман през 1934-а, нали? Мисля, че правилно помня името.
	— Е?
	— Какво стана с него?
	— До това искахте да стигнете, а?
	— Става дума само за дъщеря ми — каза Гарантие. — За мен това вече е единственото, което… Така де, бих искал да знам…
	И млъкна. Беше невъзможно, наистина. Все пак не можеше да се унизи да произнесе пред свидетел, че му е останало само едно, че вече има само един начин да съгради света, и това е любовта. Извади лулата от джоба си и направи неясен жест с нея във въздуха…
	— Бих искал да знам дали това момче…
	— Дали и той е готов да отглежда орхидеи ли?
	Ла Марн стана и си сложи шапката. Загледа Гарантие с много ободряващото усещане, че е изнасилил старата баба, избърсал си е члена в пердето, а след това е отишъл в кухнята и е изпил млякото на котенцето.
	— Много ще ми помогнете — рече Гарантие.
	Ла Марн се оригна.
	— След осем дни заминава за Корея. Той е от онези, които си мислят, че е достатъчно да накаже идеите, когато те не се държат прилично. Няма да се промени никога, нали разбирате. Не е като нас, нали? Нищо не е научил и нищо не е забравил. Хайде, задник, и доскоро.
	— Задник — промърмори Гарантие механично. — Искам да кажа…
	Но Ла Марн вече беше излязъл — с чувството, че все пак е запазил достойнство.


>	XIII

	Когато се събудиха, денят вече се бе вдигнал над тях като рог на изобилието, и мигом ги заляха светлина, аромати, гласове и цветове — синьо от небето, талази от мимозен дъх, детски смехове, магарешки копита под отворения прозорец, и Рение се разбърза да затвори капаците, да дръпне пердетата и да изхвърли деня навън. Ан каза, че трябва да се облекат и да пообиколят наоколо, не можело просто да си лежат в такова време, но той се върна при нея и забравиха какво може и какво не може. Към три следобед пак се събудиха и той отиде да вземе грозде и портокали от кухнята. Стените бяха голи, имаше малко вещи, той винаги бе чакал една жена, за да оживи къщата. Не те познавам, мислеше си Ан, докато галеше русите му и посивели коси и докосваше с връхчетата на пръстите челото му, клепките, устните, не те познавам още, и така, ти си оставаш непознат и следователно възможен.
	— Кой си ти? Не знам нищо за теб.
	— Толкова по-добре. Нека нещата останат непокътнати. Така или иначе съм приблизителен.
	— Приблизителен ли?
	— Да. Аз съм що-годе. Що-годе човек, що-годе живот, който си мечтае за един що-годе свят и едно що-годе общество. И именно това се нарича цивилизация: преследването на що-годе. А щом на човек му се прииска да стигне отвъд що-годе, вече попада в нечовешкото. Отвъд що-годе се озоваваме при Хитлер и при Сталин. Отвъд що-годе се озоваваме при всичко враждебно към човека. Единственото, което не е що-годе, е смъртта.
	— И ето така човек се оказва с една ръка по-малко.
	— Да. Исках да живея в що-годе свободен свят. А никога не съм бил способен да живея само от себе си: „аз“, „мен“, това винаги е състояние на липса. Тъй че, отначало беше испанската война, след това ескадрилите на Свободна Франция, скачането с парашут над окупирана Франция, а сега…
	— Корея — рече тя.
	— Да.
	Той се засмя.
	— Защото така и не успях да се задоволя с що-годе. И точно това ме прави толкова смешен. Никога не успях да кажа на себе си: ти направи всичко, което можа за що-годе. Фашизмът е що-годе победен, остана Сталин, но нека сега другите да отърват земята от него. Ти направи що-годе всичко, което успя, тъй че спри се, остави на другите борбата за един що-годе свободен свят и бъди що-годе щастлив. Но тъй като никога не съм успявал да се задоволя да обичам една жена що-годе… Именно това се нарича да си изпълнен с противоречия. И точно това се нарича да бъдеш що-годе мъж…
	И именно по този начин, помисли си той, ако Горки можеше да се вгледа в онова, което тъй сполучливо бе нарекъл „арената на стария идеалистичен буржоазен цирк“, щеше да види тази изключително смешна двойка: холивудска звезда и осакатен завинаги от „републиката на красивите души“, които видимо бяха предопределени един за друг. И ако някои непознати нам и жадни за забавление богове хвърлят големите си мрежи в глъбините на мечтанията ни, ще изтеглят на повърхността на този същински извор на комизъм още няколко лирични клоуни, които се изпопребиват да помирят вълка и агнето, с жаждата си за абсолют и приемане на приблизителното, което може да бъде наречено мирно съвместно съществуване на възможното и невъзможното. А никога не съм бил комунист, следователно никога не ми се е налагало да се превръщам в изпълнен с ненавист и бяс антикомунист, както винаги става в драматичните любовни раздели: никога не ми се е налагало да се разделям със себе си. Но от обсадата на Берлин до бесилките в Будапеща и Прага, от сибирските лагери на смъртта до нахлуването в Корея Сталин застрашава всичко, което що-годе бяхме спасили и що-годе бяхме издърпали от зъбите на Хитлер. И ето всичко, което не ти казвам, защото то приключи, а сега срещнах теб, и най-сетне ще скъсам с всичко в себе си, което все беше при другите и все беше другаде. Най-сетне ще скъсам с онзи, който винаги е знаел, че всяко човешко дело може да е само що-годе и който въпреки това тъй и не бе успял да се задоволи с що-годе. Онзи, който се би с всички демони на абсолюта и който сам така и не смогна да сключи мир с невъзможното. Който винаги е знаел, че няма по-голям враг на човека от душевния екстремизъм, но който сам е душевен екстремист. Затова се притискам към теб с такава надежда и безнадеждност, за да се спра най-сетне, да се сдържа, да се обуздая, да се отвърна най-сетне от хоризонта, този вечен беглец — и завръщането на очите ти при изгрева на клепачите, и трептящото доверие на миглите преди любене, онзи поглед на жена, в който човек живее толкова добре, и където винаги се завръща от толкова далеч…
	— За какво си мислиш?
	— За края на невъзможното — рече той, наведе се над устните й и целуна тънката им усмихната като целия човешки хоризонт линия.


>	XIV

	Най-силният пристъп на астма, който бе имал от години наред позволи на Уили да представи добро оправдание пред разтревоженото студио — телефонно обаждане от представителя му в Париж — за продължаването на престоя на семейството в Европа. Обясни на Рос, че има нужда от няколко дни почивка, за да се съвземе.
	— Не виждам защо Ан да не се върне сама — изръмжа на другия край на жицата гласът на Рос, който, според добрия стар американски израз, винаги надушваше плъх, когато си имаше работа с Уили. — Трябваше да започне снимки днес.
	— С една дума, искате жена ми да ме зареже да си пукна сам, за да си спази ангажиментите? — изкрещя Уили. — След това трудничко ще можете да поите публиката с чуруликане за най-сплотената двойка в света.
	Телефонът запази миг обидено мълчание.
	— Чуйте, Уили, трябва да дам на студиото точен отговор. Не могат да държат всички насядали край снимачната площадка със скръстени ръце. Кога мислите, че ще можете да се върнете?
	— Дайте ми седмица — рече Уили.
	Така или иначе не се надяваше да успее да запази заминаването на Ан в тайна повече от седмица. Вече беше видял журналисти уж случайно да се мотаят във фоайето на хотела и понякога се питаше дали той не излъчваше някаква миризма, която ги привлича. Това беше и достатъчен период от време, който да позволи на Сопрано да се появи и да върне нещата в релсите. Имаше му пълно доверие. Усещаше невидимото му присъствие около себе си и черпеше от него известно чувство на лекота и хумор, имаше впечатление, че надмогва с майсторство и голям стил смешните дребни усилия, които животът понякога си прави, за да застане на пътя ви.
	— Дайте ми седмица. Ако не получа нов пристъп, естествено. Държа все пак да ви кажа, че помолих Ан да се върне, но тя отказа. Интересите на студиото са ми много по-присърце, отколкото те си мислят и отколкото заслужават. Можете да ми повярвате, нищо не съм направил, за да остане Ан на Лазурния бряг, явно е по-силно от нея…
	Не успя да се въздържи и за миг изпита силна наслада от двусмислието на думите си, от съмнението, в което Рос стоеше на хиляди мили. Ето, това беше стил.
	— Разбрахме се, значи — рече Рос. — Чудя се само дали не можем да наваксаме с реклама онова, което губим като време и пари. Може да ви снимат с Ан до леглото ви или нещо такова…
	— Няма начин — каза Уили с негодувание. — Никой тук не знае, че съм болен и дори, че не съм заминал. Искам спокойствие, представете си.
	Усещаше, че подобно презрение към рекламата никак не му отива, но нямаше избор.
	— Исках да говоря с Ан, но не успях да се свържа с нея — каза Рос.
	— Прекрасно — отвърна Уили спокойно. — Секундичка, сега ще ви я дам. Ан — извика той. — Ан…
	И затвори. След това се обади на портиера и даде нареждане да не прехвърлят никакви разговори от Париж нито към него, нито към госпожица Гарантие. Това вероятно щеше да му спечели четирийсет и осем часа, а в това време Ан сигурно щеше да се върне. Гореща вана — и няма да личи. Не можеше да бъде другояче, голямата любов не идва ей така, не и в някаква си карнавална вечер, не и с такава лекота, животът не е такъв, _shit_. И първо на първо, голямата любов, истинската, е нещо, което не може да бъде поделяно. Трябва човек да е сам, за да обича истински. Голямата любов е, когато обичаш една жена, без да си обичан от нея. Ето това е истинското, всепоглъщащото, разрушителното — животът с цялото му иронично и величаво господство, който ви хваща за гърлото, души ви и покрива тялото ви с нетърпим сърбеж.
	Имаше всичко на всичко четирийсет и осем часа, за да измисли нещо, в случай че представителят на студиото реши лекичко да се появи в Ница, което беше повече от вероятно. Засега нямаше никаква представа какво ще му каже, но вярваше в импровизаторския си талант. Умееше да открива нужните бързи отговори, без никога да ги подготвя предварително. Дарба за ответен удар, за победоносна хватка по отношение на всички мръсни гадини, които често виждаме да изплуват на повърхността на живота като чудовището от Лох Нес. На Уили винаги му бяха трябвали непредвидени ситуации, за да даде най-доброто от себе си.
	Нямаше да позволи на тези целулоидни копелета да прекъснат малкото хигиенично приключение, което щеше да се отрази на Ан във висша степен добре. Това момиче не се любеше достатъчно. Това състояние на фрустрация й пречеше да разцъфти и я обричаше на хладина, на известна липса на топлота, което започваше да се отразява на актьорския й талант. Да се надяваме, че мъжът, на когото попадна, знае как да подходи и ще я накара истински да изпита върховната наслада.
	Уили схруска един бонбон с чувство на снизходително превъзходство по отношение на обикновените простосмъртни. Човек никога не бива да придава значение на креватните истории. Той се усмихна и излезе от себе си, както излиза от „Итън“ — с презрителна елегантност, съставена от съвършено отчуждение. Накратко, най-верният стил.
	Вън от всички дарби, с които природата го бе отрупала, той притежаваше таланта да се движи по собствената си повърхност, без да се продъни през много тънката и пропукваща се черупка, с която се беше обвил. В крайна сметка всичко започваше да прилича на фигурно пързаляне, на балет от нескончаема „комедия дел арте“, импровизация, чийто залог беше да избегне на всяка цена сблъсък с ужасеното момченце, изоставено от трийсет години в тъма и изгубило дори правото да извика мама.
	Но тази комедия изискваше преди всичко партньори и в никакъв случай да не остава сам, и в това отношение неочакваната поява на Бебдерн беше дар от небето. Без него, щеше да се наложи да се нахвърли отново върху добрия стар Господин Лоялност. Облече се и отиде в апартамента на Гарантие, когото намери седнал в мрака с долепени ръце и затворени очи. Всъщност беше едва три следобед и не можеше да се говори за мрак. Беше вид, който Гарантие успяваше да си придаде, особена лична полусянка, с която успяваше да покрие всичко наоколо. Беше начин на битие, на живот, на държание и на дишане, който се разпростираше до сивото небе, до зимното море, една очевидна липса на страст, която вероятно бе страстно, величествено желание да бележи света с личната си скръб. Дълбоко във всичко това Уили отгатваше чисто егоцентрично намерение да вкара в собствената си злочестина целия свят с неговите войни, революции, с милионите му победители и победени, в някакъв чудовищно грамаден пъп, да анексира цялото човешко страдание с една дребна болежка.
	— Тръгна ли си Бебдерн? Той ме разведрява. Няма нищо по-забавно от живите — одрани.
	— Ще го намерите в хола. Не можа да издържи с мен. Разстройвам го.
	— Ще поизляза. Ако се обади Ан, кажете й да не прави нищо прибързано. Не бива една креватна история да помете всичко. И най-вече й обяснете, че е жизненоважно да бъда с тях. Това е единственият начин да придадем на тази история съвършено почтен вид. Щом съм с тях, никой няма да може да каже копче. Готов съм да ги следвам навсякъде, където пожелаят да идат. За тях това е съвършено прикритие, а за мен е въпрос на самолюбие. Дори ако искат да се разхождат с гондола във Венеция, готов съм да им бъда гондолиер. Роселини току-що разби кариерата на Бергман: сега всички американски моралоопазващи дружества са на главата й. Години наред няма да може да работи в Холивуд. И всичко това, защото мъжът й, Линдстрьом, не успя да подсигури нещата. С нашата професия не можем да си позволим да хвърляме предизвикателства пред морала и общественото мнение. Всеки момент ще им се накачулят стотина журналисти.
	И насмешливо:
	— И най-вече не й казвайте, че правя това от любов към нея. За да клъвне на това, трябва да й го изиграя аз, пък и тогава едва ли ще повярва.
	— И ще сгреши.
	— Напомнете й, че суетата ми се разиграва на карта. Всички знаят, че съм абсолютен мръсник: нека прояви уважение към моята репутация.
	— Успокойте се, Уили. Вероятно Ан сега преживява една много красива любовна история: тъй че едва ли ще продължи дълго. Най-вече и особено ако става дума за голяма любов. Народите са преживели същото с революциите.
	В гласа му почти се долавяше добросърдечност. Това беше гласът на онова, което Уили ненавиждаше най-силно у него: вътрешната скръб, която свеждаше всичко до суета и прах. Чак толкова пък да равнява всичко по себе си! — помисли си той с негодувание.
	— И да се погалите хубавичко — рече той.
	Излезе, но вместо да слезе надолу, седна на пурпурнозлатната скамейка в коридора до вратата и остана така в очакване цял половин час. Беше хитрина, за да заблуди телефона, че е излязъл. Телефоните всичките са извратеняци и човек трябва да им поставя капани. За да ги накараш да звъннат, често се налага да се правиш, че не си там.
	Той зъзнеше. Ако нещата станеха твърде сериозни, оставаше само Сопрано. Но как да сложи ръка на проклетия му кучи син? Беше се свързал с телефона на адреса, който Белч му бе дал в Палермо, но всичко, което чу от разстояние, беше музика и женски гласове, които прихваха в смях в слушалката. Знаеше съвсем малко италиански, но не беше нужно да си лингвист, за да разбереш, че е попаднал на бордей. Уили се бе почувствал по-спокоен — това придаваше на Сопрано характер на нещо по-реално. Той винаги бе вярвал в свръхестественото, тоест в една необятна гадория, която седи начело на хорските съдби. Белч, Сопрано и цялата Мафия са онова, в което се превръщат феите като остареят — последното въплъщение в зряла възраст на магическата пръчица, на Сезам-отвори-се и на летящото килимче, това са „Хиляда и една нощи“, когато се превърнат в хиляда и един дни. Дори в този миг, седнал в коридора, той бе убеден и искрено вярващ, че всемогъществото на гадорията бди над него: трябваше само да се държи като мръсник, добрата воля щеше да се прояви и да му донесе помощ и закрила.
	Чу телефона да звъни и се втурна в апартамента. В мига, когато влизаше, Гарантие тъкмо оставяше слушалката. Изглеждаше ужасно притеснен:
	— Ан е… Вдигнете телефона. Ужасявам се от подобни ситуации.
	Ан се изненада като чу ироничния и снизходителен глас на Уили: беше го забравила.
	— Скъпа моя, толкова е прекрасно да знам, че най-сетне сте щастлива… Това е толкова добре за вашето изкуство… Изпращам ви багажите и откривам сметка на ваше име в „Бърклис“ в Монте Карло, в случай че приятелят ви има склонност към лукса… А също и малко бельо, разбира се, мога да си представя как в този момент това е всичко, което ви е нужно… Не бихте ли могли да ми дадеше някаква представа колко време може да продължи това? Седмица, малко повече? Само, за да знам как да се държа пред журналистите…
	— Нищо не знам, Уили.
	— Е, нали ние, актьорите дължим всичко на красивите чувства… От тях живеем. Без тези дребни инциденти на автентичност, изкуството нямаше да е възможно. И когато те минават, трябва да правим дълбок поклон — защото отминават тъй бързо! И ни оставят… тъй пълни с болка! Като казах това… Искате ли да говорите с баща ви?
	— Не.
	— Добре. Той ще разбере. Той също е изпълнен с деликатност.
	— Уили…
	— Не се страхувайте от нищо. Ще преживея. И, ако позволите, ще ви цитирам един френски поет. Някой си Ронсар… „Повярвай ми: живей, не чакай следващ ден, а днеска откъсни цветята на живота“*.
	[* Пиер дьо Ронсар, „Когато натежи“ — превод Пенчо Симов. — Б.пр.]
	— Благодаря, Уили. Познавам тази поема от детството си.
	— Добре сте го крили от мен. Вероятно като проява на такт…
	Важното не бяха нито думите, нито закачливият тон, а фактът, че той не успяваше да затвори телефона. Ан го направи и никога повече не говориха.


>	XV

	Тя затвори и се извърна с лице към белотата на възглавницата. Сред белотата на стаята сенките шаваха по волята на бриза, който си играеше със завесите. Той се сведе над профила, който най-сетне придаваше смисъл на всичко, което неговият скитнически живот беше. Мекият въздух ги обвиваше в онази средиземноморска нежност, в която всичко живо, което обича и смята, че го обичат, открива своето първично основание. Сред покоя, който бавно ги носеше през наниза от часове и който бе едновременно голяма река и устие, лице и открито море, всеки миг изглежда смесваше вечност и мимолетие, и Ан се усмихна на този малко тъжен и тъй внимателен поглед, който я разучаваше наизуст.
	— Всеки път, когато ме гледаш, сякаш виждаш хранителни запаси. Хайде да се облечем. Да поизлезем. Толкова е хубаво навън.
	— Навсякъде.
	— Какво?
	— Хубаво е навсякъде. Навън. Вътре. Навсякъде.
	Тя протегна ръка, взе един грозд, но нямаше сили да го поднесе до устните си, нито да го остави, и остави ръката си да падне на чаршафа, заедно с грозда.
	— Нека да станем, Жак, да поизлезем — прошепна тя, за да изплаши сама себе си.
	— Точно така — съгласи се той енергично и се притиснаха още малко по-силно един в друг.
	— Шайката мръсници — прошепна той, докато мислеше за всички омрази и войни. — Дори не знам какво искат да защитят.
	— Аз нищо не искам да защитавам — каза категорично Ан. — Не и в този миг. Щом една идея придобие собствено тяло, тя сякаш се превръща в труп…
	Той се усмихна.
	— Е, не. Когато една идея наистина придобие тяло, тя се превръща в жена.
	Той се отдръпна леко, загледа се в гърдите й, в неимоверно сериозно свъсените вежди, а Ан се мъчеше да не се засмее, защото усещаше, че в неговата ръка гърдите й се превръщат в идеологическо съдържание, нещо като два малки Запада-близнаци. Първите му думи след първата им среща, бяха да й обясни, че след десет дни заминава за Корея с войската на Обединените нации, за да се бори срещу ново надигане на глава на тоталитарното владичество, беше й го казал веднага, както почтеният мъж съобщава, че вече е женен. Заминаването му беше далечна работа — девет дни — а да мисли за бъдещето изглеждаше история без бъдеще, нещо като неясновидство, начин да пропилееш имането си. Това беше крещящ, предизвикателен разкош, напълно лишен от смирение, оцеляване в епоха на спестовност, епоха, в която хората слагат щастие настрана за бъдещето и в която богатите живеят в такова охолство и сигурност, че могат да си позволят да мислят за утрешния ден. Това е грижа за хора с пари под дюшека.
	— Знаеш ли, Жак, едно нещо винаги ме разтърсва още от първия път, когато прочетох „Щуреца и мравката“…
	— И какво е то?
	— Че оттогава е минало много време, а щурците все си пеят. Вадим си грешната поука от тази притча, а истинската е, че щурците още пеят. Всъщност, те дават на мравките горд и храбър отговор: продължават да пеят. Когато бях дете, това веднага ми се видя много важно и още по-красноречиво, заради това, че възрастните го подминаваха с мълчание. Щурците продължават да пеят и ето това е истинската поука от баснята. Тъй че дали ще заминеш, или не… Единственият начин човек да бъде предвидлив, е да мисли единствено за настоящето…
	— Щурците имат право. Между другото, точно така се е образувало и Средиземноморието, от поуката за щурците. Затова и тук те пеят по-хубаво от другаде. Всичко друго е много по` на север.
	Тя се опита да задържи ръката му, но той беше прав, всичко друго бе много по` на север, там, откъдето вероятно идва изразът: „да запазим главата хладна“. След това се зареяха в тишината, а светът лежеше свит на кълбо в нозете им, и дълго останаха в онази щастлива застиналост на миговете, които повече, отколкото си мислим ние, се изморяват да стигат до своя край. Той мислеше за всичко, което се бе изгубило от победа на победа и което сега откриваше живо, спечелено като награда и непокътнато в тялото до своето и в този дъх, тъй лек, а слагащ край на всички закони за притеглянето, и пристана в ямката на рамото, където приключва всяко търсене и където всичко се връща при вас. И вълнистите, вълшебни очертания на устните като хваната в полет вълна… О, вие, в нашите обятия! Говори ви мъж, един кух, комичен, яростен и безнадежден мъж. Който е познал братството на справедливите каузи и който нищо не е познал, който е познал жените и който нищо не е познал, който е познал майчината обич и който нищо не е познал, но който най-сетне срещна теб и срещна всичко. Ето че пред очите ми се изпълнява доказателството за свят за двама. И колко странно е да бъдеш зрял мъж и да получаваш своя пръв урок за нещата, откровението на една женска ръка, на една женска походка, за стъпалата й, които дават на земята по нещо всеки път, когато я докоснат, и чудото на ръцете й от двете страни на тялото — каква разтърсваща идея да бъдат поставени там! И накрая всичко е за пръв път. А снощи до прозореца, кой ли би се сетил, че човек би могъл да къса средиземноморската нощ с цялата й нежност от твоята шепа при всяка целувка? Тук завършва моят скитнически живот. Ела по-близо. Да, знам, че не можеш: ела по-близо, все пак. Още, по-близо… Така. Няма значение, ще дишаме после. Ето така.
	Жак…
	Не ме викай. Не казвай името ми: ще си помислят, че сме двама.
	Опитваше се да си припомни какво ли бе казал Горки за лиричните клоуни, тъй като онова, което Горки бе писал или не, беше без значение, тъй като бе писал също и че любовта е неразбирането на човека пред природните закони.
	— Защо се смееш?
	— Сериозността го изисква.
	Към средата на нощта той запали лампата.
	Тя изглеждаше толкова дребничка, сякаш тъмните й коси я съдържаха цяла. Очите, носът, устните, брадичката и ухото си спяха на топличко в тях.
	Човек имаше желание да ги взема едно по едно и да ги поднася до лицето си, да ги гали с буза и след това да ги връща обратно в гнездото, без да събужда майка им.
	А призори отново се събуди и й се усмихна, и сведе глава в онзи безпаметен жест, който винаги подтиква човека да опре чело в онова, което обожава.


>	XVI

	През полуоткрехнатите капаци се виждаха маслиновите дръвчета, които потрепваха в мистрала със сребристите си листенца, като сардините, които някога се мятаха в мрежите на баща му в Сицилия, а небето беше синьо, изметено от вятъра. Бяха се промъкнали във вилата, след като бяха разбили ключалката, отвън имаше табела, която казваше да се обърнат към агенция за имоти, което показваше, че вътре няма никого. Вилата бе с добро разположение, точно срещу гнездото на гургуличките. Беше сериозно, траеше вече четири дни, пари можеше да изкара от тая работа, холивудска звезда, омъжена, и рус тип с една ръка по-малко, сигурно и той от киното. Сигурно беше изгубил една ръка, докато е упражнявал занаята на каскадьор, имаше такъв вид. За първи път от депортирането си досега Сопрано имаше късмет, шанс наистина да направи пари, може би пожизнена рента, две хиляди долара на месец, ето какво се канеше да поиска от господин Боше, за да свърши работата; щеше да отиде при него в Ница и да каже, ето, толкова и толкова, и ви отървавам от момчето.
	Баронът седеше изправен в полумрака в дъното на стаята, между един японски параван и масичка, отрупана с флакончета и пудриери. На врата му висеше бинокъл; от време на време вдигаше бинокъла и го насочваше към къщата на влюбените или към небето, което дълго и с внимание оглеждаше, сякаш търсеше нещо или някой. Сопрано го бе срещнал на един път недалеч от Рим и баронът веднага го беше впечатлил. Вървеше с боси крака по „Виа Апия“ беше Света година* и Сопрано отначало беше помислил, че баронът е на поклонническо пътуване; често се виждаха босоноги поклонници по време на Светата година. Има люде, готови на какво ли не, за да могат да се покажат пред хората. А може чисто и просто да му бяха откраднали обувките: беше пиян като царче и неспособен да се отбранява. Сопрано никога дотогава не беше виждал човек до такава степен анестезиран от алкохола.
	[* В римокатолическата църква Света година или Юбилей се празнува на всеки 25 години и е свързана с понятието за опрощаване на греховете. — Б.пр.]
	Но се наложи бързичко да признае, че не става дума за това. За какво точно става дума, така и не успя да открие, а това правеше барона още по-интересен в неговите очи. Беше го осиновил и се грижеше за всичките му нужди. Рано или късно баронът щеше да излезе от състоянието си на ступор и тогава, Сопрано беше сигурен в това, щеше да му обясни всичко. Сигурно си имаше история, някоя дълга история, сигурно знаеше важна тайна. И може би щеше да разкрие нещо, което щеше да промени всичко. Понякога Сопрано подозираше и друга причина за привързаността, която баронът му вдъхваше: толкова беше привикнал към занаята си на телохранител, че непременно му беше нужно тяло, което да охранява. А откакто лекарят без заобикалки му бе заявил, че е трябвало да се погрижи по-рано за здравето си и че сега вече дори антибиотиците не могат да го излекуват, а само да забавят последният стадий на болестта му, имаше нужда да вярва в някого.
	Така и не успя да разкрие самоличността на човека, когото веднага бе нарекъл _il barone_. Нито кой е, нито откъде идва, нито какво го бе докарало до това състояние. Единствената следа, която Сопрано беше открил, след като го пребърка, беше една снимка, изрязана от вестник. Снимката беше лоша, баронът беше по-млад, но се разпознаваше доста ясно: имаше същия стъписан вид, същите втренчени сини очи и вдигната вежда. За жалост статията, която снимката сигурно бе илюстрирала, беше откъсната. Бяха останали само няколко думи от текста и Сопрано не спираше да размишлява какво ли можеха да означават те. Бяха останали думите „военнопрестъпник“, „лагери на смъртта“, а след това „една от най-благородните фигури на нашето време“ и „истинска песен за любовта, ода за човешкото достойнство“. Всичко останало беше откъснато, тъй че да останат само тези изрази, а над тях учудената физиономия на барона. Иди, че разбери. Баронът можеше да е и военнопрестъпник, и герой от Съпротивата, светец или мръсник, мъченик или палач. А можеше да бъде и всичко това накуп. Иди, че разбери.
	Всъщност, в състоянието, в което се намираше, горкият човечец вероятно не би имал и най-малък шанс да се отърве. Беше безпомощен. Сигурно първо са го направили началник на лагер на смъртта, а след това герой от Съпротивата или пък обратното. Първо боклук, а след това светец или пък обратното. Редът беше без значение. Баронът беше безсилен. Човек можеше дори да си представи, че първо са го разстреляли като герой, а след това е възкръснал като негодяй. Изглежда, че това съществува и се нарича превъплъщение. Понякога дори не е нужно човек да умира, за да премине от едното в другото. От жертва в палач или пък обратното.
	Но от няколко дни имаше нов факт: откъснатата от женско списание страница, открита от непознатите от Ница в джоба на барона. Или пък я бяха пъхнали самите те, за да си направят шегичка. Сопрано извади от джоба си страницата, която беше запазил и я разгърна: „Малък речник на великите влюбени. Хьолдерлин Фридрих (1770–1843). Търсел абсолютната чиста, дълбока, прекрасна, по-голяма от Живота…“. Сопрано се почеса по бузата, синя от наболата брада и хвърли поглед към приятеля си. Не е за вярване. За каква ли любов можеше да става дума? За да докара барона до това състояние на вкамененост, трябва да е била любов и чудо. Има хора, които полудяват така от любов към Бога, към човечеството, към разни каузи; това се нарича свещени каузи.
	Баронът стоеше съвършено неподвижен, с поставени на коленете длани, вярно, че главата му се поклащаше лекичко, а бузите му бяха яркочервени и издути и Сопрано внезапно изпита усещането, че баронът сдържа бурен смях, който ще изригне всеки момент. Но това беше само усещане. Иди, че разбери. Сигурно беше свестен човек. Бяха го сполетели беди, но със сигурност принадлежеше към висшата класа. И вероятно именно това го беше докарало до сегашното състояние, защото човек трябва да живее, а тези две неща са несъвместими. Изискваше много грижи — приемаше да се мие, облича и храни сам, но отказваше да си бърше задника, вероятно именно заради своята класа. Висшата класа винаги е имала многобройна прислуга, която се е занимавала с нея и й е позволявала да се занимава само с възвишени неща. Понякога Сопрано избесняваше и шамаросваше барона, за да го принуди да слезе от висините и да го накара да говори, но не постигна никакъв резултат: баронът си оставаше толкова далечен и равнодушен под плесниците, както ако те представляваха неотделима част от човешкото лице. И все така подозрението, че зад всичко това той сдържа бурен пристъп на смях, един вид истинско прозрение, самата същност на тази работа — макар човек да не можеше да каже за каква работа става дума. Понякога Сопрано се чудеше дали баронът съществува наистина, дали не беше симптом на болестта, която беше прихванал Сопрано в младостта си и която, както казваха, накрая можела да има изненадващи прояви. В крайна сметка, май откъснатата от „Речник на великите влюбени“ страница даваше някакво обяснение: „Търсел абсолютната любов, чиста, дълбока, прекрасна, по-голяма от живота…“. Сигурно го е подхлъзнала някоя фльорца. Вероятно беше точно това — една история с любов.
	Сопрано се обърна към розовата къщичка сред мимозите отсреща. Понякога в мислите му се случваха бели петна и тогава чуваше странно свистене в ушите и се виждаше прав и бос сред купчина мърдаща риба и по някоя подскачаща от време на време сардина. Извади револвера от кобура и завъртя барабана с палец, имаше нужда от този познат жест, за да намери себе си. В несесера с тоалетни принадлежности на барона имаше още един. После следваше италианската граница — беше само на няколко минути път. Но първо трябва да слезе до Ница и да се види с господин Боше.


>	XVII

	Онова, от което Уили се боеше повече от всичко, беше да гледа как образът му се изпарява — имаше дори моменти, в които желанието да знае, че Ан е щастлива, се превръщаше, в цялата си очевидност, в предизвикателство към таланта му. Трудно беше да преглътне след толкова години усилия и такъв голям успех в ролята на Уили Боше. Усещането да гледа как се сгромолясва творението на живота му. Трябваше да се съвземе на всяка цена и да влезе в марковия си имидж. За начало, оргийка, пък след това ще опитаме с нещо още по-добро. Изпразни половин бутилка коняк, запали пура и се обади на малката Мур, в хотел „Париж“. Тя беше англичанка, която бе открил в „Лайънс“ на Пикадили, в един пуст ден, в който му беше скучно и му се дощя да открие някого. За двайсет и четири часа новината, че ще снима „Ромео и Жулиета“ с малката сервитьорка от „Лайън’с“ в главната роля, обиколи вестниците, което ясно показа рекламните възможности на тази работа и веднага заинтригува продуцентите. Уили доста се изненада, защото всъщност нямаше намерение да снима този филм, а само да поднови контактите си с пресата, за да види дали тя откликва. Откликваше. Изпопритесни се, когато договорите вече бяха сключени и се наложи да снима филма. Всъщност малката Мур се оказа доста вълнуваща в тази роля, каквато изглеждаше стресната, макар да й липсваше дълбокото слабоумие, необходимо за една добра Жулиета. Ясно е, че жена не може да внесе в образа онова, което му е носило някое педалче от времето на Шекспир, но малката Мур се беше справила добре. Сега Уили я държеше с договор и я беше предоставил — четворно по-скъпо, отколкото плащаше на нея, като разликата слагаше в джоба си — за един филм, който се снимаше в Монте Карло. Монтажът на „Ромео и Жулиета“ беше приключил преди три седмици.
	— _Hallo_, Айрис. Тук е Уили. Не, не сме си тръгнали. Задържа ме един проект за филм, нещо сладникаво, което ще струва сума ти пари. Пълна дивотия, но публиката иска чувства. Още не съм сигурен дали ще стане. Можеш ли да дойдеш до Ница за през нощта?
	— Разбира се, Уили, щом искате. Обещах на Терънс да вечерям с него, но щом наистина ме искате…
	— Спиш ли с Терънс?
	— Добре знаете, че не.
	— Ами давай, де. Той е приятелче.
	— Човек никога не знае дали се шегувате, Уили. Но знаете, че бих направила за вас какво ли не.
	— О, не? — рече Уили, напълно отвратен. — Във всеки случай бъди тук тази вечер. Вероятно ще се върна късно, тъй че ти си легни. А, забравих: доведи и някоя приятелка.
	— Какво?
	— Казвам: доведи някоя приятелка. Ще бъдем трима. Съвсем ясно е, нали?
	— Но, Уили…
	— Виж там между фигурантките. Ще кажеш, че е за мен.
	Затвори и застана пред огледалото да се пооправи, преди да слезе долу. Голяма бяла тексаска шапка, пура между устните, муцунка, която подчертава прословутата трапчинка на брадата, поглед на човек, който се забавлява, синхронизиран с изражението на устните, черно пардесю, небрежно метнато на раменете, бял костюм, розова вратовръзка, стойка на борец от ринга — всичко беше на шест.
	Слезе долу. Едва-що беше излязъл от асансьора, когато трима журналисти се надигнаха от креслата и приближиха. Един от тях редовно идваше да го пита какво мисли за Хичкок и за Хауърд Хоукс, французин някакъв. Другите двама бяха американци и не бяха дошли сами. Тоя боклук Рос, помисли си Уили. Във всеки случай извинението с болестта вече нямаше как да мине, трябваше да измисли друго.
	— _Hallo_, Уили, преди два часа ви обявиха за умиращ.
	— Съжалявам, че съм ви накарал да точите лиги за нищо, момчета — рече Уили.
	— Как така не се връщате? Мис Гарантие е напуснала хотела преди три дни и никой не знае къде е.
	Уили дръпна пурата от устата си и остави само муцунката.
	— Ще ви обясня всичко. Обичам конкуренцията. Винаги съм имал вкус към съревнования. Тъй че реших да удължа престоя на жена ми тук, за да дам шанс на Али Хан, на Рубироза, на Аниели и всички, които се вземат за прелъстители — шампиони във всички категории.
	Те учтиво се засмяха, но Уили знаеше, че няма да се отърве толкова лесно. Ако не откриеше какъв кокал да им подхвърли, тези типове щяха да го преследват навсякъде, докато открият Ан, и тогава щяха да го разкъсат.
	— Сериозно, Уили, какво става?
	Уили се усмихваше, чувстваше се притиснат, но знаеше, че ще измисли нещо, винаги измисляше. Трябваше да е нещо грамадно, невъобразимо шокиращо, достойно за репутацията му. Да се измъкне и едновременно с това да затвърди своя образ.
	— Ще ви кажа, момчета…
	И разбира се, измисли го. Идеята му дойде съвсем естествено, като божия благословия.
	— Изгледах отново „Ромео и Жулиета“ точно преди отпътуването си. Мис Мур е много талантлива, но не притежава онази върховна невинност, необходима за Жулиета. Прекарах цяла нощ с филма и получих просветление. Нова визия за образа. Затова взех определено решение.
	За миг запази напрежението, което се надигаше.
	— Реших да отрежа госпожица Мур от всички сцени на филма. А също и Ромео. Всъщност ще преработя филма в духа на нашето време. Днес Ромео би бил млад буржоа идеалист, някой много млад ляв интелектуалец, който мечтае за мир и правда и който от провал на провал, най-сетне открива образа на съвършенството там, където може да го открие, а не другаде, тук долу: до красива млада жена, девствена и чиста. Ето го, господа, „Ромео и Жулиета“ на нашето време.
	Гледаше журналистите, които след миг стъписване, сега го гледаха с уважението, дължимо на най-доброто, което Холивуд е създал в този жанр.
	— Кого предвиждате за двете роли?
	— Все още не знам. Ясно е, че е твърде трудно. Бившите бойци от Интернационалните бригади в Испания са твърде стари, същото важи и за младите комунисти, потиснати от съветско-германския мирен договор и престъпленията на Сталин. Може да потърся някой юноша от Прага или Будапеща, чийто баща е бил обесен. Така де, разбирате какъв ще бъде духът. Произведение наистина за нашето време.
	За миг се замечта с пура и зареян поглед…
	— Жулиета, или социализмът с човешко лице, и Ромео, вечно въздишащ по нея…
	Журналистите замълчаха за минутка. Французинът зададе въпрос от местна значимост:
	— Господин Боше, смятате ли да вземете участие в празненствата по карнавала в Ница?
	Уили се изсмя.
	— Че аз цял живот все това правя. И съм щастлив като гледам всичките тези пари, пръснати за конфети и сарабанди, вместо за оръдия и муниции.
	Това пък беше, за да затвърди смътната си репутация на човек от левицата.
	Наблюдаваше журналистите с око на майстор. Малката Мур щеше да получи удара на своя живот и това го успокояваше по отношение на собствения му персонаж. Всъщност той нямаше никакво намерение да я изрязва от филма; щеше да бъде достатъчно след ден-два да даде пресконференция и да обясни, че изявленията му са били направени в присмехулен тон, за да иронизира влиянието на идеологиите върху всички изразни форми в изкуството.
	— Как е късчето лазур, замаскирано като Уили Боше? — произнесе един глас до него.
	Беше Бебдерн с ръце в джобовете на черния шлифер. В него имаше нещо, сякаш излязло от немския експресионизъм в стил умъртвен евреин.
	Уили изпита към човечеца истински изблик на топлота.
	Хвана го под ръка.
	— Да вървим, драги.
	Прекараха цял час да яздят дървените коне и Уили почти успяваше да каталяса и да не мисли повече за Ан, но щом спреше, пак го прихващаше. Фотографите ги бяха последвали и снимката на Уили върху розовото дървено конче и с легендарната му усмивка щеше да бъде поместена след година на корицата на книгата, която Стенли Робак му посвети. След това отидоха в „Кареса“. Ла Марн бе избрал „Кареса“* за Уили, защото си мислеше, че това име ще му бъде приятно. Уили прилежно се напиваше, но започваше да усеща, че за да успее истински, ще му бъде нужна външна помощ, помощта на някой всемогъщ и величествен Сопрано, таен властелин на света, способен да различава истинските кучи синове сред изобилните лайна.
	[* От фр. caresse — нежно докосване, милувка. — Б.пр.]
	— Драги мой — крещеше той — Гьоте е бил лъжец. В тая история с Фауст направо лъготи. Истината за историята с Фауст е, че няма дявол, който да ви купи душата. Няма купувач. Няма дявол, няма властелин на света. Нищо, освен измамни кучи синове, тип Холивуд, в Кремъл или където и да било другаде. Няма купувач за душата ви, която не струва нито грош, и всъщност съществува само по холивудски, на техниколор. Ще направя филм за това, „Гьоте ни метна“, или „Истината за делото Фауст“. Няма демон спасител. Не може човек да тръгне да бере това цвете в гората на своето детство.
	Но не успя да се въздържи да прошепне заклинателната молитва, на която го бе научила майка му.
P>
	Онче-бонче, счупено пиронче
	Риба — щука махай се от тука
	Отивай на боклука да ядеш памука
	Майка ти се скара за една цигара
	Корабите спряха, рибите умряха
	Падна във морето Уили — дебеланчо
	Падна във морето,
	Спука си шкембето
	Нашичкият Уили
P$
	— Какво? — изкрещя Бебдерн изплашен. — Какво пък е сега това?
	— Задник — рече бързо Уили, за да запази достойнство.
	— А, добре — каза Бебдерн, успокоен.
	И така, от бар на бар, стигнаха до полунощ и Уили се усети, че си е сменил панталона, този, който носеше, му беше твърде малък. В този миг всемогъщият Сопрано, властелин на света, способен да сбъдва най-нежните ви мечти и да позволява на малките деца да идват при него, все още го нямаше, но пък бяха в компанията на две курви, едната от които бе доста хубавка, когато човек успееше да я различи от другата, и на един тънък младеж, на когото Уили пожела да повери ролята на Жулиета незабавно и пред всички, само за да докаже, че между него и Ан наистина е свършено. През това време Ла Марн обясняваше на едната от курвите — всъщност, имаше само една — че това е напълно познат процес и че има комунисти, които се превръщат в изпълнени с омраза антикомунисти, сменят посоката и се поставят в услуга на ЦРУ само от любовна мъка. Отърваха се от момичето и от момчето и смениха заведението, но то беше все същото и капакът все така беше захлопнат над главите им, а вътре продължаваха да мечтаят. Всеки път, когато влизаха в дансинг заведение, хората разпознаваха Уили и оркестърът му изсвирваше мелодията от последния му филм. Най-накрая той отиде при един от музикантите, сграбчи го за вратовръзката и го раздруса.
	— Боклук такъв! Ако искате да поздравите Уили Боше, който е правил „Дон Кихот“, който е правил „Сън в лятна нощ“, не приемам това да става с тази жалка мелодия, свирете Бах, Моцарт, Бетовен!
	— Но, господин Боше, това е най-големият ви успех! — изломоти цигуларят, който имаше скромен поглед върху суетността, която наблюдаваше от своята си ниска кула.
	Бяха помолени да излязат и се озоваха под аркадите на площад „Масена“, сред маските от карнавала. Повлякоха се — Уили крепеше Бебдерн, а Бебдерн крепеше Уили — до панаира на еспланадата, и влязоха в шатрата на борците. Там имаше две горили, които мереха сили на ринга, единият беше в бяло и се казваше Благородния Джо, а другият беше в червено и се наричаше Черния Звяр и непрекъснато хвърляше Благородния Джо на тепиха с калташки удари, та Бебдерн моментално застана на страната на благородството и на лоялността и се опита да захапе Черния Звяр по прасеца, като крещеше, че това е битката на века, социализмът с човешко лице срещу отвратителния сталинизъм, свободният свят срещу тоталитарното иго, и тогава Черният Звяр слезе от ринга и се опита да го цапардоса с един стол. Разтърваха ги и Черния Звяр, който беше любовник на Благородния Джо, ги покани да пийнат по чашка, след което се озоваха навън, сред тълпата на карнавала, която изненадваше Ла Марн със своето нехайство, когато с Корея, атомната бомба и съветските дивизии на бойна нога, нещата щяха да се случат всеки момент.
	— Да му се не види — изруга Уили, който при вида на звездите винаги леко изтрезняваше. — Съвсем забравих, че имам две мадами, които ме чакат в леглото. Елате. Можете да останете в стаята и да гледате.
	И повлече Бебдерн със себе си.
	— Скъпо мое късче лазур! — крещеше Бебдерн. — Няма да успеете! Няма начин да се отървете, до дупка е пълно със звезди и е чисто от всички страни. Приклещени сме от чистота. Разкъсващ стремеж към нещо, задушевни серенади на лунна светлина, ръка на сърцето и преследване на синева! Господи, стори ме мръсен!
	Той падна на колене насред улицата, но на пешеходна пътека, не беше чак толкова пиян.
	— Господи, научи ни да живеем мръсни и щастливи! Избави ни от изкушението на синевата, на розовото, на нежността и чистотата!
	Такситата свиркаха, но Ла Марн стоеше здраво на пешеходната пътека и както винаги, правото бе на негова страна.
	— На земята хората са като голямо пляскане с криле! — заяви той на полицая, който се опита да го размърда. — Пляскат с криле, но не успяват да се издигнат! А когато се издигнат, си счупват главата!
	Най-сетне Уили успя да го завлече до един тротоар и да го натика в едно такси. Нареди да ги закарат в хотела.
	— Госпожица Мур се качи в апартамента ви, господине. Стори ми се, че е правилно.
	— Сама ли?
	— Още една млада жена е с нея, господине.
	— Щото ние сме двама, нали разбирате?
	— Разбирам ви, господин Боше.
	Със следи от усмивка.
	— Разбира се, това е заради репутацията ви — каза той, и ако Уили очакваше да открие в очите на портиера каквото и да било почитание към своя все пак добре познат цинизъм, то откри там само кротостта на стар овчар, отдавна привикнал към тъжното блеене на овцете.
	Общо взето, хората не му улесняваха работата. Имаше някаква конспирация, която да попречи на човека да излезе от невинността си. Дори задникът, при всичките му усилия, не успяваше. За няколко мига имаше гадливото усещане, че светът се е превърнал в зелени пасбища, където малкият Уили все още беше в яслата и където Сопрано, превърнал се от телохранител в детегледач, закарфичваше хартиени криле на розовите задничета на два малки ангела — неговия и на Бебдерн.
	— Задникът не помага на човека да се разврати — заяви той. — В него няма идеология.
	Ла Марн изпитваше неограничена носталгия по лайната, сякаш отдавна не беше хапвал нищо.
	Портиерът ги намести в асансьора с цялото внимание, което му се струваше, че заслужава състоянието им на крехкост и на болезнена чувствителност. Известно време те се движеха между партера и седмия етаж, като се издигаха, само за да се спуснат отново. В крайна сметка портиерът успя да ги спре в полет и да ги достави в апартамента, където откриха малката Мур легнала, с „Вог“ в ръка, и една блондинка, на която майка й май й беше дала своята вечерна рокля за случая. Уили приближи до девойчето Мур и я целуна по челото.
	— Татко е щастлив да види гълъбчето си — заяви той. — Представи ме на приятелката си.
	— Много ми е приятно — каза блондинката със силен акцент от Ница.
	От всичко това лъхаше такава невинност, че Ла Марн за малко да се разплаче, докато Уили си сваляше гащите под полилея в средата на хола. Красивото му лице на къдраво бебе имаше онова лакомо изражение, за което полагаше много грижи, особено когато наоколо имаш фотографи. Сигурно е бил прелестно дете с меки къдри, помисли си Ла Марн. Внезапно му се яви видение, което ясно се родееше с _делириум тременс_: в стаята имаше само деца. Сега се отдаваха на сексуално ринги-ринги-рае като явно смятаха, че така ще излязат от детството. Айрис леко помагаше на Уили, като от време на време вдигаше към него засмяно и съвършено чисто лице — а и какво ли друго, освен невинност би могло да показва едно човешко лице? Сякаш си играеше с малко необичайна кукла. Колкото до другото девойче, то стоеше на четири крака в поза на очакване с вдигната на задника рокля, както я бе поставил Уили, и бе видимо прекалено замаяна от всичко, което й се случваше, за да реагира по какъвто и да било начин. Връх на лошия късмет — беше руса и къдрава, което отново върна на Уили гадливото видение на зелените пасбища с безброй вървящи овце, и дори започна да ги брои, за да се разсейва, докато чака.
	Бебдерн погледа няколко минути тази детска ясла и тъй като Уили му направи знак да се присъедини към техните игри, той отскочи встрани и се скри зад едно кресло.
	— Не, не! — прозя се той с фалцетен глас. — Не ме пипайте!
	Уили се обърна към него изумено.
	— Няма да успеете! — заяви тържествено Бебдерн. — Хитлер не успя! Сталин не успя! Никоя полиция не успя! То остава чисто! Никой не може да го омърси! Човешкото лице си остава чисто!
	— Ето, погледнете — каза Уили. — Това виждали ли сте го? Гнусно е, нали?
	— Хората са на земята като силен шум от криле — изкрещя Ла Марн, граф Бебдерн, херцог на Аушвиц, княз Проблейваща Душа. — В този миг слушам шума, който вдигат горките ви криле, Уили, това е! Звукът е тежък, болезнен, сякаш хванат натясно, но именно в това се състои красотата му!
	Малката блондинка въртеше към тях лице, белязано от толкова стъписан израз, че дори само тя проваляше цялата работа. Бебдерн видя как малката Мур нежно гали косите на Уили.
	— Ето, ето, ето! — рече победоносно Бебдерн. — Нежност! Нежност, следователно чистота! Едно на нула за мен.
	— Остави ми косата на мира! — изкрещя Уили, който се чувстваше до такава степен обграден от невинност, че не можеше вече да се държи като мъж.
	— Дори Иван Грозни, дори Гестапо не успяха! — крещеше Бебдерн. Нито Гестапо, нито Сталин, нито диалектиката, нито Пикасо, нито една идеология, нито една кърваво лайняна диктатура не успя! Непокътнато, невинно, чисто е човешкото лице!
	— Не, бедни мой, малък Уили, няма да стане ти да стигнеш със задник там, където се провалиха Хитлер, Сталин и бомбата над Хирошима! То си остава невинно, то си остава красиво!
	Той подрипваше около леглото и се плезеше на Уили или поне на онова, което виждаше от него като малък демон на чистотата — друг няма — а малката блондинка се опитваше да се прави на вряла и кипяла, сякаш все това е гледала по разните купони, а Уили се чувстваше, сякаш се бори с една само сярна клечка кибрит, срещу всички демони на невинността. Все пак успя да проникне в малката русокоска, честта бе спасена, а малката русокоска изглежда изпитваше облекчение, че най-сетне схвана нещо.
	— Не, Уили! — бръмчеше около тях Бебдерн. — Никое потисничество, никое гонение, никой концентрационен свят! Тъй че помислете колко шансове за успех имате с вашия дребен задник! Нищо няма да докажете!
	— Едно произведение на изкуството не трябва да доказва каквото и да било — заяви Уили с достойнство. — Казал го е Андре Жид. А Андре Малро е добавил: не страстта съсипва творбата, а желанието да доказва!
	И му падна. Малката блондинка получи внезапно просветление: сигурно са екзистенциалисти. Изненада се, че не се е сетила по-рано. Това така я успокои, че заспа начаса.
	— Виждате ли — рече Бебдерн победоносно като я посочи с пръст. — Дори си лапна палеца, преди да заспи. Невинността ви се плези.
	Уили започваше да изпитва усещането, че родителите им ще се приберат всеки момент и ще ги попитат как така още не са заспали. Айрис кротичко връзваше дългите си черни коси и може би онова, което детството не знае за живота, е, добре, човек трябва да го забрави незабавно. Тя се отдръпна, за да му направи място.
	— Ще ида да спя на дивана в хола. Хъркам. Кажи лека нощ на братчето си…
	Тя го целуна по челото.
	— Уили…
	— Да?
	— Истина ли е, че ще ме изрежеш от „Жулиета“?
	Все пак го сви стомахът. Значи е знаела, а цяла вечер не каза нищо. Усмихваше му се без никакъв упрек.
	— И дума да не става. По-скоро ще пукна. В тази роля си прекрасна. Подхвърлих слуха, за да стресна студиото. Скачат ми по нервите.
	Дойде му малко вдъхновение. След това щеше да спи по-добре.
	— Вярно е, че Ан малко ревнува от теб. Нали разбираш, все се бои, че ще ме изгуби. Знаеш я каква е…
	Той сви рамене с уморен вид.
	— Винаги е живяла със страха от някоя съперница…
	Стига толкова за тази вечер, реши той. Ла Марн я гледаше с нескрито уважение.
	— Но няма от какво да се боиш. Този филм ще те превърне в голяма звезда. Бъди спокойна.
	— Можеш да го направиш, Уили. Няма да ти се сърдя. Можеш да правиш каквото поискаш… Това няма да промени нищо. Толкова ти се възхищавам!
	Уили затвори очи. Черешката на успеха. Догади му се. Ла Марн му хвърли изпълнен с омраза поглед и отиде в хола. Тая тъпачка му се възхищаваше. Нищо не можеше да помрачи сиянието на Холивуд, никаква гадория, беше силно почти като идеология, колкото и трупове да имаше наоколо. Уили отиде при него, Бебдерн му се нацупи и Уили почука на вратата на Гарантие, но той сигурно спеше. Не искаше да остава сам, страх го беше да се срещне истински със себе си, защото нямаше да мигне.
	Портиерът прекосяваше коридора, но и той не обичаше малкия Уили.
	— Да пийнем ли в бара?
	— Господин Боше, принуден съм да ви помоля да не оставате в коридора в този вид.
	— Какво, с гащи съм — изсумтя Уили, засегнат.
	Върна се в апартамента. Бебдерн се бе стоварил върху масата със скрито в дланите лице. Беше пуснал радиото, по което предаваха новини от войните в Индокитай и в Корея. Уили изключи радиото и се промъкна в спалнята. Девойчетата спяха, Айрис, разперила ръце в черните си коси. Уили се поколеба, но никой не ги гледаше, взе ръката й, целуна я и я притисна до бузата си. Ан, помисли си той, Ан… Заспа почти незабавно и засънува, че отлита.


>	XVIII

	Обличането й придаваше детинско, прилежно излъчване и докато съзерцаваше бримката на чорапа или се бореше с извити зад гърба ръце със закопчалката на сутиена, или пък издърпваше чорапогащника по бедрата си, имаше вид, че го прави усърдно, както я е учила майка й. Опитваше се да види едновременно краката и лицето й, глезените и рамото, гърдите и коленете, и им се усмихваше, усмихваше се на дланите й, на шията и на косите й, докато тя сновеше по червените плочки, където стъпалата й оставяха мъгляви следи. Продължаваше да се облича и той не можа да издържи, изправи се и тя се остави да я съблече, докато отново стана слънчево.
	Жак…
	Не ме назовавай. Не произнасяй името ми. Ще си помислят, че сме двама.
	Жак, нима ще заминеш въпреки нас?
	Не, скъпа моя. Вече няма да заминавам, край. Ще се окопая тук и ще живея скрит в своята радост. Ще си сменя името, ще избера друго име, мирно име, име, с което да живея, псевдоним, с който да обичам, и отсега нататък това ще бъде единственото име, на което ще отговарям и което ще знаем само ние двамата. Ако имах, мъничко поне, склонност към прекомерното, вероятно щях да ти разкажа какво е било да не те познавам толкова години, да те чакам напразно, да ти обясня например как твоето отсъствие се пропива в някоя меса на Бах и отнема покоя й. Отсъствието на любовта има гения на фалшификатор: в музеите всеки шедьовър се превръщаше в менте. Когато пътувах сам из Италия, се случваше едно добре познато явление: вече нямаше Италия и под слънцето на Тоскана ми се е случвало да не виждам десетте хиляди маслинови дървета в равнината, само техните десет хиляди самотни сенки…
	Тя срещна погледа му, който оставяше върху нея своя мълчалив, жарък знак, приближи и се сведе над него, за да разчете по-ясно какво й говори:
	— Вярвам ти — каза тя сериозно.
	— Достатъчно е някой да те обича, за да му донесеш всички победи, за които си се борил напразно и за да завършиш напълно едно дело, в което досега си срещал единствено провал…
	И дори не разбираше до каква степен е смешен.
	Тя въздъхна, но не му се разсърди, обичаше и невъзможната мечта, необятната мечта, която й даряваше с всяка прегръдка — така можеше да държи в шепи онова, което той напразно се бе мъчил да хване. Той гледаше розовите, червени и бели вили по склоновете на планината, пръснати навсякъде, като останки от празник, и затвори очи, за да не остане нищо друго, освен нея. Тя каза нещо, той не чу какво, промълви обичам те и заспа, а след това се събуди и не бяха мръднали, нито единият, нито другият, но вилите по хълмовете се бяха отдалечили, туширани в сиво и виолетово и той се замисли за Бо, когато слънцето се спуска и сенките искат да превземат всичко, и че Франция е като длан, която човек държи в своята и която не иска да пусне.
	— Гладна съм! — каза тя.
	Стана, нахлузи дънките и един пуловер, който той й даде, а сетне той се разсмя като видя как белият пуловер на пилот от битката за Англия на стари години се разкрасява с две малки, щръкнали гърди. Седнаха на масата, около наденица, козе сирене и салата от домати и дори не знаеха дали е сутрин или вечер, първият или последният ден, а когато открехнеха вратата, откриваха на стълбите торба с продукти, но чистачката никога не се показваше, съседите я бяха предупредили. Имаше и вестници, които тя пъхаше под вратата, а той се мъчеше да хвърля в коша, без да ги гледа, но не успяваше да се въздържи:
C>
	ЩЕ СЕ НАМЕСИ ЛИ СЪВЕТСКАТА АВИАЦИЯ?
	ЗАПЛАХА ОТ СВЕТОВЕН КОНФЛИКТ
	СЛЕД ОБСАДАТА НА БЕРЛИН, НОВ УДАР С ЮМРУК ОТ СТРАНА НА СТАЛИН
	КОРЕЯ: КОМУНИСТИЧЕСКОТО НАПАДЕНИЕ С УДВОЕНА СИЛА
	СССР ОБВИНЯВАТ САЩ, ЧЕ ВОДЯТ БАКТЕРИОЛОГИЧНА ВОЙНА В КИТАЙ И КОРЕЯ
	В АМЕРИКАНСКИЯ КОНГРЕС ИМАЛО МНОЗИНСТВО ЗА УПОТРЕБАТА НА ЯДРЕНО ОРЪЖИЕ В КОРЕЯ
C$
	Но това бе само обсада, той изритваше света навън, тръшваше вратата и се връщаше при Ан, там, където нищо не липсваше. Всичко останало бе мечта за мощ на немощните с техните изкуствени идеологически фалоси. Всичко останало е фрустрация. Ще се присъединим към големите космически катастрофи с надеждата за едно дребничко ликуване на генералния щаб, ще опустошим цял континент, ще сведем една трета от един народ до идеология, една трета до робство, една трета до малоумие, ето до каква степен немощта и състоянията на липса на обич водят до бяс…
	— Ще си купя речник на жаргона, за да се прилепя към земята и да спра да отлитам… Знаеш ли, трябва да кажеш три пъти „мамицата му мръсна“, за да останеш на земята, както казваш три пъти „отче наш“, за да идеш на небето…
	Тя изучаваше лицето му, по което усмивката си играеше с всичко, което той казваше. Не си приличаше. Нямаше вид на душевен екстремист, на фанатик. Изящните черти носеха изражение на доброта и хумор, а челото, под къдравите руси коси, докоснати от сивото, не носеше никаква следа от вътрешен сблъсък.
	— С теб никога не знам кое е вик и кое присмех…
	— Ан, присмехът понякога е изпитание, на което вярващият подлага вярата си, за да излезе тя от него по-силна, по-сигурна в себе си и по-изпълнена с покой…
	— Сигурно никога няма да те опозная — каза тя. — И толкова по-добре. Така винаги ще те обичам като за първи път. Никога няма да те опозная по-добре, винаги ще си останеш за мен завинаги така, за първи път.
	Той затвори очи, за да усети по-ясно устните й върху своите и за да няма повече другаде, а само сладостта от живота с вкус на жена. Мистралът се промъкваше до тях с почитта му към мимозите и вече е забравено всичко властно и тиранично, когато теб те нямаше, мила моя, и че трябваше да те търся напразно и да си давам други основания за живот. Устните ми отлетяха с целувките, изтрити, отнесени от тях, угаснали. Все още се лутат по шията ти, до ухото ти, и някой въздиша, а не знам дали си ти, дали съм аз и някой е другият, не знам кой от двамата. Толкова сме слети, че се чувствам почти сам и дори когато се движиш, усещам не теб, а мястото, където свършваш ти. Ръката ми е още върху гръдта ти, но това е само забрава. Устните ни още са слети, но вече имат нужда повече от въздуха, отколкото от целувките. А той се извисява от нощта с дъх на море и го пия жадно, но той не си ти. Но отказвам да приключа. Отказвам да отстъпя. Не приемам да се преклоня пред тъжните ограничения, пред законите на пола, пред нервите, сърцето, дъха, бъбреците… На хората им липсва гений. Данте, Петрарка, Микеланджело… Отломки от мечта! Какво е геният, щом никой не може да го влага безкрайно във вика на обичаната жена? Ела. Нека ни липсва гений заедно.


	Ла Марн беше с изопнати черти, големи торбички под очите и розови, жълти, сини и бели конфети по раменете и нос, по-дълъг и по-тъжен от обичайното. Беше се стоварил на дивана, фалшив Луи XV, с шапка, прихлупена над очите, за да ги пази от слънцето, държеше в ръка изкуствен нос и имаше леко призрачния вид на празнуващите, които отливът на карнавалната нощ беше оставил след себе си. Гарантие го слушаше, докато закусваше пред отворения прозорец.
	— Няма от какво да се боите, драги — говореше Ла Марн почти злобно. — Той ще замине. За първи път го смятам за влюбен в жена и ще превърне това в причина да я напусне. Предполагам, че човек не може да обича тотално, без у него да се пробуди омраза към всеки друг тоталитаризъм. Ако някой му каже, че се е превърнал в затворник на комунизма, той би свил рамене. Днес в света съществува един нематериален Гулаг отвъд СССР и Китай, в който марксизмът държи в плен своите врагове: тези, които са „анти“. Мисля, че антикомунистите са наистина спътници на най-верните следовници на марксизма-ленинизма. Той е от онези хора, които искат да накажат идеите, когато не се държат прилично.
	— Какво му е родословието.
	— Народен фронт, Леон Блум, интербригадите, антифашизъм навсякъде, Свободна Франция, Съпротива. В безлюбовната пустиня винаги разцъфтяват най-красивите идеологически оазиси. Трийсет милиона загинали.
	Ла Марн въздъхна. Взе препечена филийка от таблата, разтроши я и я хвърли на чайките. Сложи последните трохи в устата си.
	— Шайка мръсници — каза той мрачно, без човек да може да разбере дали говори за едните, за другите или за никого конкретно, а е въпрос на обобщение.
	— Но какво да се прави… Сигурно ще я напусне, аз няма да изживея голямата любов, и това си е. Защото вече несъмнено сте разбрали, че живея основно от щастието на другите?
	— Често е по рождение — каза Гарантие. — И е лесно за диагностициране. Това обикновено се нарича нужда от братско чувство.
	— Банална форма на любовен паразитизъм, да — рече Ла Марн. — И така е твърде вероятно вместо да изживея голямата любов — тяхната любов — и да имам деца — техните деца — Вечният слуга Сганарел да последва за пореден път Дон Жуан, своя господар, в ново покоряване на невъзможното и в преследване на абсолюта. Често ми е цитирал думите на Камю: „Аз съм против всички, които се смятат за абсолютно прави“. Но тъй като и той е _абсолютно_ против тях, се получава много абсолют и много бойни полета. Защото се сещате, че и да тръшнем Сталин на земята, нищо няма да се промени, и милиони хора ще продължат да плащат с живота си цената на невъзможното.
	— Но вие сигурно често сте му говорили за това?
	— Често. Напомних му, че няма хора за всеки сезон. Неговият сезон беше антифашизмът, Испанската война, Съпротивата. Много е за сам човек. Нека остави да има и другите от какво да измират. Но не става нищо. Все тези думи на Камю: „Аз съм против всички, които се смятат за абсолютно прави“. Обаче тогава би трябвало да е и малко против себе си…
	Ла Марн сви рамене.
	— Е — рече той — човек никога не знае. Може пък очарователната ви дъщеря да го накара да се откаже от Сталин.
	— Смятате ли, че има такава вероятност?
	— Не знам. Аз никога не съм изживявал голямата любов. Но фашизмът и марксизмът-ленинизмът винаги са бъркали, когато са разчитали твърде много на това. На декадентството, искам да кажа.
	Ла Марн въздъхна. Чайките над балкона чакаха трохи и пляскаха с крила, самият образ на трескавост и безпокойство.
	— Да. Любов и Запад, такива работи — промърмори Гарантие. — Но трябва да бъдем част и от пиянството в СССР. Същата работа. Има и друго и искам да поговоря с вас за това. Май подразбрах, че дъщеря ми има телохранител… Признавам, че се тревожа… Господ знае какви ли указания му е дал Уили…
	— Не видях никого — каза Ла Марн. — Стоях с часове под прозореца им с шапка в ръка, с надеждата, че ще ми подхвърлят някоя троха… Не видях никого.
	Той стана.
	— Добре, отивам при Уили — каза той. — Трябва да се възползваме от карнавала…
	Сложи си изкуствения нос.
	— Отново ставам Бебдерн. Няма нищо по-ободряващо от една малка интермедия в проплакващата непрекъснатост на аза.
	— Горкият Уили.
	— Пфу! Той е нежен младок като вас и мен.
	— Във всеки случай, не му давайте прекалено много надежда. Има слабо сърце.
	— Разчитайте на мен. Нямам никаква причина да искам смъртта му. Всъщност, отново щастлив Уили, това никак няма да е забавно.
	Гарантие хвърляше трохи на чайките. По бледото му и спокойно лице дори бръчките изглеждаха изкусни, грижливо поставени на подходящите места, деликатно, като при Клее. Чувствителността му вече не можеше да приеме нищо друго, освен отчуждението. Тогава животът се превръщаше в един вид прелестна учтивост от страна на нещата, обвиваща всичко куртоазия, оттегляне на „салатите“ от всички фронтове: накратко и най-сетне — Запад. Цивилизация, увиснала над собствената си празнота като усмивката на Чеширската котка.
	Гарантие мажеше препечената си филийка.
	— Колкото до вашия приятел… Марксизмът допусна грешката да придаде на героите на Лабиш трагичен смисъл. По този начин ги спаси от водевила. На тях продължават да им падат гащите пред хората, но това вече не е смешно. Марксизмът-ленинизмът превърна обикновените буржоа рогоносци в осъзнати и бунтуващи се срещу съдбата си герои. Той изплю трагизма в душата на едно общество, което трябваше да завърши като долнопробна пошла комедия. Твърдо вярвам, че с отравянето на всички извори на наслада, марксизмът им е натрапил тяхното собствено спасение. Ако Ленин не успя да спаси по този начин царисткото общество, то е защото нещата станаха твърде бързо и не му стигна време.
	Ла Марн добре познаваше това отчуждение — страх, който човек се мъчи да опитоми.
	— Как така не сте пропушили опиум, приятелю? — попита той. — Внимавайте. Твърде изтънченото и префинено небце води право към склонността към бифтек тартар*. Точно това обяснява присъединяването на нашите елити към фашизма и сталинизма.
	[* Ястие, приготвено от сурово смляно месо. — Б.пр.]
	Той се усмихна, прекоси „Разходката на англичаните“ и си купи вестници. Американската авиация беше в състояние на постоянна бойна тревога, а вълни от китайски „доброволци“ помитаха в Корея армиите на Обединените нации, които отстъпваха. Светът беше разяждан от своята действителност. Шереметев беше писал, че „отсъствието на любов може да се превърне в Бог“, а Горки, че „любовта е просто неразбиране на човека, изправен пред природните закони“. Направо да пукнеш.
	Седна на една скамейка и загледа засрамено небето и морето. Би трябвало всяка година да има по един ден, отбелязван по цялата земя, в който човекът да иска прошка от природата.


>	XIX

	Заключи къщата и слязоха двайсетте стъпала на улица „Пи“, минаха пред фонтана, който се мъчеше да скрие своята фриволност под римското си хилядолетие, качиха се по стъпалообразната уличка, която на всеки завой им правеше каменен поклон, със стъпала, които се повдигаха като гънките на тежка драперия. Над портите стояха мадони в своите ниши и щом се обърнеше, Ан виждаше синия поглед на морето, който ги следеше, а над водопадите от тераси, над лозите и портокаловите дръвчета, все така си стоеше замъкът, замък, категорично лишен от царственост, който навяваше мисли не за десет века история, а за десет века слънце и лазур.
	— Този е Грималди — каза Рение. — В този регион всички замъци са Грималди, а всички жители са Ембер. Така е по-удобно за чужденците.
	Минаваха пред хлебарницата. Над магазинчето имаше дървена скулптура на ангел, носещ се във въздуха като начинаеща балеринка. Хлебарят пушеше цигара по бял потник с голи ръце.
	— Здрасти, Ембер.
	— Здрасти.
	Хлебарят смучеше фаса, с ръце под престилката, и оглеждаше Ан като познавач на добрия хляб.
	— Е, май скоро ще ни напуснете отново.
	— А, не, оставам тук.
	— Свърши ли войната?
	— Не, но ще пропусна една. За следващите, ще видим. Съществува нещо наречено пенсия за стари труженици, нали знаете.
	— Племенникът ми заминава за Индокитай. Пиеро Ембер.
	— Такъв е животът.
	— Не е животът — каза хлебарят.
	Не каза какво е, но погледна Рение с присвити очи и ироничен фас, и все едно го беше казал. Изглеждаше засегнат като добър средиземноморец, който се чувства засегнат всеки път, когато някой злослови по адрес на живота, за да оправдае собствената си глупост. Хвърли цигарата си и влезе в хлебарницата малко наперено и Рение усети, че това е не само начин, по който се връща към пещта си, а също и най-вече категоричен начин да не отиде в Корея, в Индокитай или където и другаде да очакваха, докато Франция беше тук и никъде другаде.
	— Не изглежда съгласен — каза Ан.
	— Тукашните се ужасяват от „каузите“. Вече има достатъчно Емберовци върху нашия паметник на незнайния воин. Пък и държат в ръце твърде много конкретни хубави неща, за да ги зарежат тук и да хукнат да защитават „идеи“ на другия край на земята, където нищо не вирее.
	Стигнаха до двора на черквата, тъй тясна с четирите си близко поставени фасади, че изглеждаше по домашному уютна, вляво от преддверието имаше лампа и повехнала китка цветя пред мозаечна плоча, на която имената на загиналите войници се бяха сбили нагъсто, сякаш да направят място за бъдещето. Църквичката беше розова, театрална, пораснала заедно с портокаловите дървета и мимозите и изглеждаше много по-близка до Средиземно море, отколкото до небето. Толкова дълго бе живяла между лозите, че сама беше станала весел земен плод и Ан се замисли за онези мисионери, които прекарват целия си живот между китайци и чиито очи накрая също се дръпват. Рение хвана Ан през кръста и влязоха така, без да се притесняват, тази църква разбираше всичко и нищо в любовта не можеше да й бъде чуждо. И завървяха така по плочника между ангелите и позлатените светци и свещите и тънките колони от фалшив мрамор и само изпълненият с щастие въздух спасяваше всичко това от усещането за фалш, приближиха се до олтара и останаха за миг неподвижни и Рение усещаше косата на Ан по устните си, по врата, по клепачите си и това съвсем не беше лош начин да стоиш пред олтар. Откъм сакристията мълчаливо се появи възрастна дама с бели коси и черна рокля, но между бръчките по лицето й имаше от онова веселие, което не познава терзанието и съмненията на твърде набожните. Носеше под ръка кошница с пране и мимози. Погледна лукаво двойката и тъй като познаваше Рение и знаеше, че е поганец, се заусмихва и си достави нескрито удоволствие да прекъсне вглъбеността, на която той нямаше право.
	— Е, господин Рение — извика тя доста високо, за да покаже, че вече не се смята в църква. — На разходка, а?
	А след това го направи пак, за да ги предразположи, да ги извади от притеснението и да покаже на тези двамината, че не е достатъчно да влезеш в една църква, за да си в нея, и докато сновеше пред олтара като пред кътче в собствената си къща, докато подреждаше клонки мимоза в нозете на Спасителя с фамилиарността на стара прислужница, която е почти член на семейството и се шегуваше с влюбените, взе няколко цвята от кошницата и ги подаде на Рение.
	— За вашата дама.
	— Благодаря, госпожо Ембер.
	— Красиви са — каза Ан. — Но сигурна ли сте…
	Старицата я погледна косо, във възторг от нейното притеснение и смут и щастлива да приеме тази дан на смирение:
	— Хайде, вземете ги, и при вас ще са си добре.
	— Как е господин свещеникът?
	— Не смея да кажа. Обикаля по селата с мотоциклет и с всички тия коли по пътищата предпочитам да не казвам дали е добре или зле. На всичкото отгоре не може да кара бавно.
	И още веднъж се обърна засмяна към тях.
	— Но вие по-добре идете навън, в градината — извика тя. — По-добре ще ви бъде. Има красив изглед, пък и портокалови дървета.
	Беше казано без ирония, просто всяко нещо трябваше да бъде на мястото си.
	— Може ли?
	— Разбира се. Пък и градината е към кметството.
	Пресякоха сакристията. Градинката беше мъничка, сгушена на една тераса, беше поникнала на хълбока на църквата като цъфнала вейка, шепа земя, която се мери с хоризонта и го взема на подбив. Чуваха се копитата на мулетата и се виждаше морето и хоризонтът, сякаш разперил ръце да ви сграбчи, и планината, която бе оставила съвсем малко крайче небе, едно щръкнало крайче синьо ухо. Въздухът вземаше от морето и мимозите прохладата и уханието си, ала откак се бе оттеглил да живее в селцето, Рение така бе привикнал, че вече не усещаше вкуса му. Но сега го преоткриваше по друг начин пълноценно: присъствието на Ан и ръката й в неговата, спасяваха света от овехтяване. Всичко отново беше за първи път, всичко, което погледът му вече бе изчерпал, всичко, което отдавна вече бе спряло да отговаря. Обичта към една жена преобразяваше старото семейство, което очите му и земята образуваха в нова, млада връзка. Внезапно преоткриваше смисъла на уморени и наполовина изтрити от навика знаци: знака на птиците, този на цветята, знака на дървото и този на плода: баналността е може би просто липса на любов. Лопатата, кирката и ръчната количка, изоставени под палмата, сякаш бяха докоснати от присъствието на Ан и им правеха знаци на приятелство, и ако усещаше как дори в този миг у него се надига желанието да се бори срещу всяко поемане на нещата от страна на тоталитаризма, в който човекът можеше да съществува само като грешка на системата, то беше само като шепот на любовни слова. Справедливи небеса, южно небе, мило ми небе над Франция, време е да приключим с всички тези веднъж завинаги заковани неща, с окончателните победи, време е да приемем нещата, които продължават само миг и да не заминаваме вечно в името на нещо съмнително, в преследване на абсолюта. Време е да се отървем от другите, да не превръщаме радостта си в угризения, а щастието във вина. Една достойна за човека цивилизация винаги ще се чувства виновна пред него и точно по това може да бъде разпозната. Справедливи небеса, нежни небеса, малки небеса над Франция, небеса на Монтен и на белия хляб, не е ли възможно човек да бъде щастлив в своето ъгълче, без вятърът на необятността да примесва своето измамно ухание в радостта, която той диша? Но и как да не браним правото да не живеем под диктовка и свободно да бъдем себе си, както онези френски селца, които кацват едно по едно там, където погледът ги потърси?
	Влезе един градинар под висока, сламена провансалска шапка, взе количката и я откара, без нито един поглед към целуващата се двойка, сякаш бяха част от пейзажа, който познаваше открай време.
	— Да се прибираме. Тук е пренаселено…
	Прекосиха църквата, която изглеждаше по` сама сега, когато слънцето си беше тръгнало.
	Две монахини бяха коленичили пред олтара под широките бели касинки, сякаш закачени за своите броеници и все едно се държаха само на този конец, и този път беше наистина сякаш те не съществуваха и сякаш на земята имаше само една любов, но не тяхната.
	Тишината ги последва извън църквата и остана по тях.
	Рение забърза крачка, за да се озове по-скоро в кътче, което може да бъде запълнено от двама, някое човешко пространство, без отвъдно, далеч от разперените ръце на хоризонта и което да ви е напълно достатъчно. Изкатериха стъпалата и грижливо заключиха вратата след себе си, макар да не съществува пример за отвъдно, което обикновена врата и прост ключ да могат да затворят навън. Рение отиде до отворения прозорец и хоризонтът беше там, разбира се, с разперени ръце, готови да ви сграбчат. Той затвори прозорците и капаците, дръпна завесите. Ан отиде да вземе кошницата с продуктите от кухнята и погледна за миг планината с нейния биволски гръб, свела муцуна над морето, сякаш да пие вода и последните лястовички, които се стрелкаха над очертанията на боровете, като настръхнали косми по гръбнака на диво животно. Тя ще има син от него и когато той стане на двайсет години, може би възможното и невъзможното ще са прекратили смъртоносните си схватки, и тогава ще успее да го запази, както не успя да запази бащата. Този мъж превръщаше всичко, което обичаше, в причина да го напусне. Беше мъж, който не можеше да живее за онова, което обича, а само против онова, което ненавижда. Тя се изсмя. Все пак странно е твоя съперница да е човечеството. Върна се и го загледа как крачи по сандали по червените плочки, с тесния ханш, със зле прикритото от усмивката лице, гледаше го как реди масата и как взема още топлия хляб, за да забие в него пръсти и да чуе как пропява кората.
	— Ето. Готово.
	Сипа виното и седнаха на масата, а вратата беше добре залостена, стените бяха здрави, няма да заминавам, оставам тук, ще имам син от нея и ще го науча на това кътче, за да не излиза оттук, и ще му купя лоза, за да знае кое си е негово.


>	XX

	В единайсет сутринта пристигна Рос, представителят на студиото във Франция. Намери Уили проснат на леглото с мътно око, облечен в пурпурна пижама, която подчертаваше подпухналия му вид, да хрупа бисквити с портокал и полети с шампанско.
	— Какво става?
	— Какво да става? Вземете чаша шампанско.
	— Уили, нещо не е наред. Това закъснение струва на студиото по двайсет хиляди долара на ден. Никой не иска от вас истината. Наясно сме, че това не е по вашата част. Но се опитайте да стигнете толкова близо до истината, колкото успеете, без да се разболявате.
	Уили леко шавна в леглото. Винаги на събуждане се чувстваше обезоръжен. Беше момент, в който не му стигаха средства и беше способен ако не на искреност, поне на неувереност в лъжите. Никога не приемаше да снима преди следобеда, като Франк Синатра. Знаеше, че не владее чертите си, прословутата си усмивка и гласа си, и си лежеше там като пихтия, проснат насред реалността, като огромен комплекс за малоценност, видим с просто око.
	— Ами, ето какво, Макси. Но ви съветвам поне още няколко дни да го пазите за себе си. Опитвам се да оправя нещата.
	— Е?
	— Ан отказва да се върне.
	— Защо?
	— Ревнува. Преспах с малката Мур и тя разбра.
	Рос го погледна внимателно. Даже си беше сложил очилата. Беше риж, със същия цвят като бисквитите с портокал, с които се тъпчеше Уили.
	— Не вярвам нито думичка — каза Рос. — Не й изневерявате за първи път и тя никога не е правила истории. Съвършената двойка я създадохме ние. И тя ни струва цяло състояние за реклама.
	— Има и друго — каза Уили.
	Боеше се да не прекали. Рос беше на шейсет и ги беше познавал всичките, от Орсън Уелс до Ерол Флин, от Ерик фон Щрохайм до Мики Руни.
	— Разбира се, че има и друго. Писна й от начина, по който студиото се отнася с мен. Не съм успял да снимам и един от сюжетите си с нея. Не се е омъжила за мен заради хубавите ми очи, и вие го знаете. Онова, което я привлече към мен, бяха нещата, които пресата по целия свят каза за първите ми два филма: гений. Дайте й уверение, че ще ми позволите да снимам моята „Американска нощ“ с Ан в ролята на Сабин, и тя ще бъде в Холивуд след два дни.
	— Струвате на фирмата три милиона долара — рече Рос. — Съгласихме се да хвърлим тези пари през прозореца, за да разберат другите, че при нас си имаме гений, но това време свърши. Преди десет години можехме да си позволим престижни филми, днес не. Чували ли сте за телевизия?
	Хвана се, помисли си Уили.
	— Мислех, че искате да знаете защо Ан отказва да се върне.
	— Наистина ли искате да разкажа в студиото за вашия мил дребен опит за шантаж? — попита Рос. — Харесвам ви. Изпитвам известно възхищение към вас. Напомняте ми за един свят, който дори самият вие не сте познал. Епохата на истинското кино, Уили. Тогава не беше менте — или ако предпочитате, беше истинско менте. Съвършено, всемогъщо менте, което караше тълпите да тичат, накъдето то пожелае. Оттогава само Мусолини, Хитлер и Сталин успяха да превърнат ментето в такава сила. От Сесил Б. де Мил насам, само Сталин манипулира тълпите с менте. И затова ми вдъхвате известна нежност и носталгия. Вие сте в голямата традиция. Но знаете ли какво мислят за това в студиото?
	Върза се, върза се, помисли си Уили с облекчение. Ето, това е истински талант.
	— Отдавна вече щяха да са ви свалили от кораба, ако не беше Ан. Затова са принудени да се съобразяват с вас, но със сигурност до определена граница. Сега сте на път да прекрачите тази граница. Никога няма да ви оставят отново да застанете на снимачната площадка като универсален гений, _not on your sweet life_*. Тъй че, зарежете. Спрете да манипулирате Ан и си стягайте куфарите.
	[* Не и с вашия сладък живот (англ.). — Б.пр.]
	Как чудесно удавихме рибата, реши Уили. Дори можеше да си позволи няколко фиоритури, от чиста любов към изкуството.
	— Кажете им, че този път обещавам да бъда послушен.
	— Знаете, че в такъв случай би се получило просто отвратително — каза Рос.
	— Споменаха ли ви за последния ми сценарий?
	— Не. Знаят, че ви харесвам.
	Рос се изправи.
	— Ще ми се все пак да кажа една дума и на Ан.
	— Драги мой, тя предвиди, че ще дойдете и замина на кратка обиколка из Италия. Храни към вас приятелско чувство и искаше да избегне тази среща, която щеше да я натъжи. Разберете я, Макси. Минава през морална криза: изкуството, нали знаете. Достигна до една точка в живота си, когато изпитва нужда от дълбочина, от автентичност. Вече не може да се задоволи с повърхностното, с фалшивото, с идиотските истории, които я карате да снима. Тя достигна онази зрелост, когато жената наистина има нужда да даде най-доброто от себе си…
	Уили не можеше да се сдържа пред желанието да пофлиртува с опасността. Беше въпрос на стил, на майсторство. На изкуство.
	— Ще звънна в студиото, но силно се боя, че ако това положение се проточи, ще започнат срещу вас процедура по прекратяване на договора.
	— Кажете им, че Ан държи да снима моята „Американска нощ“ след този филм сега.
	— Ще се опитам.
	— Ще останете ли за обяд?
	— Не.
	— Не, разбира се, днес няма да можете да преглътнете нищо повече.
	— Не и седнал срещу вас, във всеки случай.
	Рос тъкмо щеше да отвори вратата, и се озова лице в лице с Гарантие, който влезе с вестник в ръка.
	— Не знам дали се познавате — каза Уили. — Макси, представям ви бащата на Ан.
	— Много ми е приятно — каза Гарантие.
	— Виждали сме се в Ню Йорк — рече Рос.
	— Драги мой, Макси е прекарал една нощ във влака, за да ни помоли да се върнем в Холивуд.
	Гарантие показа вестника, който държеше в ръка.
	— Вчера в Корея са загинали две хиляди души. Вероятно и днес ще има толкова. А вие се занимавате с кино.
	Рос стана кървавочервен.
	— Господине, всички се занимават с кино. Само че има хора, които правят кино като Сесил Б. де Мил, с фигуранти, които остават живи, и другите, които правят кино като Сталин, с фигуранти, които наистина ги убиват. Мисля, че кремълският Холивуд струва на света много повече, отколкото нашият.
	И се втурна навън като затръшна вратата. Уили остана да се търкаля в леглото, изоставяйки лицето си на самотек сега, когато Рос си беше тръгнал и той нямаше повече нужда от него.
	— Не се ли е обаждала отново?
	— Не.
	— Сигурно не се обажда, защото се кани да се върне.
	— Моля ви, Уили, ако е наложително да страдате, поне го правете комично. И не разчитайте на мен за партньор. Наел сте си клоун, използвайте него.
	— Къде е той?
	— Оттатък.
	Уили стана и отвори вратата.
	— Слуга, ела тук.
	Бебдерн дойде с накачулени по ръцете му вратовръзки.
	— Сто четирийсет и осем — каза той — преброих ги.
	— Можете да си вземете, колкото искате.
	— О, не, велики Уили. Така или иначе никога няма да ми стигнат. Знаете ли, аз съм ужасяващо взискателен. Безгранично. Жажда за абсолют, тъй че, нали разбирате, една вратовръзка… Напомням ви, че трябва да председателствате едно жури в пет.
	— Жури ли? Какво жури?
	— Приех от ваше име да председателствате един конкурс за красота в пет следобед.
	— Майната ви.
	Бебдерн продължи сълзливо.
	— Слушайте, Уили, не можете да ми причините това. Нека и аз да закача нещичко. Винаги съм мечтал да председателствам конкурс за красота.
	— Хубаво де, добре. Напълнете ми ваната.
	И седна в леглото с лице между дланите.
	— Тя не може да ни причини това — изстена той. — Не, не и не!
	— Човек не може да е сигурен в нищо — каза Гарантие. — Дори и в невъзможното. Априори изглежда, че една жена, която мечтае за любов с такава абсолютна страст, не може да се задоволи с любовта. Между нуждата да обичаш и любовта няма обща мярка.
	— Нямам време да чакам тя да се разочарова — каза Уили.
	Пи още шампанско. Бързаше да се накърка, за да излезе от действителността, преди тя да ви е хванала за гушата. Да се отърве от света и себе си с шутовщини като братята Маркс, Мак Сенет, У. С. Филдс, Чаплин, Бъстър Кийтън, в онова измерение, в което човек може да обезвреди всичко с бурлеска и да падне от луната на земята, без да си направи цицина. За това трябват само няколко партньори, които да се съгласят да ви подават репликите.
	— Бебдерн!
	Великият импровизатор провря глава през открехнатата врата.
	— Какво правите?
	— Меря ви гащите. Ще се опитам да нося вашите гащи. Човек никога не знае, може пък да се случи нещо. Нали позволявате?
	И изчезна.
	— Проклятие — каза Уили. — Такъв персонаж може да се види единствено в „Изкушението на свети Антоан“ на Бош.
	— Обличайте се — каза Бебдерн като се появи отново. — Отиваме на нашия конкурс за красота. И не гледайте през цялото време телефона, ще го повредите.
	Уили си свали чехъла и го запрати в лицето му.
	— Трябва да хвърлите мастилница, като Лутер, когато му се сторило, че вижда дявола — каза Бебдерн като се появи отново. — Иначе публиката няма да разбере нищо!
	— Ако имаше дявол, поне щях да знам към кого да се обърна! — изкрещя Уили.
	— Все пак не бива да вземате публиката за по-тъпа, отколкото е — каза Бебдерн като се появи и изчезна.
	Уили се чувстваше по-добре. Отвори нова бутилка шампанско. При звука от тапата Бебдерн моментално дотърча, дългото му черно палто метеше килима, изпи три чаши една след друга и избяга.
	— Знам какво се опитва да прави — каза Уили със задоволство. — Бебдерн! Правиш се на Гручо Макс, нали?
	Бебдерн провря глава в хола.
	— Това го открих преди него — каза той със засегнат тон. — И не го правя на екран! Влагам всичко от себе си! Обезвреждам!
	— Ти това кога го откри? — попита Уили като влезе в ролята на господин Лоял*.
	[* Роля от „Тартюф“ на Молиер. — Б.пр.]
	— Дядо ми го измисли по време на един погром — каза Бебдерн. — Когато казаците изнасилили жена му пред погледа му, след лейтенанта, който минал пръв, той приближил до лейтенанта и му подхвърлил: „Не можехте ли да поискате моето разрешение, все пак сте офицер?“. Трябва да се обезврежда! Това е то, хуморът!
	— Да, човек трябва да се отбранява в тоя живот — каза Уили. — Не бива да се предава.
	— Какво да се прави — каза Бебдерн — човек или е чувствителен, или не е!
	Уили не обичаше особено апартите, но в комедия дел’арте винаги ги е имало.
	Гарантие ги слушаше и се усмихваше със скръстени на гърдите ръце. Вече не вярваше в крясъка. Не вярваше дори в гласа. Изпитваше ужас от клоуните, от фарса, от присмеха, от всички начини човек да се гърчи под тежестта на света.
	— Твърде силно вярвате в хумора — рече той. — Хуморът е начинът на буржоазията да брани своето удобство и да не променя нищо от нараняващите реалности, които ви заобикалят. Всъщност, не разбирам одраните: как става така, че преди това са били с кожа? Иронията, хуморът и насмешката са начини да се измъквате от обществените си отговорности. Това е антимарксистко.
	— Моля за извинение — смотолеви Бебдерн ужасен. — Не знаех!
	От страх чак коленете му трепереха.
	— Няма, няма — опита се да го успокои Уили. — Ние няма да им кажем…
	— Искам да съм си добре с тях! — простена Бебдерн. — Не искам да имам врагове вляво! Искам да съм си добре с тях! Даже точно заради това съм на този хал!
	— Докъде бяхме стигнали? — попита мрачно Уили, който имаше бели петна и не успяваше да импровизира себе си.
	Бебдерн се притича на помощ.
	— Ами конкурсът ни за красота? — подхвърли той бързо и му наля шампанско. — Давайте, Уили, обличайте се!
	И му помогна да си влезе в панталона.
	— Искам да си сложа фрак — изфъфли Уили. — Щом е конкурс за красота, искам да съм абсолютно непорочен. Искам да покажа, че човек не е нещо, което може да бъде омърсено и че човешкото лице винаги остава озарено, доблестно и чисто под тортите с крем! Жадувам чистота, _shit_! Дайте ми лебедов нагръдник!
	Но онова, което всъщност искаше, беше да тласне света, освободен от тегобите му, в измерение, в което страданието е нещо забавно, както в първите филми на Фати Арбъкъл, на Честър Конклин и на Мак Сенет с неизбежните им пияндета във фракове, залитащи под цилиндрите си около разни отворени шахти.
	— Аз също ще си облека фрак — заяви Бебдерн. — Така най-сетне ще имам усещането, че съм скъсал с работническата класа. Знаете ли какво направих онзи ден?
	— Не. Разкажи.
	— В Ница имаше стачка и манифестация на трудещи се. Смесих се с тях и откраднах две портмонета от работници. Класова омраза, нали разбирате. Хвана ме изневиделица: между нас да си остане, дядо ми е бил дребен собственик. Колкото и да се сдържа човек, един ден тези неща гръмват.
	— Няма нищо свято, а?
	— Пък и със старите ми неомарксистки мечти… Докато човек преджобва трудещи се, много успешно скъсва с всичко това. Така се почувствах освободен. Всеобхватен цинизъм. Силен като смъртта. Над всичко човешко, недосегаем. Ницшеански. А? Какво ще кажете?
	— Добро куче, Гручо — каза Уили. — Дай лапа. Добро куче.
	— Какво да се прави като трийсет години влагахме всичките си надежди в комунизма, трябва човек да си иска обезщетението. Трябва да умее да направи жест. Забравих да ви кажа, че този ден беше годишнина от Октомврийската революция.
	— Долу, долу, Гручо — каза Уили. — Добро куче, Гручо.
	— Написах писмо до „Л’Юманите“, разказах им историята и си дадох името. Така ако комунизмът победи, ще видят, че не съм комунист: не искам да рискувам да ме обесят.
	— Признай си, че е тежко да спреш да вярваш, а, гадняр такъв?
	Облякоха си фракове, като Ла Марн зае фрака на Гарантие, и слязоха по стълбището на „Негреско“ с белите си нагръдници, придържайки се един — друг като два пингвина, объркали географската ширина. Обсипана с цветя и изцяло скрита под червени карамфили платформа ги чакаше пред входа и преди Уили да успее да се възпротиви или да поиска обяснения, Бебдерн го бутна вътре и седна до него. Над платформата имаше бандерол с надпис „Холивуд ще победи!“ със златни букви. Уили погледна глуповато бандерола, а след това Бебдерн.
	— Какво означава това?
	— Има битка с цветя в три часа на „Разходката на англичаните“. Обещах на комитета по празненствата, че ще вземете участие в нея. Апарт: получих петдесет хиляди франка за това, но нито думичка!
	Уили се опита да слезе.
	— Спрете! — изкрещя той на шофьора. — Отказвам абсолютно! Отказвам в свещеното име на народите, които имат право да разполагат със себе си! Шофьор, спрете, слизам!
	— Трайте си — заповяда Бебдерн. — Или ще продам красивата ви душа на пресата. Ще ида и ще разкажа не само дето жена ви ви е напуснала, но и че я обичате така силно, та сте почти щастлив заради нея. Потърпете, ще свършим за час. Пък и поне веднъж да миришете приятно и около вас да мирише приятно, не вряскайте.
	Уили се чучна и загледа унило сред карамфилите.
	Времето беше хубаво и „Разходката на англичаните“ бе залята от празнична тълпа, която гледаше дефилето на окичените с цветя платформи. Високоговорителите обявиха присъствието на Уили Боше и засвириха музикалната тема, която го преследваше навсякъде. Уили се мъдреше сред цветята в позата на римски император, заобиколен от варвари, и от време на време хвърляше на Бебдерн наранен поглед. Бебдерн помахваше наляво и надясно и отговаряше на аплодисментите, които бяха насочени към Уили. Нареди да спрат платформата пред официалната трибуна и дълго стиска ръката на Председателя на Комитета по празненствата, който се опитваше да му говори на американски. Бебдерн също се опита да говори на американски, извика „Да живее свободният свят!“ и още дълго си стискаха ръцете, като продължиха да бръщолевят на американски под светкавиците на фотографите, докато напълно затъпелият Уили, досущ бика Фердинанд*1, напираше да опасе китка теменужки, а Бебдерн дискретно го подритваше, за да го накара да се изправи. Накрая улучи, уцели го в глезена, Уили изрева, изправи се и запокити китката теменужки в мутрата на Председателя на Комитета по празненствата, и цялата трибуна избухна в аплодисменти, Председателят се олюля и отвърна като мацна Уили с мимоза по окото, той пък изврещя и започна да скубе цветята от платформата и да ги мята заедно с телените дръжки в лицата на официалните лица, като се силеше да скочи от платформата и да се покатери на трибуната, та се наложи Бебдерн да го озаптява като го държи през коленете, докато публиката акламираше и тропаше с крака. Уили вилнееше под надписа „Холивуд ще победи!“, Председателят на Комитета по празненствата успя да докопа ръката на Уили и здравата да я раздруса, а Уили се опита да освободи ръката си и останаха така, скачени един за друг от ръкостискането, докато Уили крещеше на Председателя на Комитета по Празненствата, че ще стори по-добре да похарчи всичките тези пари за подобряване на условията на живот на трудещите се, а Председателят на Комитета по празненствата отвърна, че Кметство Ница ще си спомня за Уили с вълнение и признателност, а Уили му каза _you son of a bitch_*2, а Председателят категорично отвърна „аз също“. Платформата потегли и Уили отново се друсна между карамфилите, а изправеният Ла Марн приветстваше всички наоколо, докато внезапно с ужас установи, че си представя как влиза върху обсипаната с цветя платформа в свят изцяло без войни, свободен от омраза, от лирични илюзии и от двойката СССР — САЩ, един свят, съвършено лишен от невъзможното от него, само от него, Ла Марн, и че той е Спасител, Благодетел и Умиротворител, и се засрами, и кротко си седна, и се опря на Уили, и увеси нос.
	[*1 От едноименен филм на Дисни от 1938 г. — Б.пр.]
	[*2 Ах ти, кучи сине (англ.). — Б.пр.]
	— Има кофичка с шампанско под цветята — каза той. — Но колкото и да пия, нищо не мога да сторя: пиянството продължава. Не мога да изтрезнея, лиричната илюзия не си отива. Непобедима, неизкоренима, с идилични проблейвания…
	Уили беше вече на четири крака и тъкмо отваряше бутилката. Докато пиеше, се опитваше да измисли нещо наистина отвратително, за да дискредитира себе си в очите на народните маси като типичен продукт на американското капиталистическо зло в холивудско превъплъщение и така да илюстрира пълната деморализация на Запада и разпадането на неговите ценности, и най-сетне да дискредитира цялата система, за да утвърди репутацията си на левичар, и по този начин да обясни финансовия бойкот, на който се натъкваше, когато понечваше да заснеме гениална кинематографична творба. Би могъл, примерно, на публично място да нагъва лайна: ВИЖТЕ КАКВО ПРАВИ АМЕРИКА С ВЕЛИКИТЕ СИ ХОРА, ВИЖТЕ СЪСТОЯНИЕТО, ДО КОЕТО ВЛАСТТА НА ПАРИТЕ ПРИНИЗЯВА ТВОРЦИТЕ, ИЛИ ПРОСТО УИЛИ БОШЕ В „УПАДЪКА НА ЗАПАДА“ със снимка на първа страница на всички вестници. Но това щеше да докаже само, че пресата е свободна. Понякога му се струваше, че си е поставил задача свръх своите сили: да мрази себе си до степен да изпитва вина в мащабите на целия Запад. Най-сладкото от всички утешения, оправдание за собствената празнота, неврозата и личния провал чрез прехвърляне върху обществото на всичко, което човек ненавижда и презира у самия себе си, за да избяга от отговорността. Ловка субституция на психологическия нетърпим „аз“ с някакво „тях“, с някакво социологическо „те“, превърнато по този начин в единствено виновно. Да превърнеш психологическото в отходна шахта за социологическото. „Вижте в какво сте ме превърнали, аз нямам нищо общо с това, «аз» няма нищо общо с това!“ Но беше необходим доста талант и дори гений, за да въплъти достатъчно достоверно големите теми на комунистическата пропаганда. Както беше необходим целият гений на Сталин, за да въплъти с достатъчно автентичност, кръв и ужас големите теми от антикомунистическата пропаганда.
	— Бебдерн.
	— Да?
	— Писна ми да въплъщавам темите на тяхната пропаганда.
	— Дръжте се, велики Уили. Не забравяйте, че след малко имате конкурс за красота.
	Пред тях се движеше цветната платформа на взвода на алпийските ловци, които свиреха военни маршове, а след тях платформата на местната секция на Комунистическата партия, върху която се извисяваше огромен гълъб, направен изцяло от бели карамфили. Между двете платформи с увиснала джука Уили се кандилкаше на своята лична платформа с бандерол „Холивуд ще победи!“, в който май имаше известна пророческа истина. От време на време Уили отнасяше по някой букет в окото, но оставаше бездеен и само процеждаше по нещо нецензурно. Мирисът на цветята в крайна сметка отключи алергията му и отприщи необуздан пристъп на кихавици, а той си стоеше така, разтърсван от спазми и нестихващи кихавици, като примирен римски император, който се оставя да го завлекат в колесницата му до мястото на преврата. В това време Ла Марн се питаше дали пък не се е захванал с непосилна задача: да избегне корейската война да се превърне в световен конфликт. Усещането, че държи разделени чрез някакъв чудодеен акт на лична воля двете велики враждуващи страни и да им пречи да се сгромолясат една върху друга. В един радиото беше съобщило, че генерал Макартър е помолил за разрешение да използва ядрено оръжие, че американският Конгрес се е събрал на извънредно заседание и че новите нападения на китайските войски може да изтикат силите на Обединените нации чак в морето. Светът натрапливо започваше да изглежда обезумял. За да разхлаби менгемето и да избяга от тревожността оставаше само палячовщината. Бурлеската се превръщаше в необходимост на умствената хигиена, танц, в който дори най-смазващите товари бяха без значение. В такива мигове на „душеблеене“, както ги наричаше, Ла Марн се хвърляше в клоунадата пламенно като въртящ се дервиш. Той скочи на коленете на Уили и нежно се сгуши в него.
	— Закриляйте ме, велики Уили! Бранете ме! Отказвам да спасявам света пък, на!
	Уили го захвърли между карамфилите и кихна няколко пъти подред.
	— Ние сме като герои в гръцка трагедия, които се опитват да избегнат съдбата си! — стенеше благородният граф Бебдерн, потънал сред цветята. — Писна ми да разигравам големия страх на Запада! Абсолютно отказвам да играя ролята си в трагедията!
	— Идете го кажете на Софокъл и на Сталин — изръмжа Уили. — Досадник.
	Продължаваше да киха. След известно време Бебдерн също започна да киха, от съпричастност, това бе дребно братство, което трябваше да се сподели, всъщност вероятно братството беше точно това: да си кихат заедно.
	Уили се цупеше. Небето беше особено лазурно и сияйно, нещо като израз на съвършено малоумие, а морето разстилаше една пълнота, която винаги събуждаше у Уили усещане за сладострастие и за фрустрация, както всичко красиво, което не можеше да изяде и с което не можеше да преспи. Количеството прелестни неща, които човек не можеше да притежава, оправдаваше всичките му унищожителни опити. Съществуваше разговора на скалите с хоризонта, на горите с небето, състояния на водата и състояния на камъка, пълноводни реки на зазоряване и френски селца на смрачаване, които събуждаха у него силна фрустрация и неутолимо желание. Именно по този признак разпознаваше своята лична липса на гений: за да го засити, трябваше да е някой Сезан. Пред подобно предизвикателство човек можеше да се приюти или в изкуството, или в унищожението. Красотата на света бе притежание, което отказваше да се отдава. Уили приемаше всичко това като лично унижение и изправен пред тези безсрамни смесици на синьо небе и на светлина, се чувстваше предизвикан, кихаше спазмодично и чешеше празнотата в дланта си, докато гледаше с ненавист небето.
	Човекът бе ръчкан от остена на абсолюта, който го подканваше към божественото, но той можеше само да се почеше под тази зона на дразнение, като по този начин пълнеше музеи и библиотеки. В крайна сметка Уили се докара до такъв сърбеж и фрустрация, че изпита нужда от Ан, незабавно, една напълно достатъчна, умиротворяваща красота, единственото в света възможно притежание, небе, което човек можеше да държи в прегръдка.
	Наведе се напред и потупа шофьора по рамото:
	— _Get out!_ Слизайте!
	Избута го навън, седна на мястото му и отпраши.
	— Какви ги вършите? — изкрещя Бебдерн.
	— Искам да я видя.
	— Вие сте луд! На четиридесет минути път е! Ще го направите в платформа с цветя, така ли?
	— Пука ми. От моя страна това няма да изненада никого.
	— Ами конкурсът ви за красота! Обещахте да отидете.
	— Сега сме вътре с двата крака — изръмжа Уили.
	Излязоха от благоуханните заграждения и тръгнаха към Гран Корниш. Бебдерн се разпищя, Уили караше със сто в час и с такова незачитане на завоите, та на Ла Марн му се стори, че цветята, които ги покриваха, вече ги гледат с ирония, и потърси бутилката шампанско, но Уили я беше изпразнил докрай. След миг осъзна, че силното шубе, което изпитваше, му се отразява прекрасно: то го правеше по-прост и най-сетне създаваше между него и живота поток от симпатия.
	— Хайде, карайте, Уили! По-бързо!
	В Ез красотата на Кап Фера, разпрострял се шестстотин метра по-надолу между две гладки водни повърхности, ги заля с такава величествена очевидност и с такова равнодушие към тях, че се спогледаха, и когато видяха Рокбрюн с розовите къщурки, целите в цветя, палми и мимози, Уили започна да се смее, това тук толкова приличаше на място за срещи, където човек идва да се наслади на жената на някой приятел. Беше сбъркал като беше обезумял от страх, нямаше как да е нещо дълбоко и сериозно в този креватен пейзаж, това си беше чукалня и нищо повече и той се почувства спокоен и така плесна Бебдерн по рамото, че се разхвърчаха няколко карамфила.
	— Какво ви става?
	— Нищо, драги. Освен че няма как да е нещо сериозно точно тук. Курвенски пейзаж.
	— Скъпи ми Уили — рече Бебдерн съжалително — вижда се, че нищо не знаете за любовта! Може да ви хване където и да е, дори в тази кошница с цветя! Не й пука за контекста!
	— Е, не, хайде стига! — възпротиви се Уили. — Не и тук. Не и в това бонбоненото. Тук няма как да е нещо дълбоко. Не е достатъчно засукано. Да виждате тук нещо като „Брулени хълмове“, а? Тук няма как да стигне по-далеч от едното чукане. Сигурно тук се свършва хубаво, не споря. Сигурно затова идват тук. Но толкоз. Креватна история. Нищо не рискувам.
	Бебдерн се разгневи. Чувстваше се лично засегнат всеки път, когато пред него принизяваха любовта или когато друг някой говореше за нея като познавач.
	— Ама, Уили, какво ли пък знаете вие за любовта? — пална се той с глас, на който възмущението придаваше достойнство. — Нищо! Ама нищичко! Какво общо има тук креватът, бабуин такъв, вие, който от любовта познавате само кратичката вагинална пътека? Как зловонно обсебихте и сведохте до единия чеп онзи дар, който необятността ви е направила? Какво говоря, необятността ли? Много повече! Кой има още нужда от необятност, ако вече е получил пълен с обич поглед? В сравнение с това, което имам тук, тук…
	Той докосна сърцето си.
	— … в сравнение с онова, което нося тук, в мен, необятността е малка нужда! Колкото до вечността, драги мой, тя може само да си мечтае да има кожа на жена, ръка на мъж, човешки устни, тя е тук, огромна, празна, безсмислена и попитайте я какво не би дала, за да се превърне просто в целувка? Тъй че не ми приказвайте, че любовта не можела тук, не можела там, не можела това, не можела онова, защото тя може всичко, мама му стара, и казвам мама му стара само като нещо съвсем земно, защото с вас няма как да се издигне по-нагоре!
	Уили беше пребледнял от гняв.
	— Но как си позволявате? — изкрещя той. — Преждевременен еякулатор такъв! В сравнение с любовта вашата необятност е просто преждевременен еякулатор! Познавам любовта, тя е тук, вътре, тук, вътре!
	И се биеше в гърдите. И двамата жестикулираха над хоризонта, а нагръдниците на фраковете им пращяха.
	— Нещастно пиколо! — крещеше Уили. — Човешка отрепка! Кой е правил „Ромео и Жулиета“, вие или аз? Не познавате репутацията ми, така ли?
	— Презирам я аз, тази ваша репутация, презирам я! — заекваше Бебдерн. — Бих минал отгоре й, ако можеше да се материализира!
	Уили го хвана за врата.
	— Искате да ви хвърля в пропастта ли?
	— Пуснете ме! Говорите с човек, който цял живот е обичал, не го обиждайте!
	— Кого? Кого сте обичали?
	— Как така „кого“? Какво означава „кого“? Значи, според вас, човек трябва да сложи ръка на някого, за да обича, така ли? Избор на някаква стока ли? Покупчица някаква? Бакалийка? Аз съм обичал една събирателна жена, ето, това е. Не съм я срещнал, тъй че мога да ви говоря за любов! Не може човек да срещне любовта и да я сведе само до това! Тя е по-голяма, по-силна от всяка среща! Любовта, това е стремежът към любов! Не е за консумация! Не може любовта да се сведе до тези жалки реалности, които могат да бъдат консумирани! Всъщност, когато човек е вътре, вече не я вижда, изгубва се, казва си, мамка му, не може да е вярно, това ли е то? Така де, вътре е! А когато човек е изживял голяма любов, тя го помита и той не се заковава тук да дрънка за това!
	Бяха седнали в платформата с цветята на Моайен Корниш, гледаха се с ненавист и си говореха за любов.
	— Ще ви извия врата — изпелтечи Уили. — Първият, който ми каже, че не знам що е любов, ще му…
	— С колко жени сте преспали? — закрещя Бебдерн. — Хиляда? Две хиляди?
	— Това няма нищо общо, винаги е само една!
	— А аз се запазих девствен — извика Бебдерн и се тупна по гърдите — тъй че имам право да говоря за любов! Знам какво е това! Тя е тук, тя е тук вътре! — и се тупна по гърдите. — Тук, вътре, е пълно! Човек знае що е любов само когато тя му липсва! Тогава човек я усеща, разбира я, може да измери нейното отсъствие, нейното величие и може да говори като голям познавач! Във вас е, като дупка във вас, дупка около вас, и не спира да се разраства във всички посоки! Човек е като обладан! Живее с това и го познава отблизо и с всички подробности като обсебващ порив, и онова, което човек не познава от любовта, защото никога не го е преживявал, вече никога не може да бъде преживяно! А когато го е преживял, вече не е същото! То е като комунизма, когато се докосне до земята и се осъществи! Това вече няма нищо общо с комунизма! Нали все пак не си въобразявате, бедничък мой, че човек може да преживее голямата любов и да остане тук, за да говори за нея? От вас направо коленете ме заболяват! Срещали ли сте вече хора, които са били в отвъдното и сега са живи, за да ви разказват? А? Кажи ми, Ян Бибиян? Познавате ли вече някои, които да са се върнали от отвъдното? Нещастник с нещастник!
	Бебдерн така се беше разфучал, че му се случваше да говори с акцент от Ница, плюс обичайния му акцент от полските земи, което пък се прибавяше към непривичността на външния му вид и фрака, върху грандиозния син фон на небе и море. Под много тънките вежди, разкъсващите му очи бяха пълни със сълзи и той силно се удряше по гърдите с юмруци.
	— Аз никога не съм познал любовта, значи знам какво е тя! — крещеше той с щръкнала коса. — Аз съм истинският любим, останалите са само консуматори!
	Гледаха се с такава безнадеждност и гняв, че се засрамиха от многото голота: бяха се увлекли в такъв пристъп на откровеност, че сега вече нямаше къде да се скрият. Бебдерн млъкна и виновно сведе нос, усмихна се боязливо и се захвана да мирише един карамфил. Уили запали пура.
	— Коя точно къща е?
	— Оттук не се вижда. Можете да оставите колата на площада пред замъка.
	Спряха платформата на средата на площада и се втурнаха в кафенето, където Уили поръча бутилка шампанско. Собственикът ги прие с усмивка.
	— Е, господин Ла Марн, идвате да видите влюбените, а? В селото не се говори за нищо друго!
	— Да се махаме оттук! — изръмжа Уили. — Мо-мен-тал-но!
	Все пак изпразниха бутилката, отнесоха още една на тръгване и изкачиха улица „Фонтен“ до улица „Пи“.
	— Тук ли е? — промълви Уили.
	Но нямаше нужда да пита, то се усещаше: от къщата струеше щастие. Кула и тесни стъпала вървяха нагоре покрай стената до терасата на покрива. Мястото не беше просто вътрешен двор, деца играеха под погледа на светците и мадоните над вратите, фасадите имаха ефирната елегантност на женски фусти, които се разтварят под стъпките на танца. Уили се бе спрял пред къщата, с вдигнат нагоре поглед; чувстваше се беззащитен пред нея и дори усещаше нещо прилично на простота. Усмихна се.
	— Моята любов живеят там, вътре, моята любов — каза кротко той.
	Графът на Бебдерн и на други самотни места седеше тихо до него, смутен от тази нотка. Уили направи крачка към стълбището, но един момчурляк и едно момиченце на около десет се хвърлиха в краката им като птичета.
	— Те са там, те са в гората, в старата кула…
	— Покажете ни пътя — нареди Уили. — Ето…
	Извади от джоба си няколко бонбона срещу астма и им ги даде. Излязоха от селото по пътя към Горбио. Пред малкото гробище, надвиснало над селцето, Уили спря и сякаш му стана интересно: всеки гроб имаше невероятен изглед към морето, небето и хълмовете с маслините. Дори се заразсъблича, докато мърмореше, че му било писнало да играе разни уилибошевци и че тази роля не можела повече да се търпи и че щял да си легне тук и Бебдерн чудо видя, докато го убеди да продължи борбата за оцеляване и за победата на клоуните, които играят своя лиричен номер на арената на упадъчния цирк на Запада. Насърчи го да не се прекланя пред варварските орди на обсадителите, да слуша Гласа на Америка и дори стигна дотам да спомене за последния от императорите Комнини, който загинал със сабя в ръка под крепостните зидовете на обсадена Византия. Разбира се, Уили беше силно поласкан от сравнението и остави да го убедят да не пукне от любов, когато има толкова други причини човек да пукне, и на ум се обви в пурпурни дипли, изпразни бутилката шампанско и отново се хвърли в битката за честта, състояща се в това да отблъсква света само със силата на смеха, и дори съобщи на децата, че когато човек е изправен пред атомната бомба, да избухнеш в смях, не е лош начин да избухнеш. И така, продължиха да се препъват по арената във фракове с колосани нагръдници, които опълчваха като прокламация на достойнство пред варварството да живееш и да търпиш. Момчето и момичето вървяха пред тях и се държаха за ръце.
	— Вече! — изръмжа Уили, като ги посочи с пръст.
	Децата се спряха в подножието на пътеката, която се изкачваше през гората от борове и маслинови дървета, и Уили и Бебдерн вдигнаха очи към върховете.
	— Там, най-горе. Ще трябва да пресечем потока.
	— Какво ли правят там горе?
	— Хе, че любов, да му се не види! — каза най-младият Ембер. — Вие как мислите?
	— Чувате ли, Бебдерн? Развращават дори децата!
	— Не ми дреме — заяви Ла Марн, който продължаваше да се чуди дали войната в Корея ще се изроди в ядрена война със седемдесет милиона жертви, според първите предвиждания. Непременно трябва да се попречи на това!
	— На такова мнение съм! — изсумтя Уили.
	— На всяка цена трябва да предотвратим ядрения конфликт! — прошепна Ла Марн. — Погледнете тези деца! Трябва да ги спасим! И единственият начин е да спрем Сталин! Ако Сталин го нямаше, комунизмът щеше да бъде друго нещо! Щеше да е изпълнен с благородство, да бъде човешки, да зачита правата на човека. Сталин е виновен!
	— Ама какво ме интересуват вашите нищо и никакви историйки! — разкрещя се Уили. — Искам си жената! Далече ли е?
	— Трябва само да се качите право нагоре — обясни момчето. — До Овчарски скок, ей там, горе. Ако се катерите бързо, е на десетина минути.
	— _Shit!_ — каза Уили. — Един път да стъпя в природата, и тя да е стръмна!
	И тръгнаха да се катерят под присмехулните погледи на хлапетата. Миришеше на борова смола и Уили получи силен пристъп на кихавици. Свежият въздух и всички тези природни ухания ги удариха в главата.
	— Във всичко това няма нито капка диалектика! — сумтеше Бебдерн. — Няма идеология! В природата не се чувствам у дома си! Архаична работа! Архаична!
	Той спря и се разпя:
	— О-о-бичам зву-ка на рога…
	— Млък!
	— О-о-обичам нощем звука на рог вдъ-ъ-ън горите! — пееше Бебдерн с ръка на сърце. — Надявам се, че осъзнавате как целият упадък на Запада се съдържа в един-единствен стих? Западът се е изгубил вдън горите, спуска се нощ, и всичко, което прави той, е малко музика! Апарт: и все пак, но пасаран!
	Последният от Комнините и последният от рода Рапопорт* стигнаха по този начин не пред стените на Византия, а пред един поток, и там наистина имаше една дъска, но някой я бе изтеглил от другата страна, тъй че не успяха да минат, та Уили изпадна в гняв и се развилня досами водата.
	[* Фамилия германски евреи, позната от XI век, и впоследствие пуснала разклонения в много страни. — Б.пр.]
	— Моя е! — нареждаше той и се биеше в гърдите. — Моя е любовта, която правят там горе! Искам да видя на какво прилича моето щастие!
	— Как може човек да прави любов на пътя на сто петдесет и три бронирани съветски дивизии? — зачуди се Бебдерн.
	— Петдесет и две — рече Уили.
	— Как така петдесет и две?
	— Сто петдесет и две блиндирани дивизии — рече последният Комнин. — Нямат ни една повече!
	— Как така нито една повече? — подразни се Бебдерн. — Ами онези, които от няколко дни са в Карпатите? Ами онези, които чакат заповед в Полша, в Унгария, в Чехословакия? Не четете ли вестници? Бас хващам, че не слушате дори „Гласът на Америка“!
	— Сто петдесет и две! — заинати се Уили. — Кога ще престанете да всявате паника?
	— По-добре така, отколкото да се правя на щраус в атмосфера на лъжовна сигурност! — ядоса се Бебдерн. — Казвам ви: сто петдесет и три дивизии с онази в Карпатите!
	— Сто петдесет и две — каза Уили мрачно.
	— Сто петдесет и три!
	— Сто петдесет и две!
	За малко да влязат в ръкопашен бой, тъй като всеки искаше да докаже, че е повече в течение на онова, което ги заплашва, но за щастие Бебдерн се сети, че не са тук, за да се изправят лице в лице със страховете си, а напротив, за да се бранят чрез сериозна битка със сметанови торти срещу всичките мръсни исторически муцуни на сериозността. Затова се спогодиха с Уили за сто петдесет и двете руски дивизии в бойна готовност и изоставиха карпатската дивизия на тъжната й съдба.
	— Имам идея — каза Уили. — Трябва само да се покатерим на отсрещния хълм, без да преминаваме през потока, там е по-високо, може и да видим нещо.
	Пристигнаха каталясали до върха на другия хълм, над каскадата, на мястото, наречено Овчарски скок, но пак нищо не се виждаше, само дървета и няколко камънаци от съборен зид, и нито следа от любов.
	— Ще се покатеря на това дърво — реши Уили. — Помогнете ми.
	— Точно така — каза Бебдерн. — Опитайте се да видите. Любовта трябва да е нейде на хоризонта!
	Той застана на колене до маслината, Уили се покатери на гърба му и ето, помисли си Ла Марн, граф Бебдерн, маркиз на интербригадите, Мюнхенски дук и дук на мирния договор Сталин — Хитлер, рицар на социализма с човешко лице, ето, помисли си Ла Марн с мрачно задоволство, на четири крака, във фрак, под едно дърво, с някакъв холивудски княз, изправен на гърба му, на един оживен от дихание хълм, ето я последната поза на един стар боец, от Сталин до Троцки и до Ги Моле, ето докъде може да ви доведе цял един живот на човек с леви убеждения. Наложи се да опитват на три пъти, докато Ла Марн ясно чуваше смеха на Сталин в ушите си, и най-сетне Уили успя да се вкопчи в клоните и се качи на дървото, а Бебдерн вдигна от земята към него тревожен поглед, докато Уили напразно търсеше признаци на любов по хоризонта.
	— Виждате ли нещо? — прошепна Бебдерн с носталгия.
	Всъщност започваше да изтрезнява, най-мъчителният от миговете.
	Уили продължи нагоре, като стъпваше по старите клони, а Бебдерн го насърчаваше със стихове от Петрарка и Омар Хаям. Уили вдигна очи и зърна нещо, което в началото взе за плашило за врабчета. Но видя, че става дума за удобно разположен на дървото мъж; той държеше бинокъл, залепен за очите си и изглеждаше напълно погълнат от наблюдението на нещо неизразимо на хоризонта.
	— Какви ги вършите там? — изкрещя Уили. — Това си е мое!
	Човекът му отвърна с пълно презрение и дори не помръдна. Уили скочи като Тарзан, хвана воайора за краката, но изгуби равновесие и двамата се сгромолясаха с трясък през клоните върху Бебдерн, който се разкрещя. Когато успяха да се разплетат, откриха онзи образ, потънал в своето наблюдение, прав до тях. Беше много елегантен и падането изглежда не беше накърнило външния му вид. Баронът изглеждаше част от рядко срещаните избраници, които остават безупречни при всякакви обстоятелства — кръстоносни походи, глад, унищожение, идеологически победи над купища трупове, изграждане на общество без класи, отстояване на истинската вяра, право да се разполага с народите в името на правото на народите да разполагат със себе си — виждаше се ясно, че той е свикнал да пропада. Той намести белия карамфил в бутониерата си, но това беше всичко. При падането дори не беше изпуснал бинокъла и вероятно щеше да продължи да наблюдава хоризонта, и каквото и да се случеше, да търси неизразимото.
	— Ха, ама това е мъжът с Хьолдерлин! — рече Ла Марн със симпатия. — Какво правехте на върха на дървото, Жаждо любовна?
	— Какво, какво правеше той там? — негодуваше Уили. — Плакнеше си окото, нали, това правеше. Такъв ще му шибна…
	Внезапно млъкна. От там, където стояха, заедно с италианския бряг, мантонския залив и ширналите се пред погледа им окъпани в светлина долини, се виждаше пътят за Горбио сред пиниите и маслиновите дървета и Уили тъкмо бе зърнал двойката, която вървеше по посока на селото, далечна и недосегаема, сякаш вървеше по друга земя, където животът изригваше с цялата очевидност на щастието. Лъкатушеха с пътеката, притиснати един до друг, и изглеждаха сякаш вървят едновременно по морето и в небето. Ан носеше бяла блуза, косата й изглеждаше като пенеста следа сред вятъра, а над нея мистралът гонеше своите стада. И тримата ги загледаха, баронът през бинокъла, трима зрели мъже, които най-сетне се сблъскваха с истината. След това Бебдерн прокара ръка през очите си, а баронът леко изправи глава и се отдалечи без дума да каже, леко потрепервайки на своите панти, обърнал гръб на небето и на земята, сякаш те внезапно са изгубили своето съдържание. Колкото до Уили, него, естествено, веднага го хвана пристъп на астма. Най-сетне се завлякоха жалки до селото, Бебдерн настани Уили в обсипаната с цветя платформа, пое волана и отведе победения извън арената.


>	XXI

	Следобед се качваха по пътя от Горбио, магарешка пътека, надвиснала над долините на Мантон и следваща отдалеч морския бряг, оттатък малкото бяло гробище с гроба на един велик руски княз, който малко стърчи. След това се покатерваха до руините на една наблюдателна кула на върха на хълма и оставаха там, излегнати на едно одеяло, додето имаше слънце и додето им стигнеха силите. Докато бяха легнали, никой не можеше да ги види. Когато се изправеха, се открояваха върху склона и се виждаха, но тогава вече това беше без значение. За да стигне човек до тях, трябваше да прекоси един поток по дървена дъска, а след това Рение издърпваше дъската, и те ставаха недосегаеми, доколкото човек може да бъде недосегаем. На всеки кръгъл час чуваха камбаната на църквата. В началото Рение бе мислил да се уговори с кюрето, добър християнин и противник на изтезанията, искаше да го помоли да спре часовника за седмичка и да обясни на хората от селото, че е развален. Сигурен съм, че свещеникът би го сторил — помисли си той. Той е свястно момче. И е от Юга, с чесъна и акцента. Свещеник за живи хора. Утре сутрин ще му кажа две думи. Но не го направи и само всеки път, щом часовникът прозвънеше, той вземаше устните на Ан. В крайна сметка успя да убеди себе си, че звъни само за това и че църквата и свещеникът нямат нищо общо.
	— Целуни ме.
	Той я целуна. Но не беше хубава целувка.
	— Не беше хубава целувка — каза тя.
	— И преди нея не ни липсваше нищо, затова.
	— Жак.
	— Да.
	— Кога замина за първи път?
	— В Испания…
	Стана, за да пийне, и взе глинената стомна, като мислеше за Испания, за суровите голи хълмове, толкова различни от тукашните, като стада неподвижни биволи под препускащи облаци. Замисли се за хълма на Толедо; първия път, когато го видя, той му разказа не толкова за другарите му, паднали под стените на Алказар, колкото за Ел Греко, който го беше рисувал от приблизително същото място в „Разпятието от Толедо“ и тогава си бе рекъл — петнайсет години оттогава! — че скоро вече няма да има диктатор, край на Франко, край на Хитлер, край на Сталин, и че тогава най-сетне няма да има друг начин човек да превземе един град, освен като го рисува и като го гледа. Но и той беше ранен пред Алказар. Повдигна стомната и започна да пие ледената струйка вода, която го прониза като острие, и той гневно си каза, че е крайно време да приключи с красотата на градовете, примесена с красотата на каузите, но че все пак се умира по-красиво под погледа на Ел Греко или Гоя, отколкото под този на някой от генералния щаб.
	— Още баща ми тръгна през 1914-18-а. И не се върна. През 1940-а майка ми казваше: скоро Франция ще бъде история без французи, само лозя и толкоз.
	— Приличаше ли на теб? Физически, искам да кажа?
	— Съвсем малко го познавах. Беше идеалист, от човеколюбивия тип, без ясни очертания и изпълнен с вдъхновение. Някога от такива се получаваха първите социалисти, а днес — последните аристократи.
	Върна се да легне до нея, сложи ръка в косите й и тя за първи път забеляза около китката му военната му пластина със самоличността, като половинката от белезници: другата сигурно обвиваше китката на някой боец комунист като символ за братство. Два приковани един за друг Прометеевци, доведени дотам да се мъчат да се окрадат взаимно.
	— Жак.
	— Да.
	— Имаш ли твоя снимка като малък?
	— Не.
	— Жалко.
	— Защо?
	— Ами така… Майките са непредвидливи. Никога не мислят…
	Искаше да каже… „никога не мислят за другите майки“, но премълча. Той нямаше да разбере. Пък и във всеки случай не беше сигурно. Това беше онзи миг от месеца, когато имаше най-много шансове, стига да имаше късмет. Понякога й се случваше да изучава лицето му, за да открие бъдеща прилика. Това беше не само желание да има дете от него, но и отказ да се остави да я осакатят. Сега само едно дете можеше да й позволи да остане цяла.
	— Ела по-близо. Може, може, винаги може.
	— Така ли?
	— Така.
	Чуваха се хлопките на овцете много високо в планината и детски смехове в долината, а мистралът сякаш отбираше между всички звуци най-леките за носене.
	— Жак.
	— Да.
	— Разкажи ми малко за теб. Нищо не знам. Нищо не знам за теб.
	— Е, знаеш, все пак.
	— Може би, само основните линии. Височините. Върховете. Искам да знам и малките неща. Онези, които са от значение. Разкажи ми. Дори не сме имали време да говорим.
	— Ти разкажи.
	— Ами… Първо на първо, съм омъжена.
	— Това са основните линии. Искам да знам малките неща. Тези, които са от значение.
	Тя тръсна глава и опря нос в гърдите му. Той взе лицето й и целуна устните й, дълго, както човек дава най-доброто от себе си.
	— Видя ли — рече той. — Всъщност мисля, че трябва да приключим с думите като начин на изразяване. Трябва да се върнем към целувките. Те казват всичко. Не умеят да лъжат. И дори, когато се опитат, човек отгатва лъжата, защото тогава езикът се вмъква, без да иска.
	— Трябва да внимавам с теб — каза тя. — Хората, които говорят добре, са като професионални танцьори. Танцуват съвършено валс, без значение с кого.
	Той нежно галеше гърдата й, толкова нежно, колкото е във властта на човек. И устните му се впуснаха в бавно скиталчество, докато накрая усети как го повдига онзи вик, който го караше да се роди и който най-сетне му връщаше всичко, което беше изгубил, пропилял и провалил в живота си.
	— Викът на мюезина — прошепна той.
	— Замълчи.
	— Но викът на мюезина дава само палмата, минарето, водоскока и пустинята. Докато ти…
	— Замълчи.
	— … Твоят вик дава всичко, което човек е пропуснал в живота си. Ето, например, майка ми почина през 1943-а, без да знае, че Франция е свободна, а аз съм жив. Сега знае. Чула е.
	— Това е светотатство, не е ли така?
	— Не. Защото аз не съм способен на такова светотатство.
	Чуваха се маслиновите дървета и небето бързо преминаваше отгоре в своя бял прах, а от слънцето очите боляха. Никой не идваше тук, освен рибарски лодки, които сякаш се издигаха до тях над долините на Мантон и над носа, над маслините и плантациите с карамфили в полето, рибарски лодки, които сякаш стигаха до тях с олюляващите се чичковци. Идваха тук всеки ден, но един ден, като стигнаха по потока, откриха, че дъската е издърпана, а от другата страна две хлапета стояха на пост сред храстите, и сигурно двамата общо бяха на дванайсетина години. Гледаха ги злобно, а момчето имаше на главата си хартиена шапка тип Наполеон, а момиченцето го държеше за ръкава, и те бяха изтеглили дъската от другата страна и не можеше да се мине. Рение се бе опитал да преговаря.
	— Тук е наше — каза момиченцето. — Мостът го направи Поло — добави тя, като посочи дъската. — Бяхме тук преди вас. Не е ли така, Поло?
	Момчето не казваше нищо, но бе изнесло крак напред, помръдваше пръсти, издуваше устни и ги гледаше предизвикателно.
	Рение се опита да настоява, но Ан го дръпна за ръкава, обърнаха се и заслизаха към пътя за Горбио, когато малката ги извика. Те спряха. От другата страна на потока се получи дълго съвещание, момчето не изглеждаше съгласно, но беше ясно, че въпреки шапката и злия му вид, не той командваше.
	— Какво ще ни дадете, ако ви пуснем да минете?
	Договориха се, че срещу петдесет франка мостът ще бъде свалян всеки следобед. И всеки път, когато идваха, децата бяха тук и момчето спускаше моста и поздравяваше по военному, а след това бързо изтичваха до селото, за да си купят фунийка сладолед.
	Естествено, бяха малките Ембер.


>	XXII

	Стоеше прав на терасата и Ан го виждаше върху звезден фон. Във въздуха витаеше онази морска свежест, която укротява сълзите. Предния ден, много рано сутринта, мъжът бе почукал на вратата, дребен мъж с тъжни вежди.
	— Извинете, имам важна вест за…
	Дойдох да те събудя. Стиснахте си ръцете с известна враждебност. Дребният мъж дълго ме гледа и сложи ръка на сърцето си, както президентите на Съединените щати, когато приветстват знамето. Всичко в него беше комично. Чарли Чаплин казваше, че да разсмееш хората със себе си, е начин да ги накараш да те обичат.
	Ла Марн извади вестник от джоба си и го разгърна.
	— Ето тук, на трета страница… Днес следобед има събрание на приятелите на кавалера Баяр…
	— О, стига.
	— Сигурно ви търсят къде ли не…
	Ти му тресна вратата под носа.
	Не бива да плача. Трябва да бъда онова, което мъжете наричат силна жена. Тя стана, навлече белия му пуловер, за миг поседя на леглото, като гледаше разпръснатите по земята вестници.
	АМЕРИКАНСКАТА СТРАТЕГИЧЕСКА АВИАЦИЯ НА БОЙНА НОГА.
	„НА ВСЯКА ЦЕНА ТРЯБВА ДА ИЗБЕГНЕМ УПОТРЕБАТА НА ЯДРЕНО ОРЪЖИЕ“, КАЗА АЙЗЕНХАУЕР.
	БРАТСКИТЕ НАРОДИ НА СССР И КИТАЙ, ОБЕДИНЕНИ ОКОЛО ДРУГАРИТЕ СТАЛИН И МАО…
	Той щеше да замине след два дни.
	Ан се замисли за небостъргача на ООН, който бе посетила в деня преди отпътуването, без да подозира, че гледа именно мястото, където се плете нейната съдба. „Войските на Обединените нации пристигат в Корея…“ тези думи на последната страница на вестниците не бяха събудили никакъв отклик у нея. Небостъргач: никога човешки стремеж не е заслужавал толкова силно своето име. Възправена на Ийст Ривър, кулата на Обединените нации изглеждаше като още едно бягство към небето на едно обладано от незнайна мечта за непостижимост човечество. Преследване на синевата: така Рение наричаше на подбив тази раздираща носталгия, а може би говореше за самия себе си.
	Тя дойде при него на терасата.
	— Докъде, Жак? Докога?
	Опитваше се да говори небрежно и да не влага твърде много настойчивост в гласа си, да не крещи своя бунт и женския си гняв.
	— А и защо точно Корея?
	Той се поколеба за миг и се усмихна, както човек се извинява.
	— Това е уникален момент от историята, Ан, и трябва да сторя най-доброто. Комунизмът попадна в ръцете на умопомрачен диктатор. Комунизмът е заложник на Сталин.
	— Трябва да освободиш и комунизма, това ли е?
	— Трябва да му се даде шанс да се развива свободно, като всички живи неща. Не се боя от успеха на комунизма: боя се от провала му. Защото провалът винаги значи сила, терор, потисничество и страх. Вече четвърт век Сталин пречи на комунизма да живее, да се разгърне, да се превърне в човешко дело. Присвои си следните думи на своя приятел Горки: „Ако врагът не се предава, се унищожава“. И точно това прави непрестанно. Ние не се предаваме. Ето затова Обединените нации се бият в Корея. Още веднъж, сталинизмът не е комунизъм: това е малформация, чудовищно проявление на историята. Истинското лице на комунизма ще може да се види чак след падането на Сталин.
	Обладан е, мисли си тя. Безнадеждно е. Седнал там, с празния ръкав, на звезден фон, осакатен, но недосегнат, и виждащ в провалите само потенциални победи. Не искаше наистина да го каже, но не успя да се сдържи:
	— И винаги добрите роли… Срещу Франко, срещу Хитлер, а сега срещу Сталин… Също като нас в Холивуд. Звездотариат. Накрая ще докопаш Оскар. Оскар за най-добра роля в най-добрата кауза. Не искам да те наранявам, но…
	— Не, не, не ме нараняваш. Има го и това. Един път едно хлапе от селото — единайсет-дванайсет годишно — ми поиска автограф… Е, да! Закова се пред мен и ме погледна строго: „Вярно ли е, че сте герой? — Не. — Татко каза, че сте герой от Освобождението. — Е, да. — Тогава може ли един автограф за мен?“ Подписах се. Той размисли и след това ме запита: „Какво е герой от Освобождението?“. Забавно, нали?
	— Не. И не е нужно да идеш да те убият в Корея, за да му опресниш паметта… Какво защитаваш, Жак? Какво точно?
	— Нетрайното…
	Поколеба се и се опита да се въздържи. И пак тази усмивка, която се опитваше да се извини, сякаш знаеше, че вътрешната песен изчезва, щом излезе от своето мълчание. Може Горки и да е бил прав в крайна сметка и наистина да има жалък буржоазен идеализъм, който се опитва да превърне света в република на овчеблейните души, едно лирично дело. А и самият хумор беше само напразен опит за обезвреждане, начин човек да парира като подчертае. Той попита:
	— Можеш ли да свириш на китара?
	— Не. Защо? Какво означава това?
	— Щеше да ми е по-лесно да пея, ако ти можеше да ми пригласяш на китара… Слушай…
	Тя взе ръката му и я притисна до бузата си, за да му помогне. Той сведе глава. Нямаше извинение. Нищо не можеше да оправдае абсурда да я изостави. Можеше да остане до нея като най-светлата съвест на земята.
	— Чуй ме. Миналата есен бях в селце, което се нарича Везеле. Няма да ти го описвам. Когато четеш басня от Лафонтен, то е там, когато четеш Ронсар и Дю Беле, също е Везеле, много добре е предадено, много вярно. И, разбира се, когато четеш Монтен, ето това е истински урок за Везеле, почувстван, обмислен и изследван отвътре, за да ви покаже от какво е съставен той. Сигурен съм, че сега виждаш селото и полето край него, а също и онази светлина, която понякога умее да се отдръпва точно толкова, колкото е нужно от заслепяващия блясък, както разумът от гения… В гранита на паметника на загиналите от Везеле са изсечени четири имена. Това са пеперудени имена. Първо е Огюстен Папийон*1, паднал през 1914–1918 година, след това Жозеф Папийон и Антонен Папийон, а 25 години по-късно има още един Папийон, Леон, паднал през 1940-а… Наоколо има градини, базилика, хълмове и лозя, които сполучливо ни делят от хоризонта, сякаш да ни запазят… Гледах имената, които изглеждаха не толкова изсечени в камъка, колкото застинали във въздуха, и си казвах, че пеперудите са нетрайни, че не летят нито твърде далеч, нито твърде високо и че песента на бъдния ден*2 ще се случи твърде късно за тях. Ето, това е всичко, което защитавам, Ан — нетрайното…
	[*1 Papillon — пеперуда (фр.). — Б.пр.]
	[*2 Част от текста на популярната песен на Пол Ваян-Кутюрие и Артур Онегер „Младост“ (1937). — Б.пр.]
	Тя го слушаше и зъзнеше в нощта, с колене, опрени в брадичката, и профил, скрит под косите. Някога на същото това място, върху същата провансалска земя, е имало други трубадури. По-късно, в момент на отпускане щеше да каже на баща си: „Беше мъж, който умееше да боготвори. Представям си го, какъвто би бил някога, как кръстосва света и боготвори Франция, Дева Мария, Везеле, Свободата, Нетрайността, както в куртоазните дворове. В него имаше някаква вътрешна поема, която не можеше да мине без обект на култа, и в тази му необходимост да обожава, имаше твърде много място, за да може да го запълни една жена“.
	— Ще си получиш Оскара — каза тя. — Много хубава роля. Като Ерол Флин, но по-вдъхновен. Филмът може да се нарича: „Любовникът на изгубените каузи“. Режисура на Сталин, външни снимки в Корея, музика Карл Маркс. Съгласен?
	— Съгласен. Ще спечелим, но всички каузи се превръщат в изгубени. И всеки път трябва да започваме отначало. Албер Камю е написал цяла книга за това. Казва се „Митът за Сизиф“.
	— Добре, приемаме „Митът за Сизиф“ с Жак Рение и неговия камък в главните роли.
	— Нищо не мога да сторя, Ан. Трябва да си остана смешник.
	Помисли си за Ла Марн, гранд на Испания, дук на Аушвиц, кавалер на Правата на Човека, конетабъл на Мюнхен, княз на Зимния колодрум, владетел на Хирошима, маркиз на Непорочното зачатие, барон на Нетленната вяра. Имаше вече четирийсет и пет години, откак Зиновиев, бъдещ убит чрез разстрел от Сталин, произнесе за първи път думите „социализъм с човешко лице“… Трудно беше човек да помисли да, вярвам, все още вярвам, винаги и въпреки всичко, трудно беше да остане в традицията на великите клоуни, на Бриан — „Назад, дула! Картечници, назад!“ — на Леон Блум, на Чаплин, на Фрателини. Трябваше да стисне зъби и да продължи да разсмива хората със себе си. И беше въпрос само на още няколко торти с крем в лицата на няколко мъртъвци.
	— Имаш най-красивия глас от възшествието на говорещия филм — каза тя.
	Но той беше мъж, който приема присмех. Присмехът, иронията, пародията, бяха за него онова изпитание с огън, на което този вярващ човек подлагаше своята най-дълбока вяра, за да излезе тя от него по-самоуверена, по-усмихната и по-ведра.
	— Нетрайността, Ан… Отхвърлям чудовищното взиране в компаса в името на Истината, когато едната стрелка сочи към страданието, а другата към бъдещето и когато те двете превръщат песента на бъдния ден в унилото мълчание на днешния. Не съществува Истина. Не знам дали познаваш прочутата рецепта на великия нормандски готвач Дюпра*: „Вземете една истина, оставете я да поотлежи, за да видите дали няма да промени цвета си пред очите ви, или да се превърне в обратното на самата себе си, наблюдавайте я от какво се храни — ами ако е от вас? — след това я вдигнете на човешки бой, ни по-високо, ни по-ниско, помиришете я внимателно, уверете се, че не мирише на мърша, отхапете мъничко парченце, опитайте предпазливо, без да гълтате, сдъвчете добре, особено ако някой иска да ви накара да я преглътнете цяла, проверете дали не ви задушава, дали не ви присяда, дали не води до преплитане на червата, дали не ви излиза веднага през носа, дали не предизвиква потене или гадене и ако случаят не е такъв, преглътнете я, но полекичка, залче по залче, като продължавате да сдъвквате добре всяка хапка и най-вече, най-вече, винаги бъдете готови да я изплюете обратно…“. И Дюпра, един от великите готвачи на Франция, прави следния извод: „Демокрацията, това е правото да изплюеш…“
	[* Франсоа Дюпра — френски политик и автор на трудове за фашизма и крайнодесните движения във Франция, националист. — Б.пр.]
	Тя затвори очи.
	Добре казано, Жак. Много красиво. А също и много вярно. Това е добра причина да ме напуснеш. Толкова приятно е за всяка жена да бъде зарязана заради правото да изплюеш. По-късно ще кажа на приятелите си: срещнах прекрасен мъж. Още ли се срещате с него? Не, той ме изостави точно защото беше прекрасен. Ако беше останал с мен и ако бяхме заживели щастливо двамата, това щеше да накърни душевната му красота. Беше голям смешник. Щом докоснеше гърдите ми, все едно в ръката му се окръгляше Франция. Бих могла да го обичам цял живот, но изглежда една жена няма право да задържа само за себе си подобно душевно величие. Отдавна беше, през 1952-а. Помните ли? Корейската война. Не, разбира се, кой си спомня още за това! Оттогава минаха толкова други… Казваше се Жак Рение и искаше да освободи комунизма от Сталин, ако съм разбрала правилно. Дори научих наизуст онова, което той казваше: „Все още дори не знаем какво е комунизмът. Дори не можем да го видим. Виждаме само Сталин. Ще успеем да видим истинското лице на комунизма чак след Сталин. Смятам, че след края на Сталин комунизмът ще се разгърне към едно щастливо, човешко бъдеще, че Съединените щати ще се развият в същата посока чрез обратна еволюция и пресечната точка ще бъде една истинска цивилизация, вероятно най-красивата, която човечеството е познало…“. Тази ми я пееше през 1952-а и оттогава насам, както знаете, историята доказа правотата на мнението му. Беше един от онези прозорливци, които никога не грешат и които някак интуитивно разбират бъдещето. Между другото, беше и човек, който много обичаше да разсмива другите. Дори наричаше това „честта да бъдеш човек“. Да, за него честта да бъдеш човек се състоеше в умението да оставаш комичен. Какво да се прави, нямах късмет. Можеше да обичам пияница или негодник, някой наркоман, разбойник… но къде ти! Трябваше да е точно идеалист. Спомням си, че два дни преди отпътуването му, докато гледах този герой с тъй нежната усмивка и тъй подходящата рамка от звезди, си казах, че хората клеветят Холивуд като го наричат „фабрика за мечти“ и че е имало и други фабрики за мечти, много по-ненавистни, по-прогнили и по-виновни. Днес го казва една майка. Тогава, докато стоях до мъжа, който все още беше там, но вече го засмукваше, оплиташе го телом и духом бездната на висините, както и мерзкото братско чувство между врагове, за което човек може да се зачуди дали не е дело на някой присмехулен демон, само си казвах с онова женско огорчение, от което един ден ще се роди само женски свят, че наистина образуваме идеалната двойка, двойка от звезди, и че идеологическата фотографска лента не отстъпва по нищо на другата, що се отнася до илюзии, до трикове, до специални ефекти, но също и по фотогеничност, обаяние и прелъстителност…
	— Жак, когато бях малка, седемгодишна ученичка в Париж, учителката ме караше да уча така наречения по онова време „урок за нещата“. Това беше името на една книга и в нея имаше рисунки и легенди. Рисунките представляваха селянин в хамбара, пекар пред фурната, домакиня в кухнята, куче, посрещащо своя стопанин… Прилежно преписвах в тетрадката този урок: „Селянинът събира зърното си в хамбар“. „Хлебарят пече хляба си в пещта.“ „Домакинята приготвя храната на семейството.“ „Кучето радостно посреща своя стопанин.“ И сега ми се струва, че в този скромен учебник имаше цяла реалност, за която забравихме, която изгубихме и че днес има само една стара детска книжка и един глас на отколешен поет, които смеят да кажат: „Боже мой, Боже мой, животът там е простичък и мирен…“
	Той мълчеше. Мило, любезно, много сериозно, защото човек никога не бива да бъде ироничен с децата и с поетите. „Беше преди повече от двайсет и пет години, но тъй добре помня бедните мигове, когато една жена опитваше за последен път и безнадеждно да задържи удавника от висините, крушенеца от върховете. Помня и че за миг в своето негодувание, в мъката си, вдигнах ръце сякаш държах камера и потърсих най-добрия ракурс, красивия, мъжествен и вдъхновен профил върху фона на звездите. Исторически портрет на Жак Рение, човека, спасил комунизма от лапите на Сталин, и който по този начин предотврати нахлуването в Унгария и в Чехословакия, който по този начин направи възможно въстанието в Будапеща и Пражката пролет и, разбира се, чак сега разбирам колко забавен е бил той тогава с душевната си красота и непобедимата вяра в помирението между идеологиите и между хората, защото, казваше той, «хората рядко пропускат случай да си заприличат».“ Така и не успях да открия онзи цитат на Горки, чието място и самият той бе забравил — мисля, че е някъде из кореспонденцията на писателя — онова изречение, в което се говори за „лиричните клоуни, които правят своя идеалистичен номер на арената на капиталистическия цирк“, но той му отиваше до съвършенство. Разбира се, днес знаем, че когато едни и същи вдъхновени клоуни правят един и същи номер на арената на марксисткия цирк, в крайна сметка завършват в гулаг или в приют за душевноболни. Те са същите смешници. Солта на земята. Обичах го дълбоко и го обичах заради всичко, което ненавиждах у него, всичко онова, заради което го изгубих. Странен парадокс: Да обичаш един мъж заради всичко, което би искала да промениш у него. Имаше твърде фотогенична душа. Днес това е старомодна фотогеничност. Днешното кино не харесва красивите профили като на Робърт Тейлър, Кларк Гейбъл, Кари Грант. Днешните ни звезди имат муцуните на Ал Пачино, Де Ниро, Дъстин Хофман. Виждате, че огорчението ми не смогна да остарее. Исках от него дете, единственият начин да го задържа за малко, да не го изгубя съвсем. Изчислявах деня, месечния период, и в прегръдките ми сякаш имаше повече съзнателна воля, отколкото страст. Успях и това бе единствената ми победа на жена. Той е красиво момченце, което много се усмихва и в чийто поглед вече има светлик, който ме разтърсва и понякога ме кара да се боя от най-страшното: като две кратки сини намигвания от хоризонта. О, Господи, нека го отмине. Дадох му имената Жак-Рение. Ако трябва да прилича на него, се надявам, че ще търси красивите роли в Холивуд, а не във всички Меки на идеологическата фотографска лента. Разбира се, станах малко кисела. Но мисля, че човекът е допуснал такива ужасии в името на Истината, че накрая е успял да придаде ореол на скромна святост на папиемашето и на кича. При нас поне си признаваме, че лъжем, и не изпращаме фигурантите на истинско клане. Всичко фалшиво в Запада се доближава до Холивуд, а всичко фалшиво в Москва се доближава до Гулаг. Онова, което има значение не е делът на истината и делът на лъжата, а делът на по-малкото зло. Един ден, когато извънземните археолози се сведат над нашите останки, ще решат, че истинските ни „велики мъже“ са онези, които са причинили най-малко беди. И може би тогава ще видим в Пантеона на бъдещето образите на Ерол Флин, Гари Купър и Чарлтън Хестън със следните думи: „Тези поне само се преструваха“. Искаше ми се да му изкрещя: остави ги на техните „скокове напред“, остави ги да скочат с величествената им увереност: така ще скочат право в съмнението. Увереността винаги е била най-сигурният начин човек да се заблуди. Остави ги да цъфтят в своята увереност и съмнението ще дойде при тях като върховно увенчание. Остави ги да се опият от твърдост, от сила, от стомана: в края ги очаква вкусът към всичко крехко. Напразно се борят срещу просмукващата се женственост. Остави ги да мерят на векове: ще им дойде такава носталгия по секундата, по мига, че ще имат нужда от цялото ни приятелство, за да не вдигнат във въздуха всичко, което сами са съградили. От всичките им постройки ще им остане само смирена любов към нещата, които не могат да съградят. Във връхната точка на делото си те внезапно ще признаят своя провал и именно тогава то ще бъде завършено. Хората от Китай, от Русия, изискват от себе си толкова, че снизхождението и търпимостта ще дойдат при тях като обикновено самопознание, като самосъжаление. „Мирното съвместно съществуване“ означава да им оставим и да си оставим време за промяна. Още едно усилие, още един дълъг преход, още едно „ох!“ и едно изпукване на кости, и най-сетне ще чуят женските ни гласове, и най-сетне ще се вслушат в тях. И знам: жена говори тук, жалостта, нежността, издръжливостта на жена. Но времето на жените още не е дошло и нямам на какво да се надявам. Заминавай. Най-старата мъжка песен: прощалната. Мъжка песен, мъжки свят, мъжки беди, а женските гласове все още са само техен отглас. Ето, всичкото това не му казах тогава, защото какъв е смисълът да се боря срещу законите на всички Холивуди: всички филми катастрофи се градят около мъжете звезди и точно те носят печалба от зората на времената…
	— На какво се смееш, Ан?
	— Всичките хубави роли обрахте все вие, мисля, че вече трябва да дават главните роли на жените.


>	XXIII

	Уили лежеше с широко отворени очи в нощта. Опитваше се да мисли за практични неща: Рос, договорите, холивудското студио, което го бомбардираше със заплашителни телеграми, за журналистите, на които започваше да им намирисва на изгоряло: двамина непрекъснато се сменяха във фоайето на хотела, а щом излезеше, все имаше усещането, че го следят. Но продължаваше да вижда пътеката от Горбио между небето и земята и целуващата се двойка. Вървяха бавно, прегърнати, Уили се помъчи да се усмихне, да заличи този абсурден от нежност и сантименталност и с дъх на розова вода образ, както би извикал: „Стоп!“ на снимачната площадка, ако изпълнителите биха посмели да му натрапят подобна оскърбително банална сцена. Но нищо не можеше да се направи, клишетата винаги са били дебелокожи.
	Уили светна, стана от леглото и трескаво се заоблича, без да има каквато и да било точна представа какво трябва да стори. Вече оставаше едно-единствено решение: Сопрано. Щеше да потърси Сопрано, само той можеше да го измъкне от тук. Но къде? И как? Съществуваше ли той изобщо? Ама разбира се, че съществуваше, беше уверен в това. Белч съществуваше. Мафията съществуваше. И всички несъмнено имаха още по-силен шеф, който имаше пипала навсякъде и който правеше законите. Сопрано или друг, без значение. Трябваше да открие някого, и то веднага.
	Сложи си смокинг и провери въоръжението си пред огледалото в банята: насмешливата физиономия, присмехулния поглед, цялото лице, което напомняше, само че в цвят слонова кост, определена негърска красота, красотата на издяланите от дърво глави на бенински войни, но с лек латински привкус, сякаш докосната от нещо испанско.
	Косите притежаваха онази къдрава чернота, която сякаш плаче за златната обеца на Яго на ухото, но чак дотам никога не беше стигал: в режисурата никога не бива да се прекалява, екранът и сам акцентира достатъчно с увеличителния ефект. Ако не успееше да открие Сопрано, за да го отърве от съперника му, щеше да открие някой друг; сигурно на Лазурния бряг не липсваха бандити, готови на всичко за пари. Почувства се по-добре. Нямаше и следа от астмата. За пореден път изкусно импровизираше себе си, като разгръщаше целия си режисьорски гений.
	Слезе във фоайето и помоли касиера да му даде пари срещу чек. Касиерът погледна чека и сякаш се смути.
	— Съжалявам, господин Боше, но за такава сума не е възможно.
	— Имам намерение да ударя една бакара. Трябват ми поне толкова.
	— Нито за миг не се съмняваме във вашия подпис, но принцип на нашата фирма е никога да не създаваме притеснения на прочутите си клиенти с евентуално преследване… Принцип на дискретност.
	— И какво да направя в такъв случай? Банките са затворени.
	Служителят вдигна ръце.
	— На някой друг, господин Боше, щях да напомня, че има бижутерия… специализирана, която работи денонощно до казиното. Но, разбира се, това вас изобщо няма да ви заинтересува.
	— Благодаря — каза Уили.
	И се усмихна. Простичка и красива мисъл. Трябваше веднага да се сети. Качи се в апартамента си и влезе в този на Ан, като си подсвиркваше. В този ход имаше мерзост и цинизъм, които съвършено пасваха на представата му за собствения му образ. Отвори сейфа и взе бижутата на Ан: дори само перлената огърлица щеше да удари милион, а за тази цена, по липса на Сопрано, със сигурност щеше да се намери друг. В крайна сметка той действаше в интерес на Ан, в нейния правилно разбран интерес. Тъй че беше нормално и тя да участва. Напъха накитите в джоба си и нареди да го закарат в „Казино дьо ла Медитеране“. Откри бижутерията точно зад него и един стар арменец, който се надвеси над огърлицата.
	— Тази вечер ще е голяма игра, а? — измърмори той.
	— Още нищо не са видели — увери го Уили.
	Набързичко направиха сделката.
	— Можете да си вземете огърлицата до четирийсет и осем часа — рече бижутерът. — Ще изгубите само четири процента.
	Уили взе триста хиляди франка.
	— Можете ли да ми пазите остатъка на депозит?
	— Добра застраховка. Пък и ви дава възможност да поизлезете на въздух между две игри.
	Имаше извънмерно дълъг нос и Уили го гледаше запленен: този нос не изглеждаше истински.
	Взе разписката и се озова на улица „Франс“ с пачка банкноти, които държеше в ръка, без да се крие. Това нямаше как да не привлече някой негодник.
	Беше предпоследната вечер на карнавала и тълпата се стичаше откъм площад „Масена“ и се разпръскваше по кафенета и заведения в нервната приповдигнатост на хора, които се боят да не си изгубят настроението и изкуствено го поддържат с викове, оживление и смях. Имаше повече маски и повече костюми, отколкото предните вечери: наближаваше краят на царството на Негово величество Карнавала и конфетите се разхвърляха с пълни шепи, като пари, които бързо се обезценяват; врявата ставаше истерична, а смехът все по-писклив; фалшивите носове, фалшивите бради, островърхите шапки, палячовците, клоуните и смешниците подскачаха, хванати за ръка в гипсовия прахоляк, навсякъде властваха обичайните за режимите преди падане раздуване и трескавост. Едно минаващо момиче с шапка на хусар от сребриста хартия, под ръка с изцяло бял сладкар, спря пред Уили и го посочи с пръст:
	— Ама вижте го тоя. Какви ги върши с толкоз мангизи в ръка?
	— Госпожице — отвърна Уили и й намигна. — Търся си мъж.
	— Свиня — рече момичето.
	Опита в няколко бара. Влизаше, опираше лакти на плота и се правеше, че брои парите. Отначало си мислеше да се преструва на пиян, но не искаше да го сметнат за безпомощен, искаше му се решителен човек, истински убиец, не искаше някой, който просто да го хлопне. Вече не беше съвсем наясно дали искаше да убие себе си, или да потърси услугите на наемен убиец, за да премахне своя съперник. Но то всъщност беше едно и също. Искаше някой да му помогне да се измъкне от тук и това е. За известно време излагаше на показ парите си, а след това си излизаше. Но нещата не потръгваха. Никой не го последва. Почувства, че му се догади. А виждаше много ясно сцената и дори как изглеждат персонажите, които би наел за ролите. Все пак на излизане от една зала за танци забеляза един тип да се плъзга зад него. Сви в една тъмна уличка, а сърцето му туптеше силно и се чувстваше щастлив от страх. Мъжът пристигна след него, с ръце в джобовете. С едно движение тикна под носа на Уили наръч снимки.
	— _Dirty pictures_ — каза той. — _Very dirty._*
	[* Мръсни снимки. Много мръсни (англ.). — Б.пр.]
	— _I am in dirty pictures myself_ — отвърна Уили. — _Very dirty._*
	[* Аз самият съм в мръсни снимки. Много мръсни (англ.). — Б.пр.]
	— Сънародник? Все пак ми се искаше да хвърлите едно око…
	И той разстла колекцията си.
	— Разберете ме — каза. — Не е само за мангизите или за някоя чашка, макар че ако ми предложите… Но и заради човешкия контакт.
	— Лека нощ.
	— Е, Уили, наистина няма начин човек да ви изкопчи нито дума, а?
	Журналист.
	— Ти да видиш! — рече Уили. — Добър номер, старче. За малко да клъвна.
	— Щом не искате нищо да кажете, значи със сигурност има нещо вярно в онова, което се говори, Уили.
	Уили му се усмихна мило.
	— И какво се говори?
	— Че най-сплотеното семейство на света е на ръба на развода — каза журналистът.
	Случайно попадение, помисли си Уили.
	— Не разчитайте твърде много на това. Във всеки случай, старче, високо оцених идеята ви, че за да ми измъкнете някоя тайна, е достатъчно да ми покажете мръснишки снимки. Знаете ли, вземате ме твърде на сериозно. Журналистите твърде много вярват в Уили Боше. Забравят, че сами го изфабрикуваха.
	И се врътна. Беше почти сигурен, че човекът е стрелял наслуки, но и така може да се убие човек. Нищо не можеше да направи. Дори спря да търси Сопрано: след тази среща отново беше вътре с двата крака. Влезе в „Сентра“ и моментално забеляза на бара двамата журналисти, които го бяха интервюирали предния ден — знаеше, че е случайност, но усети как го хваща уртикарията.
	— _Hallo_, Уили, какви ги вършите тук?
	— Излизам от Казиното. Не сте ли виждали жена ми? Изгубих я в навалицата.
	— Не сме. Чашка?
	— Не, ще ида да я потърся. Ако я видите, кажете й, че съм се върнал в игралната зала.
	— Ок.
	Веднага излезе, скри парите в джоба си и влезе в казиното. Изведнъж си бе спомнил онова, което му беше казал портиерът на хотела: беше вечерта на бал „Велионе“ в казиното, най-големия бал с маски за годината. Може пък Ан да е там маскирана и може би щеше да успее да се промуши до нея и да й прошепне: „Обичам те“, без да го разпознаят. Нямаше покана, но го приеха припряно на бала на Образите с всички полагащи се почести на човек, който толкова добре си беше изградил образ на Уили Боше. Полилеите придаваха на салоните искрящия блясък на въздушен празник, нещо като застинало във въздуха царство. Известно време Уили блужда от салон в салон, но тя не беше тук, не беше тук, а това беше последният голям бал за сезона. Оркестърът свиреше само валсове и всеки път, когато Уили чуеше валс, се чувстваше, сякаш Ан му го бе отказала. Накрая се отправи към изхода. Пристигна точно по средата на една случка: контрольорът се опитваше да забрани достъпа на един господин, маскиран като свещеник.
	— Не можете да влезете облечен по този начин. Знаете, че приемаме само прилична маскировка. Не искаме да шокираме никого.
	— Ама аз не съм маскиран — възнегодува свещеникът.
	Имаше вид на свестен човек, загрижен да бъде разбран правилно.
	— Аз наистина съм свещеникът на Жиан, над Сент Аньес, на Гранд Корниш, нали знаете. Нарочно слязох от селото, за да потанцувам.
	Хората го гледаха смутено. Бяха истински притеснени. Дори онези, които не бяха вярващи усещаха, че това е удар под пояса. Освен това всеки някак смътно се чувстваше лично засегнат. Не е въпрос на религия, мърмореха си те. Въпросът е всяка нещо на своето място и място за всяко нещо. Вече не беше много ясно кой кой е. Много обезсърчаващо. Човек вече на нищо не може да разчита и туйто.
	— Хайде де, добри ми господине, пуснете ме да вляза. Не съм маскиран, само се опитвам да се дискредитирам.
	Уили се почувства прелестно лек: човечецът бе свалил от гърба му поне стотина кила.
	— Все пак не можете да продължавате вечно с вашия антиклерикализъм! — дразнеше се свещеникът.
	Засили се да направи скандал, заяви, че ще пише до своя епископ, и въобще се държеше сякаш иска да тропа с крака и да накисне всички. Уили се почувства по-добре: усещането бе, че има партньор. Той смигна на кюрето, кюрето му отвърна и хората бяха много потиснати: за първи път виждаха свещеник да смига с този вид, ужасно беше. Вече не се чувстваха в безопасност.
	— Не му обръщайте внимание. Дотук са го докарали католическите писатели на романи. На кого точно подражавате, старче? На Греъм Грийн? На Мориак? На Достоевски?
	— Няма да ме пуснете да вляза, така ли? — крещеше свещеникът. — Предупреждавам ви, ако не ме пуснете да потанцувам валс, ще направя някоя беля. Ще се напъхам при курвите. Ще ида да се натъпча с лайна. Тогава ще ви науча аз вас!
	Хората бяха ужасени. Май в края на краищата беше най-добре да го оставят да си потанцува валс. По този начин спасяваха още нещо. Те страдаха мълчаливо, особено онези със свободните професии. Според тях ставаше дума наистина за уважение към човека. Имаха чувството, че губят благоприличие. Уили се вгледа внимателно в свещеника, за да познае дали не е Бебдерн, но не беше той. Това доказваше, че съпротивата се организира. Хората не се оставяха вече да бъдат одирани живи, без да викат… Организираше се битката за честта. Разбира се, имаше още хиляди дребни одрани, които се възползваха от карнавала, за да прекарат няколко мига с глава навън и вдишваха глътка добър стар чист въздух, преди да се върнат в канцелариите. Правеха кратък пирует, три ситни стъпчици, изкрещяваха, освобождаваха се от тежестта на света чрез шутовщина, а след това се връщаха, откъдето бяха дошли. Уили гледаше свещеника, истински или лъжлив, с леката ирония, или по-скоро с прекалената сериозност, с която професионалистът удостоява аматьорите. Той го отведе в кафенето да пийнат по едно. За изненада на Уили, щом седна на диванчето, свещеникът, истински или лъжлив, извади от джоба си кутийка кухненски кибрит, драсна една клечка, след това я изгаси, поднесе я до ноздрата си и силно смръкна със замечтан вид.
	— Хубаво — промърмори той. — Много хубаво!
	— Сярата, нали? — попита Уили. — Полъх от пъкъла?
	Свещеникът изпусна дълбока въздишка и взе нова клечка.
	— Дайте ми една — помоли Уили.
	Известно време се наслаждаваха и издраскаха цялата кутия кибрит, а келнерът се мотаеше край тях, опулил очи, и не смееше да им вземе поръчката. След това свещеникът стана, бутна в ръката на Уили нова кутия и се повлече навън, пълен с носталгия, без баща ни майка, и вероятно на другия ден щеше да се върне в канцеларията и да продължи да продава онова, което продаваше преди. Уили го проследи с признателен поглед, светът беше пълен с прекрасни побратими, с нежни, братски настроени съзаклятници, чието единствено желание е да се бият редом с вас.
	Излезе и морският въздух го обля със свежест. Ан, помисли си той, Ан… Не съществуваше _commedia_, която да може да го освободи от нетърпимата действителност. Извади банкнотите от джоба си, обиколи още едно или две кафенета, като ги показваше възможно най-неприкрито, но нищо не клъвна. Чак към два през нощта, като излизаше от едно кафене на площад „Грималди“, му се стори, че някой го следи. Сърцето му заби по-силно и изживя миг на веселие и преждевременност. Обърна се бързо и видя два силуета, които веднага спряха. Той се гмурна в една пуста уличка на стария град. Тя спеше — карнавалът не я беше докоснал. Няколко следи от конфети пред къщите. Уили все така чуваше стъпките зад себе си, но не смееше да се обърне. Преструваше се на пиян, за да ги насърчи. Щеше да се направи, че се отбранява, един удар с нож, и всичко щеше да свърши. Той продължи да се заваля и да си тананика с пиянски глас през сякаш нереалния декор от луна, нощ и италиански фасади, който изглеждаше готов за смъртта на Пиеро или възшествието на Арлекин. Стъпките приближиха и Уили внезапно се върна към прелестните страхове от детинството, като се колебаеше между страха и очарованието, между желанието да избяга и това да си поиграе. Сега беше стигнал до края на стария град, пред портика, който гледаше към морето и към лунната светлина над празните сергии на рибния пазар, и подуши въздуха с наслаждение: ако трябваше да умре тук, това би било апотеоз, и вече предвкусваше мисълта да предаде Богу дух сред силната миризма на скумрия. Той спря и почти веднага мъжете го настигнаха. Инстинктивно се обърна към тях, видя един пуловер в червено и бяло, една маска…
	— _Hallo_, Уили — каза един глас на най-чист американски. — Нали все пак няма да се метнете във водата, понеже жена ви ви е зарязала? Шегата настрана, доколко има истина в тази история? Къде е тя и с кого?
	Фалшивият му нос, подпрян на фалшиви мустаци потрепваше, докато мъжът говореше; другият отметна маската си назад, като най-обикновена шапка и Уили беше удостоен с бледото му, унило, плоско лице, с една дума, истинско лице. Дори носеше очила. Вероятно точно очилата накараха Уили да изригне. Те му даваха усещането, че някой го е видял, хванал и забучил като пеперуда в цялата му голота. Той се нахвърли със свити юмруци върху двамата журналисти.
	— Шайка мръсници! Ей сега ще ви науча да обиждате жена ми! На` ти!
	Той лесно ги надви и остави двамата мъже да цедят ругатни под една преобърната сергия. На площад „Грималди“ откри такси, нареди да го откарат в хотела и поиска ключа от нощния портиер.
	— Приятелите ви се качиха преди час с ключа.
	Бебдерн, помисли си Уили в лошо настроение. Качи се в апартамента и влезе. Холът бе осветен. В дъното седеше един мъж с лице към вратата и скръстени крака, полилеят искреше над бялата му сламена шапка, той стискаше клечка за зъби между устните и в него имаше нещо безкрайно вулгарно — от лачените обувки до синкавата брадичка — той посрещна погледа на Уили, без да помръдне, като продължаваше да смуче клечката за зъби. Прав до него стоеше един образ, когото Уили позна на мига: той носеше същото сиво бомбе, същия пепитен костюм и имаше същия безстрастен вид, макар и леко сгърчен, както когато беше попаднал на него за първи път.
	— Сопрано — рече Сопрано.
	Ръката на Уили си играеше в джоба с кухненския кибрит. Лека миризма на сяра. Дори не си даваше вече сметка дали е пиян или напротив, извънмерно трезв. Усмихна се. Именно тази усмивка вдлъбваше трапчинките на бузите и на брадичката му и произвеждаше върху всички ефекта на цинизъм, тъй като вече не беше дете. Щеше му се само Сопрано да не е толкова вулгарен, да е по-загадъчен, по-зловещ, по-… по-стилен. Ако му възложеха режисурата на филма, нямаше да избере него. Щеше да му трябва някой по` сатурновски тип, някой като Конрад Фейтд или Питър Аури. Но от реалността не бива да се иска толкова много. А и за щастие, спътникът му беше тук.
	— Баронът — рече Сопрано с дрезгавия си глас с движение на главата по посока на споменатия, като дръпна клечката за зъби от устните си.
	… За щастие, спътникът му беше тук. Приличаше на леко треперлива и винаги на ръба да падне статуя, подпрян на бастуна си, с изгасена и усукана пура в устата, сякаш се е намирал на пътя на някоя кънтяща плесница със сивото бомбе над ухото и целия яхър коне, които прескачаха препятствия върху яркожълтата му жилетка. Изглеждаше странно присвит и Уили се запита дали онова, което човекът, наричан от Сопрано „барона“, очевидно се опитваше да се сдържи, не беше пристъп на смях, грамаден, омировски, способен да помете целия свят.


>	XXIV

	След заминаването им, не заспа. Гореше от нетърпение, убеден, че този път ще успее да се измъкне. Ето защо беше предложил на Сопрано да му донесе парите във вилата посред нощ. Не искаше да му говори откровено, твърде сантиментално беше, твърде теменужено, и говореха постоянно, че ще трябва да се убива Рение, но Уили беше сигурен, че другият е разбрал. Беше уверен, че сицилианският убиец инстинктивно разбира сценария и онова, което Уили го моли да направи: най-сетне да го отърве от самия него. Към десет сутринта извика портиера, който трябваше по-късно да свидетелства, че е открил господин Боше вече порядъчно накъркан и че актьорът го е помолил да му намери костюм на Пиеро за Редута, който щеше да се състои тази вечер в Общинското казино. Портиерът веднага изпрати един куриер в магазина и към обяд Бебдерн го изненада да мери костюм.
	— Това пък какво е? — попита той. — Нова перверзия?
	— Карнавал е, в случай че не сте чули — каза намусено Уили.
	Нямаше никакво желание да вижда Бебдерн точно в този момент. С тъжните си, разбиращи очи Бебдерн му докарваше кихавици и стоеше изтъпанен пред него като дразнение.
	— Идвам да ви кажа сбогом, Уили. Няма да ме видите повече.
	— Не е възможно! — изненада се Уили. — Мислех, че е до живот.
	— Имат нужда от мен другаде, представете си — каза Бебдерн. — Не знам дали сте в течение, но се снима един много голям филм. „ОБСАДАТА, ОТБРАНАТА НА ЗАПАД, СВОБОДНИЯТ СВЯТ…“ Загиналите още се колебаят между няколко заглавия. Една копродукция на СССР и САЩ, под егидата на Обединените нации. Широкоекранен, цветен, със стерео озвучаване. Специални ефекти: напалм, бактериологична война, може би атомни бомби. Предлагат ми роля: имат нужда от комици. Сбогом, велики Уили. Завиждам ви: никога не съм си и помислял, че човек може да се отдаде до такава степен на една лична съдба.
	Оголи зъби в някаква куха, глуха усмивка.
	— Имате късмет, че на вас един-единствен човек ви е сложил рога. А на мен — цялото човечество… и красивите идеи. Съществуват, Уили, съществуват, каквото и да говорят хората. А когато те ви сложат рога… То си е нещо! Колкото по-красиви са, колкото повече ги обичаме, толкова по-често ни слагат рога. При тях е на историческа почва. Тъй че, сбогом…
	— Ама, да му се не види — каза Уили — ако е да ви слагат рога, дали във Франция или в Корея — все тая!
	— Той е такъв човек, че иска да накаже идеите, задето не се държат прилично — каза Ла Марн, като си мислеше за Рение. — Пък и какво — като няма братство, човек да си има поне един брат.
	Той стисна ръка на Уили и се усмихна.
	— Край на развлечението — му каза той. — Дръжте се, кралю на филмовата лента.
	След като си тръгна, на Уили му се наложи да изпие бутилка шампанско, за да прокара лошия вкус на Бебдерн в устата си. Беше усетил как действителността го облъхва. Влезе при Гарантие, но Гарантие беше излязъл. Освен ако не беше онзи кактус на масата до прозореца. Или пък ако от дългото обезличаване бе станал съвсем прозрачен. Той се повъртя из апартамента, като напразно се бореше срещу неустоимото нахлуване на трезвостта и реалността. Сопрано нямаше да си направи труда да го убие и щеше да го зареже вътре да се задушава като риба, извадена от своята стихия. Щеше да си прибере парите и да се измете, без да поема рискове. В крайна сметка Уили се докара до такава степен на тревожност, че направи онова, което лекарят му беше забранил да прави: глътна няколко амфетамина, смесени с алкохол, което доведе до добре познатия му ефект на свобода. Половин час по-късно се чувстваше господар и на себе си, и на вселената. В четири следобед излезе от „Негреско“ през служебния изход и хвана такси до Монте Карло. Облече си костюма на Пиеро в тоалетните на хотел „Париж“ и хвана автобус до Мантон. Помота се по морския бряг, докато чакаше да падне мрак, с лице, наплескано с гипс, под проблясващите фойерверки, които показа на едно дете. Детето беше щастливо, пляскаше с ръце и се заливаше от смях. След това Уили реши да го отведе при майка му, но нямаше майка, пък между другото, нямаше и дете. Тръгна пеша към Рокбрюн. Много го беше страх. Беше великолепно. Нищо подобно не беше изпитвал от онзи път, когато на девет, беше преспал в гробище. Сопрано го чакаше на площада. Имаше лунна светлина и всичките тези розови, барокови фасади изглеждаха като оперен декор, и вече нищо не беше истинско. Качиха се до вилата. Баронът редеше пасианс на светлината на една свещ по риза и жилетка, с бомбето на главата и пура в уста. Приличаше на собственик на _saloon_ от филм за Далечния Запад. Уили извади парите и се престори, че ги брои, а Сопрано го загледа втренчено какво прави, докато си пиеше уискито, сетне му предложи чаша, сигурно, за да го накара да се отпусне, преди да го гръмне.
	Точно това беше предвидил и той в своя сценарий. Почуди се какво ли ще направят с трупа му. Беше измислил стотици и стотици подобни развръзки по времето, когато беше само дребно сценаристче на заплата към Холивуд. Уили искаше непременно да знае какво ще направят с трупа му. Без това, все едно си тръгваше, без да е разбрал какъв ще е краят на филма. Не знаеше по какъв начин Сопрано смяташе да се отърве от него, но със сигурност щеше да е нещо без въображение. Добре, че Уили бе подготвил нещата. Беше довлякъл големия куфар на Ан със златни инициали на черен фон А. Г. Разчиташе на това да го нарежат на парчета — този път и физически — и след това да го доставят в благотворителната организация за Закрила на нещастното детство. Имаше и друга версия на сценария, още по-удовлетворителна. Пак така нарязваха малкия Уили на парчета и ги поставяха в куфара. След това тайно вкарваха куфара в къщата на влюбените. И те щяха да продължат да се обичат нежно до горкичкия малък Уили, накълцан на парчета в някой ъгъл. Уили прекрасно виждаше себе си в тази роля. Отсега се наслаждаваше на удоволствието, с което щеше да чете вестниците на другия ден, след намирането на куфара. Ето, това беше кино. Хичкок ряпа да яде. Естествено, всичко беше в режисурата и в избора на изпълнителите, но Уили щеше да се нагърби с това и да помоли Ан и любимия й да играят своите собствени роли. Щеше да е тежко, но изцяло в служба на изкуството. Киното беше неговата естествена среда и само в него той можеше да диша истински.
	— Давайте — измърмори той към Сопрано, който го гледаше втренчено.
	Стоеше прав до отворения куфар, който го гледаше ококорено. За първи път отворен куфар изглеждаше по този начин. Уили направи крачка напред, за да влезе в куфара, но куфар нямаше. Имаше само Уили, прав, с един вдигнат крак. За малко да падне и Сопрано се приближи до него.
	— Идете да поспите, господин Боше.
	Чак на другия ден, когато се събуди във вилата след шестнайсет часа сън, на Уили му просветна истината. Журналисти!
	Как не се беше досетил по-рано?
	НА ЛАЗУРНИЯ БРЯГ, В ЕДНА КАРНАВАЛНА ВЕЧЕР, ЛЮБОВТА ИДВА И РАЗДЕЛЯ АН ГАРАНТИЕ И УИЛИ БОШЕ.
	Снимки на „идеалната двойка“. А до тях… снимки на истинската двойка на пътя за Горбио. Как не беше разбрал какво крие огромният бинокъл, окачен на врата на „барона“? А всъщност е стар номер. Телескопична камера. Стигаше му да си припомни мръсника на върха на дървото с бинокъл, залепен на очите: правил е снимки, разбира се.
	И нещо повече.
	Уили чуваше свистящото си дишане, като че ли някой друг до него страдаше от астма.
	УИЛИ БОШЕ СЕ ОБРЪЩА КЪМ НАЕМНИ УБИЙЦИ, ЗА ДА ПРЕМАХНАТ ЛЮБОВНИКА НА ЖЕНА МУ.
	ЛУД ОТ ЛЮБОВ И ОТ РЕВНОСТ… ОТЧАЯНИЕТО НА УИЛИ БОШЕ. МОЛЯ ВИ ДА УБИЕТЕ ЛЮБОВНИКА НА ЖЕНА МИ. ЕТО КАКВО НИ КАЗА УИЛИ БОШЕ.
	ДВАЙСЕТ ХИЛЯДИ ДОЛАРА, АКО УБИЕТЕ ТОЗИ МЪЖ, НИ ПРЕДЛАГА УИЛИ БОШЕ.
	СТЪПИСВАЩАТА ГРЕШКА НА УИЛИ БОШЕ.
	ВЗЕМА ДВАМА ЖУРНАЛИСТИ ЗА НАЕМНИ УБИЙЦИ И ИМ ВЪЗЛАГА ДА УБИЯТ ЛЮБОВНИКА НА ЖЕНА МУ.
	Уили се беше строполил в едно кресло с отметната глава и затворени очи.
	Свършен беше. Край. Стана за смях. Едно видимо с просто око дете, пред очите на всички.
	Ето на това му викат да работиш ръка за ръка с пресата. Холивудските журналисти дават специална награда на звездите, които най-добре си сътрудничат с тях. Този път той наистина си я беше спечелил.
	Този мръсник Белч. Наистина имаше чувство за хумор. Беше го предал на журналистите. Чувството беше като да загубиш приятел от детинство.
	Проклета астма.
	Опита се да разхлаби яката и вратовръзката, но нямаше нито яка, нито вратовръзка.
	Бяха го хванали. Добър номер. Изглеждаха сякаш излезли от последния му филм „Златна възраст“ с Конрад Фейтд. Героят на барона, примерно. Питър Аури. Точно същият. Леко стилизиран, леко прокълнат. Експресионистичен. И точната доза свръхестествено и фантастично. Мак Камата. Музика на Курт Вейл. Социална фантастика от дъното. „Опера за три гроша“. Разбойнически романтизъм. Бяха го изслушали много сериозно, когато им беше предложил сам да дойде във вилата с парите.
	— Половината преди, половината след. Ще почакам. Нали разбирате, трябва да съм там, за да утеша жена ми след…
	Сопрано го бе изслушал много сериозно.
	— Ще ви заподозрат, не е предпазливо, господин Боше… Човек като вас…
	Дрезгав, прекъслив глас…
	— При всички случаи ще ме заподозрат… Но никога нищо няма да могат да докажат…
	Беше се изсмял.
	— Всъщност, това само ще прибави някаква нотка към моя тип красота…
	Ето какво беше подхвърлил на журналистите… От медиите на Хърст* несъмнено… Да, вероятно… Бяха му заложили капан… Хърст искаше кожата му, както бе поискал тази на Орсън Уелс след „Гражданинът Кейн“…
	[* Уилям Хърст — американски медиен магнат, създател на първата империя на „жълтата преса“. — Б.пр.]
	— И най-вече, не го изпускайте… Ако тя не се върне в Холивуд, аз съм разорен… Просто е…
	Внезапно и съвсем неочаквано баронът изпусна забележителна пръдня. И между другото стана съвършено изпълнен с достойнство в своето злочестие.
	— Дава фира — отбеляза Сопрано. — От вълнението е. Онова, което иска да каже, е, че би било много по-естествено да премахнем и двамата.
	Уили потръпна от радост: ето, напъпи теменужката и прословутият средиземноморски сантиментализъм показа мръсната си розова муцуна.
	— Ами? — каза той присмехулно. — Толкоз ли пък чак е деликатен?
	— Баронът е личност — каза Сопрано. — Той има обноски. Не обича да разделя онези, които се обичат. Намира, че такива неща не се правят.
	— Той ли ви го каза?
	— Току-що го чухте. Беше вълнението… Предпочита да ги убием двамата заедно. Така ще си останат заедно.
	— Съжалявам, но това не ме устройва. Жена ми ми носи по един милион годишно с данъците… Струва си да не бъдем чак толкоз деликатни.
	ЖЕНА МИ МИ НОСИ ПО ЕДИН МИЛИОН ГОДИШНО, НИ КАЗВА УИЛИ БОШЕ, КОЙТО НИ ПРЕДЛАГА ДВАЙСЕТ ХИЛЯДИ ДОЛАРА, ЗА ДА ПРЕМАХНЕМ НЕГОВИЯ СЪПЕРНИК, ФРЕНСКАТА ЗВЕЗДА ЖАК РЕНИЕ, УЧАСТНИК В ОСВОБОЖДЕНИЕТО, ГЕРОЙ ОТ ИСПАНСКАТА ВОЙНА И ОТ СЪПРОТИВАТА…
	— Хубаво — каза Сопрано. — Нали разбирате, за мене… Но баронът така казва. Той е човек с чувства.
	— Пиш — каза баронът.
	— От вълнението е — рече Сопрано. — Ще я свършиш след малко. Виждаш, че разговаряме. Стискай…
	Баронът стисна само наполовина и изпусна поредица тихи пръдни.
	Бяха го хванали със собственото му оръжие. Със собственото му изкуство, с кинематографичния му стил, в атмосферата на леко килнат на една страна свят, изпълнен с насмешка.
	Опита се още веднъж да си разпусне яката и вратовръзката, но те бяха на земята. Чуваше думите на лекаря на всяка визита: „Внимавайте, Уили, никакви амфетамини, смесени с алкохол“.
	След това се изправи и се усмихна.
	Гениална идея. Не само щеше да успее да възстанови мястото си със стил, но и да набере превъзходство. Първо, трябва да остави скандалът да се развихри. УИЛИ БОШЕ СЕ ОПИТВА ДА НАЕМЕ УСЛУГИТЕ НА НАЕМНИ УБИЙЦИ И ЗА ТАЗИ ЦЕЛ СЕ ОБРЪЩА КЪМ… ДВАМА ЖУРНАЛИСТИ! Вестниците ще се съдерат да викат. Грандиозна реклама.
	И чак тогава Уили ще обяви намерението си да СНИМА ФИЛМ ПО ТОЗИ СЮЖЕТ. Всички веднага разбират: БИЛО Е РЕКЛАМЕН ТРИК. Ахкане. Охкане. Адмирации от страна на цял Холивуд. Пустият му Уили Боше, като лансира някой филм, няма равен на себе си.
	Разсмя се. Сега дишаше по-свободно. От самото начало всичко това е било рекламен трик. Ан беше съучастничка. Другият тип — френската звезда, участникът в Освобождението — и той. Рекламата преди всичко. Физиономиите на измамените камилчета, журналистите. Използвани като тоалетна хартия. Апотеоз на Уили.
	Чудеше се само за развръзката на филма. Имаше едно пълно с хумор решение, съвсем в негов стил. Хепиенд, спасената любов — без да се жертва нищо от качеството. В края на филма Сопрано оставяше да го трогне зрелището на любовта, която беше непрекъснато пред очите му. Тъй че вместо да убие любовника, убива съпруга — като не пропуска да му вземе и парите, естествено. След което си тръгва по пътя, музика от Димитри Тьомкин*1. _Fade-out._*2 Всичко се оправя. Ан ще се омъжи за човека, когото обича. Гарантие ще види как тя тръгва към щастието, към онова щастие, което дълбоко в себе си винаги й е пожелавал. Няколко думи за горкичкия малък Уили и последен кадър на Уили, изтегнат сред камъните, най-сетне постигнал освобождение. И той щастлив, защото накрая любовта възтържествува.
	[*1 Известен американски композитор на филмова музика от руски произход. — Б.пр.]
	[*2 В киното — постепенно изчезване на кадър, замиране на звука. — Б.пр.]
	Уили се смееше и хлипаше, то беше едно и също, а това бе доказателство за качеството на филма.
	Въздухът миришеше на завеси, на мухъл и на неопределимата миризма на кокетка, на червило, на пудра. Миризмата на онази дърта курва, действителността. Ако трябваше той да се занимава с избора на актьорите, на действителността би дал лицето на дърта сифилитичка, чертите на която никакъв грим никога не успява да прикрие. Твърди, жестоки, безпощадни. Опита се да отпусне хватката около собствения си врат.
	Ослушваше се, но изстрелите на хълма не доказваха нищо: някой самотен ловец и толкоз. Тези двамата тук не бяха убийци. Бяха журналисти.
	Прекрасен филм ще стане, мислеше си той. Голямото ми завръщане в Холивуд.
	Но колкото и да се мъчеше, не успяваше напълно. Материалът му бягаше. Отказваше да се подчини на фабулата.
	Онова, което се връзваше най-малко, беше държанието на Сопрано. В него имаше някаква простота, някаква липса на изкусност, която му придаваше твърде реален характер. Противното усещане за автентичност. Прекара нощта в хъркане до барона, от когото никога не се делеше. Към обяд им направи яйца на очи и отвори консерви сардини. Вулгарно, банално, долнопробно. Никакъв стил, нито сянка от ирония. Поиска си парите и ги преброи грижливо, като плюнчеше пръст. От сламената шапка до твърде широкия му панталон имаше някаква истинност. Добре че беше баронът. На Уили му стигаше да погледне учуденото изражение, бомбето над ухото, смачканата пура, която сякаш стоеше в устата му от два дни, прилепналия панталон на ситно каре, белите гетри и карамфила насред всичко това, за да усети чудния елемент на гротеска и на фантазия, на каквито животът не бе способен. Уили го беше наблюдавал с наслада: най-сетне един елемент на изкуство. Персонаж, леко халтав в пантите, всъщност незрими — чест? Достойнство? Отказ да приеме унижението, че е човек? — повдигната вежда, тяло, вцепенено от неимоверното усилие да избегне всеки контакт с неназовимия свят — баронът беше твърде добре поставен, за да е истински. Нищо от всичко това не беше истинско. Нямаше убийци, нямаше журналисти, просто Уили си измисляше, работеше над сценария на новия си филм, в кабинета си в Бевърли Хилс. Твърде много амфетамини.
	Стана и се завлече до прозореца. При всяко изкашляне селото подскачаше пред очите му с фалшивия му мавърски стил, фалшивите барокови къщи и фалшивия италиански барок… фалшификати навсякъде, виждам, че не са ми липсвали предшественици, помисли си той с присмех.
	Между маслините вдясно и над селото се виждаше пътят към Горбио и той зърна Сопрано и барона, застинали на пътеката. Предпочиташе да не ги беше видял, но вече беше твърде късно, и ги загледа тъповато, като се опитваше да разбере какви ги вършат там. Трябваше вече да са в Ница и да звънят до своите вестници. Сигурно искаха да направят още някоя снимка на двойката.
	В същия миг видя бинокъла, оставен на стола. Поколеба се. Сега можеше да узнае. Трябваше само да го вземе и да го огледа, за да разбере дали в него има скрита камера.
	За миг се поколеба, след това взе бинокъла. Беше обикновен бинокъл, нямаше камера.
	Пръстите му трепереха и му беше трудно да го нагласи. Сопрано и баронът танцуваха пред очите му, приближаваха се, отдалечаваха се, сливаха се и се разделяха в някакъв абсурден танц, който той не смогваше да спре. След това видя, че стоят прави зад ограда от ниски черници. Ан и Рение се появиха на един завой по-нагоре, прегърнати, над маслиновите дървета, които ги споделяха с небето. Сопрано беше разгърнал храстите и се беше привел напред в сянката на облаците, които плуваха над хълма — и държеше револвер в ръка.
	Уили изкрещя, пусна бинокъла и хукна към стълбите.
	Навън небето, градините и земята бяха в мирни и щастливи цветове, които никакво човешко терзание не можеше да накърни. И първият миг съзнание, което осени Уили, докато драпаше тичешком между маслините в костюма си на Пиеро, беше ожесточение към равнодушието на света, към ширналия се от небето до цялата земя спокоен и непростим отказ да участва в паниката на една мишка.
	Чу изстрел.
	Изправи се. Вероятно беше паднал, защото се изправи. Ан, Ан, опита се той да крещи, не исках това, само си измислях! Знаеш ме, само си измислям, целият ми живот е това, една измислица, една ежесекундна фантасмагория. Нищо истинско няма в това, само мит за пред Холивуд… Щеше да стане прекрасен филм, щях да го режисирам сам, истински триумф, най-красивата роля в живота ти! Оскар! Той се опита да преглътне нещо, което се беше запряло на гърлото му, но няма гърло, достатъчно широко да преглътне действителността. Не, не, не е възможно животът да бъде и това!
	Изправи се. Да, ще трябва да поиска музика от Димитри Тьомкин, той беше направил чудеса в „Точно по пладне“. То си е кино, истинско, помисли си той и най-сетне усети как се връща към самия себе си. Прищя му се да извади от джоба си златна табакера, да вземе цигара и да затвори табакерата с рязко щракване, както тъй добре го правеше Ерих фон Щрохайм във „Великата илюзия“. Изпитваше нужда от този жест. Но нямаше табакера и не му бяха останали сили да жестикулира. След това се наведе, вдигна малкия Уили, прегърна го нежно и го отнесе до върха на хълма, до мястото наречено Овчарски скок. Силата и куража му стигнаха да отнесе малкия Уили дотам, а морето и небето се приближаваха и отдалечаваха и се сливаха в безформена маса и усещаше как публиката е насочила биноклите си към арената, за да попие всеки миг от отчаянието и агонията му. След това притисна малкия Уили до сърцето си, пооправи му косата, издуха му носа, избърса му очите и му зашепна думите на една приспивна песен, която толкова обичаше — единствените изцяло истински думи, които познаваше:
P>
	Нани на, нани на,
	Спинкай, Уили, на пълна луна
	Не спинка ли Уили милата луна
	На големите го дава, нани на, нани на.
	Негърче в шише
	Шишето се чупи
	Негърче се цупи
	Нани, нани, ей го е!
	Уили негърчето е!
P$
	Потупа го по бузката, усмихна му се и го пусна от скалата, за да го научи да мечтае, да обича и да живее, и полетя, чисто физически, между другото, от петнайсетина метра, със съжалението, че няма кой да направи поне една снимка.
	Остана там с дни, докато го търсеха по всички лоши места.
	В крайна сметка вниманието беше привлечено от птиците.


>	XXV

	Беше три следобед, когато излязоха от билата и заизкачваха хълма, като избягваха селото. Баронът се катереше с твърда стъпка, без да обръща ни най-малко внимание на тръните, които го закачаха пътьом: както винаги, той стоеше над несъщественото, та нито едно препятствие и нито една драскотина не можеха да спрат неговия ход нагоре. Баронът изглеждаше решен да стигне до върха и да остане на висотата, към която се стремеше от самото си раждане.
	Сопрано съжаляваше, че го е взел със себе си. Не беше това работа за такава изтънчена натура. Беше се опитал да го остави с бутилка уиски в колата на Корниш, но баронът беше отказал. Беше слязъл от колата и го беше последвал. Ами, приятелство. Каквото и да си говорим… Изглеждаше по-червендалест от обикновено и носеше цялата си обичайна безучастност, но изглежда правеше по-големи усилия, за да я запази.
	Беше хубаво и почти тихо време с онази нотка на нервност, която мистралът винаги носи със себе си; листенцата на маслините тихо шумоляха, сякаш мистралът броеше парите си над главите им; Сопрано си мислеше за онова, което би могъл да направи ако беше наистина богат и ако наистина можеше да се отпусне: като начало можеше да купи един „Ролс-Ройс“ за барона, с шофьор в ливрея и кралски пудел. Сопрано нямаше никаква представа какво е това, но извикваше представа за нещо наистина шик. Можеше да води барона в големите казина в Сан Ремо, в Монте Карло, да сяда до него и да гледа с гордост как той губи цяло състояние, без да трепне сред всеобщата възхита. Сигурен беше, че баронът вече е губил всичко и вероятно неведнъж. Но не се беше оставил това да го убие и пазеше надеждата, че ще се изправи. Сигурно беше убеден, че някой ден ще се озове на точното си място, много високо, на върха, обграден от уважение и всякакви грижи, и щеше да приема Сопрано на масата си или дори да му позволи да живее при него.
	Бяха стигнали до някаква разрушена кошара на няколко крачки от пътеката, зад дебели черници, високи по два метра.
	— Ето — каза Сопрано. — Ще ги изчакаме тук.


	Чуваха боровете и маслините и виждаха сянката на облаците, която пробягваше по стръмнините на хълмовете и се гмурваше ниско в долините, където зеленината беше по-гъста в интимните кътчета на земята. Докато ядяха гроздето, което бяха донесли в торбичката, можеха да видят по-долу, на входа на селото, склона, на който се беше родило гроздето и откъдето беше откъснато: и то беше Ембер.
	— Дай още една чепка…
	Протегна ръка, но в торбичката вече нямаше Ембер и каза:
	— Утре ще вземем още — и в същия миг съжали, че е хвърлил тази сянка върху земята и небето.
	Утре заминаваше, нямаше да има утре.
	Тя се чувстваше уплашена, не толкова, защото той заминаваше, а защото самата тя не беше сигурна. Трябваше да потърпи още малко, но вече се опитваше да усети: дебнеше тялото си, гърдите си, корема си, макар да беше абсурдно, твърде рано беше, нямаше как да се знае. Но хранеше силна надежда. Усмихна се и сложи ръка на бузата на Рение и го погали, но тази милувка не беше за него, нито пък усмивката. Лицето й доби малко виновно изражение, някаква смесица от триумф и невинност, та Рение я хвана за брадичката и я погледна в очите:
	— Какво има? Какво си откраднала от кухнята?
	Тя тръсна глава, без да каже нищо, скри надеждата под клепачите си и започна да закопчава блузата си с необичайно внимание. Вече не се мъчеше да го убеждава и да го освобождава от тяхната хватка, имаше само един начин да го промени и той беше да отгледа неговото дете. Това е всичко, което можем да сторим, за да се опитаме да ви променим най-сетне, помисли си тя. Само така можем да успеем да прошушнем нежно, потайно, бъдещия свят в ушенцето на децата си. Нас, жените, нищо не ни разделя и делото, което убягва на тях, го извършваме ние. Не ни обичате достатъчно, за да ви задържим, но държим в ръцете си бъдещето, което убягва на вас. И ще продължим с майчинско търпение недоловимия си, тежък труд, докато изградим свят, напоен с нежност.
	— За какво си мислиш?
	— Аз ли? — рече тя и широко отвори невинни очи. — За нищо.
	Стана и хвърли последен поглед към хълмовете. След двайсетина-трийсет години малките Ембер от селото щяха да се чудят коя ли е тази стара американка, която идва да скита сама из шубраците и какво ли търси.
	Събраха одеялото и торбичката и заслизаха надолу. Беше четири следобед и първите мъгли вече хвърляха синкава сянка. Прекосиха потока по паянтовата дъска и залъкатушиха по пътя, край разрушената кошара, стената от черници, един пресъхнал кладенец. Вече виждаха в ниското покривите на Рокбрюн, след това селцето изчезна и остана само морето, настръхналите черници и жълтия вик на мимозите тук-там.


	— Ето ги — каза Сопрано.
	В очите на барона се появи нещо, което в краен случай можеше да бъде наречено изражение. Някакво просветване. Но сигурно беше само отражение на небето, още повече че и очите на барона бяха сини.
	Сопрано отиде до завоя, увери се, че никой не идва откъм селото, след това отново зае мястото си зад черниците. Двойката беше все още на петдесетина метра и трябваше да ги остави да приближат още доста, за да може да се прицели добре. Вървяха много близо един до друг, държаха се за ръце и Сопрано искаше да е напълно сигурен, че няма да засегне жената. Предполагаше, че баронът предпочита да ги убият двамата заедно, вместо да ги разделят, но какво да се прави. Той вдигна оръжието.
	И точно в този миг баронът стреля.
	Беше на няколко крачки зад Сопрано и стреля почти без да се прицелва, като само насочи колта в неговата посока. Сопрано се отметна назад и рязко седна на земята с разтворени крака. Баронът стоеше пред него с револвер в ръка и смутен на вид. Сопрано направи ужасяващо усилие, за да разбере защо баронът беше сторил това, но му беше трудно да си събере мислите, от мистрала всичко се разпиляваше, а главата сякаш се опразваше. Сложи двете си длани на земята и опита да се задържи. Внезапно си помисли, че баронът сигурно го е ранил, дори може би сериозно. Сигурно е стрелял, без да иска, по рефлекс… Сопрано трудно се примиряваше със загубата на приятел. Но лицето му изразяваше такова неразбиране, мъка и упрек, че баронът се смили над него. Реши да го успокои и да сложи в ред света около него, а също и да направи последните му мигове по-лесни.
	И тъй, наведе се над Сопрано, пребърка го и извади пачката банкноти от джоба му.
	Дори започна да брои парите, като мокреше пръст и възприе циничен вид, докато усети, че Сопрано се е успокоил напълно.
	И наистина, Сопрано сякаш разбра. Било е заради парите. Лицето му се озари, дори се поусмихна, хвърли към барона възхитен поглед и се опита да му каже нещо, но се закашля и се наложи да легне по гръб. Помисли си, че кучият син май го е ранил не толкова сериозно, колкото си беше помислил в началото, защото почти не го болеше.
	Тогава баронът направи нещо твърде любопитно.
	Обърна гръб на трупа и направи с крака онова движение, което кучетата и котките правят, когато искат да зарият с пясък или с пръст интимните си следи. След което взе пачката банкноти и я хвърли далеч от себе си. После слезе на пътя, от другата страна на завоя, облегна се на бастунчето си и зачака.
	Когато двойката мина покрай него, баронът се показа и поздрави любовта. Приветства я дълго, притиснал бомбето до сърцето си, а жилетката, тънкият мустак и червендалесто лице му придаваха вид на провинциален тенор, който тъкмо изпълнява едно сантиментално _o amor_! Направи толкова дълбок поклон при преминаването на кралския кортеж, че за малко да падне, и Ан се усмихна на странния джентълмен, а баронът, преди да се върне към своя номер на безучастност, още малко постоя със свалена шапка пред върховния повелител. Бузите му бяха издути и той сложи ръка пред устата и леко трепереше на пантите си, сякаш правеше неимоверни усилия да не избухне в смях. Беше отстъпил една точка на света, но тя бе единствената, с която светът водеше. Баронът се кланяше пред любовта, но пред нищо друго, и щеше да продължи пътя си, безучастен и надменен, под тортите с крем — падащите звезди на хоризонта на човека. Беше сигурен, че ще се измъкне, въпреки мисълта, която философът Мишел Фуко бе посветил на него и според която: „човекът е скорошно явление и всичко предрича близкия му край“. За малко да избухне в смях, но се въздържа. Изправи се, вдигна глава, подложи очи под светлината и тръгна надолу с твърда стъпка. Отдавна вече беше взел за девиз един стих на поета Анри Мишо: „Онзи, кого и камъче препъва, вървеше двеста хиляди години вече, когато крясък на омраза и презрение дочу, що искаше да го уплаши“.
	Приблизително половин час по-късно баронът се появи доста зрелищно на Гранд Корниш.
	Сигурно някои хлапета му бяха изиграли лоша шега с прословутата детска жестокост към пияниците, защото се появи яхнал магаре на обратно, хванал здраво опашката на животното с ръце.
	Беше възвърнал цялото си достолепие.


>	XXVI

	Взехме автобуса за Маншон, той беше изпратил куфара си още сутринта по Ембер.
	Автобусът беше бял и стар, същият, който бяхме хванали на идване, не знам дали помниш.
	Когато минавахме по пътя към Кап вдигнахме поглед и видяхме Рокбрюн, замъка и църквата, и къщата със затворените зелени капаци на прозорците, но за беда там има завой, и всичко бързо отлетя.
	Когато ме напуснеш следващия път, когато отново заминеш в Абисиния, или в Китай, или в Чили, в Перу, във Виетнам, в Конго, в Аржентина, в Чехословакия, в Никарагуа, в Боливия или в Южна Африка, за да освобождаваш луната, когато другият път се простим за последен път преди следващия, трябва да го направим в Париж, в метрото, в час пик, сред блъскащата се тълпа, така няма да имаме време да се усетим, ще слезем на Шатле, хайде, чао.
	Пристигнахме в Мантон, оставаше още час и половина, а от два дни това беше най-добрият момент, и исках да си дам още един шанс, и ти го казах.
	— Къде?
	— Все ми е едно къде.
	Отидоха в един хотел срещу гарата. Дадоха ни номер 43, на четвъртия, с жълти тапети, качихме се пеша, нямаше асансьор и седнахме на леглото, хванати за ръце. Камериерът със зелената си престилка и умореното лице влезе и беше очевидно, че е свикнал.
	— Забравих кърпите.
	Сложи една кърпа на мивката и друга на бидето, но това се случваше много далеч, в друг свят, и нямаше силата да наранява.
	Съблякох се само колкото трябваше, за да стане по-бързо.
	Станахме.
	Хванах те за ръката, но стълбата беше твърде тясна и ти дръпна ръката си малко рязко, стори ми се, и ядно, но долу видях, че плачеш и се почувствах по-добре.
	Платих сметката и си излязохме.
	Влязохме в гарата и ти веднага изтича да вземеш куфара от гардероба и бързешком стисна ръката ми, за да се извиниш, че я пускаш.
	След това се върнах, за да ти кажа довиждане, но влакът вече идваше и спираше само за минута и усетих мократа буза до моята и виждах зад рамото ти носача със синята престилка, който ни гледаше с усмивка, докато ти хлипаше на рамото ми, и мисля, че се усмихнах и аз на неговата усмивка, като мъж на мъж, мъжки свян, нали знаеш.
	Влязох във вагона, когато влакът вече потегляше и тя направи по перона няколкото обичайни крачки, а той се надвеси през вратичката с развят ръкав и остана така, докато я изгуби от поглед. Това се случи скоро и той влезе в едно празно купе, седна до прозореца и загледа празното място отсреща, зейналото от празнота място, което се кискаше срещу него с цяло гърло и петте зейнали от празнота места, които се кискаха с цяло гърло и слушаше колелата, които му се присмиваха и гледаше синьото небе, което се правеше на шут над телеграфните жици и си остана така, с празен ръкав и стиснати зъби, забоден в Историята в зейналото й в кикот и насмешка гърло и се остави тя да го всмуче. Остави се да го отнесе, остави се да си го върне, остави се да го обобщи и се върна на арената на свещените каузи и се върна на арената на идеалистическия цирк за непрестанно обновяващия се номер със свещените каузи за нови претъркулвания и нови пропадания към върховете под приветствия и оскърбления и подигравки сред омраза и насмешка и съмнението беше в него като единствен верен съюзник и смехът бе навсякъде около него като почит към всичко, което смехът не може да накърни.


	_Паднал в Индокитай, убит от мина, докато отивал заедно с един приятел на тайна среща, чиято цел така и не стана ясна. Изглежда доста дълго беше бродил между огневите линии и не можеше да се установи с точност дали беше станал жертва на грешка, на клопка или на последна илюзия, а хората, които винаги бяха имали едно на ум за него като за опасен мечтател, дори го заподозряха, че се е опитвал да се присъедини към вражеския лагер. Единствено благодарение на страниците на едно тефтерче, което беше оставил в куфара си, предугадиха някои от мотивите, които го бяха вдъхновявали. И най-вече, редом с овехтелите половинвековни фрази, които твърде много бяха служили на нищото — „Назад, дула! Картечници, назад!“ без победители и без победени! „Мир в сърцата! Заслужен мир!“, откриваме и друга една, която доста по-късно щеше да се покрие със злато и да познае голям успех на други екрани: „За един исторически компромис“. Последните различими думи в тефтерчето бяха: „Протегнатата ръка…“ в крайна сметка, според израза на един журналист „това прилича като две капки вода на сантиментална разходка“. Именно по време на този опит пътят му съвсем естествено беше минал през минното поле._
	_Трудно е да не разкрием тук една необичайна страна на произшествието_.
	_Минното поле се намирало насред гората и хората, открили Рение, установили, че по някаква много странна случайност, протегнатата му ръка държала опашката на убита при взрива маймуна. Маймуната изглеждала направо изумена. Ла Марн бил паднал до своя приятел, вкопчен в празния му ръкав. По лицето му се четяло мрачното задоволство на човек, който винаги бил казвал, че нещата ще завършат точно така. Сред вещите на Рение открили снимката на една прочута кинозвезда, а на една страница от тефтерчето, началото на един цитат от Горки, на който той най-сетне бил открил, ако не точните думи, то поне точния смисъл: „… на арената на буржоазния цирк, на която човеколюбивите идеалисти и възвишените души играят ролята на лирични клоуни… Не. На арената, където лиричните клоуни играят своя номер на братство и помирение… Не. Трябва да се провери отблизо“._


	_Съвсем скоро тялото му трябва да бъде върнато във Франция._
