P>
	Убягват ми онези, що преди
	пристъпваха в покоите ми боси.
	Какво ли толкова ги подлуди,
	та днес като дивачки вирят нос и
	забравят как без свади и въпроси
	долитаха при мен да ги нахраня
	без тази вечна жажда за промяна.

	Не, слава богу, другояче беше,
	стократно по-добре — аз помня как
	един път дрехата й в миг се свлече
	от раменете й додолу чак,
	обви ме тя с ръчици, с поглед благ
	целуна ме и тихо промълви ми:
	„Какво ще кажеш за това, любими?“

	Не беше сън, не беше — буден бях,
	но всичко днес, уви, е променено
	и нежността ми се превърна в грях —
	отпраща ме сърцето й студено
	и нещо ново търси настървено.
	Но то си е за нейната глава,
	нали? Какво ще кажеш за това?
P$
