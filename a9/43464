P>
	Ела и ми стани любима
	и всяка сладост, дето има
	по хълм и дол, на рид и паша,
	в поле и лес — ще бъде наша.

	И седнали на канарите,
	ще видим как пасат овците
	покрай реките, заиграли
	под звънки птичи мадригали.

	Аз ще ти дам легла от рози,
	тъй както в царските чертози,
	венци и китки, и престилки
	с везба от мирти и от билки.

	И дрехи гиздави, тъкани
	от агнешки руна отбрани;
	за зимата — пантофки малки
	с големи златни закопчалки;

	коланче от бръшлян и слама
	с янтар, с корал за катарама.
	Душа ти всичко тук ще има —
	ела и ми стани любима.

	Напролет свита от пастири
	за теб ще пее и ще свири.
	Каквото искаш, ще го има —
	ела и ми стани любима.
P$
