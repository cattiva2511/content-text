P>
	Внезапен удар. И над нея бият
	крила огромни, тъмен пух лежи
	на скута й — с клюн сграбчил гола шия,
	гърди в гърди той здраво я държи.

	Как да отблъснат тези тръпни пръсти
	от скута слаб пернатия разкош?
	И как плътта под тласъците гъсти
	на туй сърце да не изгуби мощ?

	Потръпват слабините — и се срива
	стената, лумва кула като факла,
	загива Агамемнон.
					В този плен
	на кръв въздушна с яростта му дива
	дали и мъдростта ще е облякла,
	дорде я пусне клюнът изнурен?
P$
