P>
	„Нима това е мястото, земята, областта —
	възкликна скръбният архангел, — туй ли е престолът,
	за който трябва да сменим небето, този мрак —
	срещу лазурните зари? Да бъде тъй, щом той —
	сегашният властител, може да отсъжда сам
	кое е право или криво! По-далеч от него,
	когото само силата, по разум изравнени,
	над равните му извиси. Прощавай, шир честита
	на вечна радост! Вам привет, о ужаси! Привет,
	о пъклен свят! И ти, бездънен и безкраен ад,
	посрещай своя нов стопанин, който ти донася
	ум доблестен, непроменен от място или време!
	Умът е място в себе си и в себе си той може
	от рая да направи ад или от ада — рай.
	Къде ще бъда, има ли значение, щом аз
	съм същият и не по-малък от тогова, който
	чрез мълнията стана по-велик? Не, тук поне
	ще сме свободни. Всемогъщият не е градил
	за завистта си тук — оттук той няма да ни гони.
	Тук можем да царуваме спокойни, а за мен
	да бъдеш цар, е цел достойна, пък дори и в ада.
	О, по-добре е в ада цар наместо в рая раб!
	Ала защо оставяме другарите си верни,
	съюзници и спътници в големия провал,
	в безпаметното езеро прострени да лежат?
	Защо не ги повикаме да носят с нас дела си
	тук, в скръбното ни жилище, или сплотени пак,
	отново да опитаме какво все още можем
	да си възвърнем в рая или да изгубим в ада?“
	Тъй рече Сатаната и така Велзевул
	отвърна: „Предводителю на тези ясни войнства,
	които друг, освен Всесилния, не би надвил,
	да могат те веднъж да чуят този глас — залог
	за упование в опасността, тъй често чуван
	в усилен час, а там, на гибелното острие
	на битката, в разгара й — най-сигурен сигнал
	за настъпление, ще си възвърнат начаса
	сърцатостта и ще се окопитят пак, макар
	връз огненото езеро сега да се търкалят,
	тъй както ние по-преди — замаяни и неми —
	нима е чудно! — рухнали от тъй страхотна вие!“
	Не беше свършил още той и ето Сатаната
	вървеше вече към брега, могъщият му щит,
	кален в ефирен пламък, едър, кръгъл и масивен —
	отметнат зад плещите му. Широката окръжност
	висеше там като луната, към чиято сфера
	оптическото си стъкло изкусният тосканец*
	[* _… изкусният тосканец_ е Галилео Галилей, когото Милтън посетил по време на италианското си пътешествие през 1638–1639 г. и който първи е изследвал луната с телескоп (оптическо стъкло), достатъчно мощен, за да изясни релефа на повърхността й. По това време Галилей е бил поставен под домашен арест край Флоренция, която се намира във Валдарно (долината на река Арно), в подножието на възвишението Фезоле (или Фиезоле).]
	насочва всяка вечер от върха на Фезоле
	или пък от Валдарно с мисъл да открие нови
	земи, реки и планини в петнистия й глобус.
	На копието, пред което някой снажен бор,
	отсечен от норвежките била за главна мачта
	на адмиралски кораб, би изглеждал тънка тръст,
	облегнат тежко, той вървеше с неохотни стъпки
	по палещата почва — не като онези стъпки
	върху небесния лазур — и яростният зной
	го блъскаше безмилостно като от огнен свод.
	Но мълком той понесе всичко, докато достигна
	безчетните си легиони ангели, прострени
	като листата есенни, настлани по реките
	във Валомброза*, над които сенките етрурски
	[* _Валомброза_ е местност до Флоренция, в Етрурия (оттам — сенките етрурски), наистина покрита с обширни широколистни гори, които Милтън може би е видял по време на пътешествието си.]
	се сключват в арка, или като морски бурен, пръснат
	върху ширта, когато с гневни вихри Орион*
	[* Акроническото извисяване на съзвездието _Орион_ още от древността се е свързвало с настъпването на сезона на бурите. Но Орион има определено значение като библейски символ — коментаторите на Светото писание са тълкували създаването на Орион като знак за буреносната сила на Бога, посредством която присъдите му се привеждат в изпълнение. Затова и преходът към наказаните египтяни в следващите стихове на поемата е естествен.]
	връхлита над Червеното море, което смете
	Бузирис и Мемфийската му конница*, доде
	[* По традиция египетският фараон се е тълкувал от юдейството като алегоричен образ на Дявола. Митологическият Бузирис обикновено се е отъждествявал с фараона от „Изход“.]
	преследваха по дъното с коварната си злост
	гесемските изгнаници, а те от своя бряг
	видяха труповете им да плават по водите
	сред разтрошени колесници. Тъй един връз друг,
	несвестни и погубени, лежаха те в потопа,
	зашеметени още от ужасната промяна.
	Тогава той издигна глас така, че адът цял
	отекна с кухата си глъб: „Князе и властелини,
	войници, цвят на небесата, ваши досега,
	но отсега изгубени, щом унес е сковал
	безсмъртните души! Или избрахте този кът
	подир кипежа на войната, за да отморите
	унила мощ, защото тук намерихте покой
	за мирен сън — като че сте в небесните долини?
	Или се клехте с този жалък и окаян вид
	да угодите на завоевателя — да гледа
	как херувим до серафим се валят из потопа
	с разпръснати оръжия и знамена, додето
	потерята му бърза от небесните врати
	съзре изгодата и слезе да ни стъпче, както
	сме клюмнали, или пък с гръмотевични вериги
	към дъното на тази пропаст да ни прикове?…
	Свестете се, станете — или гнийте тук навеки!“
P$
