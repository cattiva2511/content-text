P>
	Над булеварди и над магистрали,
	с гигантски хляб прикрил умело ямите,
	обвил бордеи, гробища с похвали
	за сьомга и петрол, сияе ясно
	животът идеален от рекламите.
	Високо над канавката приятно
	нож от сребро потъва в масло златно,
	върху тревата чаша мляко чака,
	добри семейства в лятото прекрасно
	дължат смеха си, младостта, колите
	на малко кубче, към което всяка
	ръка се е протегнала. Креслата
	дълбоки, вечерният чай, тръбите
	неонови и — в четвърт профил, кротки —
	до чехлите излегнатите котки
	не отразяват нищо от средата,

	върху която властват. Извисени,
	те стряскат с чист каймак и чиста пяна,
	с чист мраз очите ни несъвършени,
	загледани отвъд света, където
	неща тъй чисти и измити няма.
	Там в пивници под потъмнели стрехи
	се скупчват тенисисти в бели дрехи,
	додето в нужника хлапак повръща,
	пенсионерът плаща на момчето
	гол чай с вкуса на старост и потръпва,
	един пушач издъхващ се загръща,
	усетил как през сенките на парка,
	като че по вода, насам пристъпва
	тя, смътната, до него приближава,
	усмихва се, за миг се прояснява,
	познала го, и се стопява в мрака.
P$
