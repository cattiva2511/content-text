P>
	__Перигот:__ На Бъдни вечер бе това,
	__Уили:__ (Хей-хо, свята вечер!)
	__Перигот:__ в часа на святите слова.
	__Уили:__ (Тук песничката почва вече.)
	__Перигот:__ На онзи рид висок седях
	__Уили:__ (Хей-хо, на рид висок.)
	__Перигот:__ и там овцете си пасях.
	__Уили:__ (Пасе ги в опасен срок.)
	__Перигот:__ Тогава зърнах Белибона,
	__Уили:__ (Хей-хо, Бонибела!)
	__Перигот:__ додето припкаше по склона.
	__Уили:__ (Тя в припкането е умела.)
	__Перигот:__ Със сива роба пременена
	__Уили:__ (Хей-хо, мрачен цвят!)
	__Перигот:__ и със престилчица зелена,
	__Уили:__ (Е, този цвят е по за свят!)
	__Перигот:__ с венец в косите беше тя,
	__Уили:__ (Хей-хо, свеж венец.)
	__Перигот:__ изплетен от безброй цветя.
	__Уили:__ (Тя — най-прекрасния цветец.)
	__Перигот:__ Овцете пашата си спряха
	__Уили:__ (Хей-хо, овча вяра!)
	__Перигот:__ и в нея лудо в миг се взряха.
	__Уили:__ (Тъй както стори и овчаря.)
	__Перигот:__ Момата мина тъй наблизо,
	__Уили:__ (Хей-хо, и мома!)
	__Перигот:__ че с погледа си ме прониза.
	__Уили:__ (Прониза те като с кама.)
	__Перигот:__ Така небесният светлик
	__Уили:__ (Хей-хо, от небето.)
	__Перигот:__ пламти във Фебовия лик.
	__Уили:__ (Любов ти пламна тъй в сърцето.)
	__Перигот:__ Тъй облаците гръм раздира
	__Уили:__ (Хей-хо, гръм и ек.)
	__Перигот:__ и плисва светлина в ефира.
	__Уили:__ (Раздран е твоя дух навек.)
	__Перигот:__ Тъй Цинтия сребро разлива
	__Уили:__ (Хей-хо, лунен здрач.)
	__Перигот:__ по морската вълна игрива.
	__Уили:__ (Играта й е като плач.)
	__Перигот:__ Тъй този взор ме устрели,
	__Уили:__ (Хей-хо, жива жар!)
	__Перигот:__ та чак душата ме боли.
	__Уили:__ (За тази болка няма цяр.)
	__Перигот:__ Стрела извадих уж от рана,
	__Уили:__ (Хей-хо, Перигот!)
	__Перигот:__ но вътре връхчето остана.
	__Уили:__ (Това се казва остър бод!)
	__Перигот:__ Там то все повече дълбае
	__Уили:__ (Хей-хо, зла стрела!)
	__Перигот:__ и моите гърди терзае.
	__Уили:__ (Съдбата ти такваз била.)
	__Перигот:__ Но и със смърт да купя мир,
	__Уили:__ (Хей-хо, скръбна дума!)
	__Перигот:__ в ума ми тя ще е безспир.
	__Уили:__ (За зрънце злато — тлъста сума!)
	__Перигот:__ Дори на любовта си в зноя
	__Уили:__ (Хей-хо, пек и зной.)
	__Перигот:__ да пламна, тя ще бъде моя.
	__Уили:__ (Ако я хванеш, драги мой!)
	__Перигот:__ Но ако ме срази скръбта,
	__Уили:__ (Хей-хо, тъжен край!)
	__Перигот:__ помни, с очи уби ме тя.
	__Уили:__ (Уби те глупостта ти май.)
	__Перигот:__ И вий, овчици, ме помнете,
	__Уили:__ (Хей-хо, славно стадо!)
	__Перигот:__ та за смъртта ми поплачете.
	__Уили:__ (Със блеенето си злорадо.)
	__Перигот:__ На Бъдни вечер аз се влюбих
	__Уили:__ (Хей-хо, свята вечер!)
	__Перигот:__ и своето сърце погубих.
	__Уили:__ (Тук песничката свършва вече.)
P$
