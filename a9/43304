D>
	На Рене и Силвия Ажид
D$


>	Първа част

>>	Глава I

	Свърши се. Плажът в Биг Сур е пуст и продължавам да лежа на пясъка, на същото място, където паднах. Морската мъгла омекотява нещата, на хоризонта ни една мачта, на скалата пред мен хиляди птици, на друга семейство тюлени: бащата неуморно изплува от вълните с риба в устата, лъскав и предан. Понякога морските лястовички кацат тъй близо, че стаявам дъх и у мен се разбужда и затуптява отколешната ми потребност: още мъничко и ще накацат по лицето ми, ще се сгушат във врата и ръцете ми и ще ме покрият цял… На четирийсет и четири още си мечтая за някаква изначална нежност. Толкова дълго вече лежа неподвижно на плажа, че накрая пеликаните и кормораните направиха около мен кръг, а преди малко един тюлен остави вълните да го тласнат досами краката ми. Постоя известно време, погледа ме, опрян на перки, след това се обърна и се върна в Океана. Усмихнах му се, но той си седеше сериозен и малко нажален, сякаш беше наясно.
	Майка ми беше пропътувала пет часа с такси, за да дойде да се сбогуваме при мобилизацията ми в Салон-дьо-Прованс, където по това време бях сержант — инструктор във Военновъздушното училище.
	Таксито беше старо, разбрицано рено: известно време държахме петдесет, а след това двайсет и пет процента от търговската печалба на колата. От години вече таксито беше лична собственост на бившия й съдружник, шофьора Риналди, но въпреки това майка ми беше отчасти склонна да мисли, че все още има известни морални права над колата, и тъй като Риналди беше благо, стеснително и податливо същество, тя леко злоупотребяваше с добрата му воля. И тъй, беше го принудила да я закара от Ница до Салон-дьо-Прованс — триста километра — естествено, без да плаща, та доста време след войната скъпият Риналди още се почесваше по съвсем посивялата глава и все си припомняше с възторжена злопаметност как майка ми го „мобилизирала“.
	„Качи се в таксито и каза просто: «В Салон-дьо-Прованс, да се сбогувам със сина ми». Опитах да се опъна, че то си беше десет часа път отиване и връщане. Веднага ме нарече лош французин и заплаши, че щяла да извика полицията да ме арестува, понеже имало мобилизация, пък аз съм се бил скатавал. Беше се наместила в таксито с куп пакети за вас — наденици, пушени бутове и бурканчета конфитюр — и само повтаряше, че синът й е герой, когото иска отново да прегърне и че нямало какво да й се пазаря. След това си поплака. Вашата стара дама плачеше винаги като дете и като я видях такава в таксито и как след всичките години, откак се познаваме, плаче без глас и с вид на бито куче — да ме прощавате, господин Ромен, но знаете каква беше тя — не можах да кажа не. Нямах деца, пък то така и така всичко вървеше на провала, какво имаше толкова да му мисля за един курс на таксито, бил той и петстотин километра. Казах: «Хубаво де, тръгваме, но ще ми платите бензина», колкото за принципа. Въобразяваше си, че още има някакви права над таксито, щом преди седем години сме били съдружници. Нищо де, а вие спокойно можете да кажете, че ви обичаше, нямаше нещо, което не би сторила за вас…“
	Видях я как слиза от таксито пред столовата с бастун в ръка и голоаз между устните, и как под насмешливите погледи на кашиците отваря към мен обятия с театрален жест, в очакване синът й да се хвърли в тях според най-добрите традиции.
	Приближих се нехайно и малко наперено, с килната над едното око фуражка и ръце в джобовете на онова кожено яке, което толкова беше помогнало за набирането на младежи в авиацията, раздразнен и притеснен от недопустимото нахлуване на една майка в мъжкарския свят, в който се радвах на с мъка извоюваната слава на „корав“, на „истински“, на „стара пушка“.
	Прегърнах я с цялата хладина и насмешливост, на които бях способен, и напразно се опитах да я избутам ловко зад таксито, за да я скрия от погледите, ала тя само направи крачка назад, за да ми се полюбува по-добре, и с грейнало лице, очи, пълни с удивление и ръка на сърцето, пое шумно въздух през носа, което при нея винаги беше признак на дълбоко задоволство, и възкликна с глас, който всички чуха и със силен руски акцент:
	— Гинемер*! Ти ще бъдещ вторият Гинемер! Ще видиш, майка ти винаги излиза права!
	[* Известен френски летец-изстребител през Първата световна война. — Б.пр.]
	Усетих как лицето ми пари от кръвта и чух смеховете зад гърба си, а тя вече редеше високо и с вдъхновение, заплашително сочейки с пръст към ухиленото сборище, разляло се пред кафенето:
	— Ще бъдеш герой, ще бъдеш генерал, Габриел Д’Анунцио. Посланик на Франция — всички тези гамени още не знаят кой си ти!
	Мисля, че никога син не е мразил майка повече от мен в онзи миг. Но докато се опитвах с яден шепот да й обясня, че ме излага непоправимо в очите на Военновъздушните сили и отново се силех да я избутам обратно в таксито, лицето й внезапно доби объркано изражение и за пореден път чух непоносимите думи, отдавна превърнали се в класика в нашите отношения:
	— Значи те е срам от старата ти майка?
	В миг всички люспи фалшива мъжественост, суета и коравосърдечие, с които тъй старателно се бях накиприл, се свлякоха в краката ми. Обвих раменете й с ръка, а със свободната направих към другарите онзи изразителен жест, при който палецът поддържа средния в едно вертикално движение нагоре-надолу, чието значение, по-късно установих това, е известно на войниците по целия свят, с тази разлика, че в Англия се искаха два пръста там, където в латинските страни стигаше и един — въпрос на темперамент.
	Спрях да чувах смеховете, не забелязвах присмехулните погледи, обвивах раменете й с ръка и мислех за всички битки, които щях да водя за нея, за обещанието, което бях дал пред себе си в зората на своя живот, да й въздам справедливост, да придам смисъл на нейната саможертва и един ден да се върна вкъщи, след като съм излязъл победител от битката за притежанието на света с онези, чиято мощ и жестокост се бях научил да различавам още от първите си стъпки.
	И днес, повече от двайсет години по-късно, когато всичко вече е казано, а аз си лежа на скалата в Биг Сур, на брега на Океана, и единствено тюлените надават викове във великата морска самота, прекосявана от време на време от китове с мънички, смехотворни сред безкрая фонтани — и днес още, макар всичко да изглежда пусто, вдигна ли очи, виждам вражеската кохорта да се надвесва над мен и да дири признаци за поражение и покорство.
	Бях дете, когато майка ми за пръв път ми разкри, че съществуват. И още преди Снежанка, преди Котарака с чизми, преди Седемте джуджета и феята Карабос, те се разположиха около мен и повече никога не си тръгнаха; и майка ми ги сочеше един по един и шепнеше имената им, докато ме притискаше към себе си, а аз все още не разбирах, но вече предусещах, че един ден, заради нея, ще им хвърля ръкавица, и с всяка изминала година все по-ясно различавах лицата им, и с всеки удар, който те ни нанасяха, чувствах как в мен укрепва призванието на бунтар, и днес, когато съм поживял и съм в края на своя път, все още ги виждам ясно в здрача на Биг Сур и чувам гласовете им въпреки тътена на Океана, имената им сами идват на устните ми и очите ми на застаряващ мъж ги виждат пак с погледа на моите осем години.
	Пръв е Тотош, бог на глупостта, с червен маймунски задник, лице на първобитен интелектуалец и пламенна любов към абстракциите; през 1940-а той беше любимец и доктринер при германците, а днес все повече се намърдва в чистата наука и често може да бъде забелязан приведен над раменете на нашите учени, а при всяка ядрена експлозия сянката му се издига още малко по-високо над земята, и любимата му хитрина е да придава на глупостта формата на гений и да подбира великите ни люде между нас самите, за да бъде сигурен в унищожението ни.
	Тук е и Мерзавка, бог на абсолютните истини, подобие на казак, изправен над купища трупове с бич в ръка, нахлупен над очите рунтав калпак и изкривена в грозна усмивка уста, ето този е най-старият ни господар и повелител, той толкова отдавна седи начело на нашите съдби, че е станал богат и почитан, и всеки път, когато убива, изтезава и потиска в името на абсолютни истини, религиозни, политически или морални, половината човечество разнежено му ближе ботушите, и това го весели неимоверно, защото знае, че абсолютни истини не съществуват, че те са единствено начин той да ни сведе до състояние на роби, и дори в ето този миг, сред опаловия въздух на Биг Сур, над пролайването на тюлените и крякането на кормораните, ехото на победоносния му смях се търкаля от далечината към мен, и дори гласът на моя брат Океана не успява да го заглуши.
	Тук е и Филош, бог на тесногръдието, на предразсъдъците, на презрението, на омразата — надвесен от портиерската си стаичка на входа на обитаемия свят, той крещи: „Мръсен американец, мръсен арабин, мръсен евреин, мръсен руснак, мръсен китаец, мръсен негър“ — той е великолепен организатор на масови движения, на войни, на линчове, на преследвания, ловък диалектик, баща на всички идеологически формирования, велик инквизитор и почитател на свещените войни, и макар да е келяв, с глава на хиена и разкривени лапи, е един от най-могъщите и най-слушани богове, които човек винаги може да срещне във всеки лагер, един от най-ревностните пазители на нашата земя, чието притежание той ни оспорва с най-много вещина и лукавство.
	Има и други божества, по-загадъчни и по-съмнителни, по-подмолни и маскирани, трудни за разпознаване; многобройни са кохортите им и съзаклятниците им измежду нас са много, а майка ми ги познаваше добре, тя често идваше в детската ми стая и ми говореше за тях, притиснала главата ми до гърдите си и снижила глас, и постепенно сатрапите, яхнали света, се превръщаха за мен в по-реални и зрими дори от най-познатите ми вещи, а великанските им сенки виснеха над мен до сутринта; и сега щом вдигна глава, сякаш различавам проблясващите им брони и сякаш копията им се обръщат към мен с всеки слънчев лъч.
	Днес сме стари врагове и точно за битката ми с тях искам да разкажа тук; майка ми е била една от най-любимите им играчки и от най-ранно детство се зарекох пред себе си да я отърва от тази робия, израснах с очакването на деня, когато най-сетне щях да мога да протегна ръка към булото, което покриваше света, и рязко да разкрия един изпълнен с мъдрост и милост лик, исках да изтръгна от абсурдните и пияни от своята мощ божества притежанието на света и да върна земята на онези, които я населяват с мъжеството и любовта си.


>>	Глава II

	Бях на около тринайсет, мисля, когато за пръв път ме осени предчувствие за моето призвание.
	Тогава бях ученик в трети клас* в Ница, а майка ми държеше в един коридор на хотел „Негреско“ „витрина“, в която излагаше стоки, предоставени й на концесия от луксозните магазини, като всеки шал, всеки продаден колан или ризка й носеха десет процента комисиона. Понякога тихомълком вдигаше малко цените и слагаше разликата в джоба си. По цял ден дебнеше евентуални купувачи и нервно пушеше безчет цигари „Голоаз“, защото по онова време насъщният ни зависеше изцяло от тази колеблива търговия.
	[* Приблизително седми клас в българската образователна система. — Б.пр.]
	Сама от тринайсет години вече, без съпруг, без любовник, тя сърцато се бореше по този начин да изкара всеки месец парите, които ни бяха нужни, за да преживяваме, да си плащаме маслото, обувките, наема, дрехите, обедната пържола — онази пържола, която всеки ден малко тържествено слагаше в чинията пред мен, като знак за личната й победа над злата съдба. Връщах се от гимназията и сядах пред чинията. Майка ми стоеше права и ме гледаше как ям с умиротворението на кучките, кърмещи своите малки.
	Отказваше да си вземе и ме убеждаваше, че обича само зеленчуци, пък и месото и мазнините й били изрично забранени.
	Един ден станах от масата и отидох в кухнята да си взема чаша вода.
	Майка ми беше седнала на една табуретка и държеше на колене тигана, в който се беше пържила моята пържола. Грижливо обираше мазното дъно с къшей хляб, който сетне погълна лакомо, и въпреки бързото движение, с което скри тигана под салфетката, светкавично осъзнах цялата истина за действителните мотиви на вегетарианската й диета.
	За миг застинах неподвижен, сякаш вкаменен, и с ужас се загледах към зле скрития под салфетката тиган и към тревожната, гузна усмивка на майка ми, а след това избухнах в ридания и побягнах.
	В началото на авеню „Шекспир“, където живеехме по онова време, имаше почти отвесен насип, надвиснал над железопътната линия, и точно там изтичах да се скрия. Мисълта да се хвърля под някой влак и така да избягам от срама ми мина през ума, но почти мигновено една стръвна решимост да изправя света и един ден да го положа в нозете на майка ми, щастлив, справедлив, най-сетне достоен за нея, ме парна в сърцето с жар, която кръвта ми пренесе до самия край. С лице, заровено в лактите, се отдадох на мъката си, но сълзите, често тъй милосърдни, този път не ми донесоха ни най-малка утеха. Облада ме нетърпимо усещане, че са ме ограбили, че са ми отнели мъжествеността, почти, че съм недъгав, и докато растях, вместо да се стопят, детската ми неудовлетвореност и смътният порив растяха с мен и постепенно се видоизменяха в потребност, която ни жена, ни изкуство щяха да успеят някога да потушат.
	Плачех в тревата, когато видях майка ми да се появява горе върху насипа. Не знам как беше открила мястото — тук никой никога не идваше. Видях я как се навежда, за да мине под теловете, след това заслиза към мен, а сивите й коси бяха изпълнени със светлина и небе. Седна до мен с вечната голоаз в ръка.
	— Не плачи.
	— Остави ме.
	— Не плачи. Моля те за прошка. Вече си мъж. Причиних ти болка.
	— Казвам ти, остави ме!
	По линията мина влак. Внезапно ми се стори, че целия този грохот го причинява моята мъка.
	— Няма повече.
	Поуспокоих се. Двамата бяхме седнали на насипа с лакти на коленете и гледахме към другата страна. Там имаше коза, завързана за дърво, мимоза. Мимозата беше нацъфтяла, небето беше много синьо, а слънцето даваше всичко от себе си. Внезапно си помислих, че светът е добър измамник. Това е първата ми мисъл на възрастен, която помня.
	Майка ми ми протегна пакета „Голоаз“.
	— Искаш ли цигара?
	— Не.
	Опитваше се да се отнася с мен като с мъж. Сигурно бързаше. Вече беше на петдесет и една. Трудна възраст, когато човек има само едно дете за опора в живота.
	— Днес писа ли?
	От около година „пишех“. Вече бях изписал със стихове няколко ученически тетрадки. За да получа илюзията, че са публикувани, ги преписвах буква по буква с печатен шрифт.
	— Да. Започнах голяма философска поема за прераждането и миграцията на душите.
	Тя направи знак „добре“ с глава.
	— Ами в училище?
	— Получих двойка по математика.
	Майка ми се замисли.
	— Те не те разбират — рече тя.
	Моето мнение беше сходно. Упорството, с което учителите ми по точните науки ми пишеха двойки, приличаше на диво невежество от тяхна страна.
	— Ще съжаляват за това. И ще ги смаеш. Един ден името ти ще бъде изсечено със златни букви по стените на гимназията. Утре ще отида при тях и ще им кажа…
	Потръпнах.
	— Мамо, забранявам ти! Пак ще ме направиш за смях.
	— Ще им прочета последните ти поеми. Бях велика актриса и умея да чета стихове. Ще станеш Д’Анунцио! Ще станеш Виктор Юго, нобелов лауреат!
	— Мамо, забранявам ти да ходиш да разговаряш с тях.
	Тя не ме слушаше. Погледът й се зарея в празното и на устните й се появи щастлива усмивка, едновременно наивна и доверчива, сякаш очите й бяха пробили мъглите на времето и внезапно бяха видели как синът й, вече като възрастен, изкачва стъпалата на Пантеона във фрак, отрупан със слава, успехи и почести.
	— Всички жени ще бъдат в краката ти — заяви тя категорично и зачеркна небето с цигарата си.
	Влакът в дванайсет и петдесет от Вентимила мина сред облаци пушек, а пътниците по прозорците сигурно се чудеха какво ли гледат тъй внимателно в небето сивокосата дама и тъжното дете, което още триеше сълзите си.
	Внезапно майка ми доби загрижен вид.
	— Трябва да измислим псевдоним — каза твърдо тя. — Един велик френски писател не може да носи руско име. Ако беше цигулар виртуоз, щеше да е много добре, но за титан на френската литература не върви…
	Този път „титанът на френската литература“ се съгласи изцяло. Шест месеца вече прекарвах по шест часа дневно да „претеглям“ псевдоними. Изписвах ги калиграфски с червено мастило в нарочна тетрадка. Същата сутрин бях спрял своя избор на „Юбер дьо ла Вале“, но след половин час се бях поддал на носталгично обаятелното „Ромен дьо Ронсво“. Истинското ми малко име, Ромен, ми се струваше съвсем задоволително. За беда вече съществуваше Ромен Ролан, а не бях склонен да деля своята слава с когото и да било. Трудна работа беше. Неудобството с псевдонима е, че той никога не може да изрази всичко, което усеща човек вътре в себе си. Почти бях стигнал до извода, че един псевдоним не стига като средство за литературно изразяване и че май ще се наложи да пиша и книги.
	— Ако беше цигулар виртуоз, името Кацев щеше да е точно на място — повтори майка ми с въздишка.
	За нея историята с цигуларя виртуоз представляваше огромно разочарование и се чувствах доста гузен. Беше се получило недоразумение със съдбата, което майка ми така и не смогваше да проумее. Очакваше от мен всичко и търсеше някакъв чудодеен пряк път, който да отведе и двама ни „до славата и преклонението на тълпите“ — не се колебаеше пред клишетата, което се дължеше по-малко на банален речник, отколкото на един вид покорство пред обществото на нейната епоха, на неговите стойности, на златните шаблони — между клишетата са и устойчивите словосъчетания и установеният обществен ред, една взаимовръзка на приемане и конформизъм, която надскача езика — тя първо бе хранила надеждата, че ще бъда дете чудо, някаква кръстоска между Яша Хайфец и Йехуди Менухин, които по онова време бяха на върха на младата си слава. Майка ми винаги бе мечтала да бъде велик човек на изкуството — бях само на седем, когато придобихме цигулка втора ръка от един магазин във Вилно, Източна Полша, където бяхме тогава пътьом, и бях тържествено отведен при един уморен човек, дългокос и облечен в черно, когото майка ми наричаше „маестро“ с почтителен шепот. След това храбро тръгнах при него, сам, два пъти седмично с цигулката в калъф с цвят охра, подплатен отвътре с лилаво кадифе. От „маестрото“ съм запазил единствено живия и до днес в съзнанието ми спомен за дълбоко удивен човек всеки път щом хванех лъка, и възклицанието: „Ай! Ай! Ай!“, което надаваше, докато вдигаше две ръце към ушите си. Мисля си, че беше човек, дълбоко страдащ от липсата на всеобща хармония в този низък свят, липса на хармония, в която в продължение на трите седмици, колкото продължиха уроците ми, вероятно съм играл главната роля. На третата седмица той чевръсто измъкна лъка и цигулката от ръцете ми, каза, че ще говори с майка ми, и ме отпрати. Така и не разбрах какво е казал на майка ми, но тя дни наред въздиша и ме гледа с укор, а понякога ме притегляше към себе си в порив на жал.
	Отлетяла бе една голяма мечта.


>>	Глава III

	По онова време майка ми правеше шапки уникати за клиентела, която първоначално набираше чрез писма; всяка брошура беше написана на ръка и гласеше: „За да запълва свободното си време, бившата ръководителка на голяма парижка модна къща приема да моделира шапки у дома си за малобройна и отбрана клиентела“. Опита да се захване със същото и няколко години по-късно, малко след пристигането ни в Ница през 1928-а, в двустайния ни апартамент на авеню „Шекспир“, и понеже нещата съвсем не бързаха да потръгнат — всъщност, никога не потръгнаха — майка ми правеше разкрасителни процедури в задната стаичка на един дамски фризьор, а следобед същите процедури за луксозни кучета в един кучкарник на авеню „Виктоар“. По-късно дойде редът на витрините в хотелите, на предлаганите от врата на врата по богатските къщи накити на комисиона, на съдружието в сергия за зеленчуци на пазар „Бюфа“, на продажби на недвижими имоти, на хотелиерството, с една дума, никога от нищо не съм бил лишен, на обяд пържолата винаги беше налице, и никой в Ница никога не ме е видял зле облечен или обут. Ужасно се сърдех на себе си, задето така бях подвел майка ми с пълната липса на музикален гений, и до ден-днешен не мога да чуя името на Менухин или Хайфец, без в сърцето ми да притрепне угризение. Преди трийсетина години, когато бях генерален консул на Франция в Лос Анджелис, съдбата реши, че точно аз трябва да наградя с големия кръст на Чуждестранния легион Яша Хайфец, който живееше в моя район. След като забодох кръста на гърдите на цигуларя и произнесох определените думи: „Господин Яша Хайфец, от името на Президента на Републиката и по силата на поверените ни правомощия ние ви връчваме Големия кръст на Почетния легион“, внезапно чух как се изсмивам високо и ясно, с вдигнати към небето очи:
	— Ами не се получи, какво да се прави!
	Маестрото изглеждаше леко учуден:
	— Какво казвате, господин генерален консул?
	Припряно го разцелувах по двете бузи според обичая и като завършек на церемонията.
	Знаех, че майка ми е ужасно разочарована от липсата на музикален гений у мен, защото никога повече не намекна за това, а при нея, на която, нека го кажем, често не й достигаше такт, подобна сдържаност бе знак за дълбока тайна мъка. Собствените й артистични амбиции никога не се бяха сбъднали и тя разчиташе на мен, за да ги осъществя. Аз пък бях решен да сторя всичко по силите си, за да се превърне тя, чрез моето посредничество, в известна и възхвалявана артистка, и след като дълго се двоумих между живописта, сцената, пеенето и танца, един ден се насочих към литературата, която ми се струваше последен пристан на тази земя за всички, които не знаят къде да се дянат.
	И тъй, епизодът с цигулката никога повече не бе зачекван между нас и потърсихме нов път, който да ни отведе към славата.
	Три пъти седмично си вземах копринените пантофки и се оставях мама да ме заведе за ръка до студиото на Саша Жиглов, където в продължение на два часа усърдно вдигах крак на балетната станка, а майка ми, седнала в някое ъгълче, понякога долепяше ръце и възкликваше с щастлива усмивка:
	— Нижински! Нижински! Ще бъдеш Нижински! Знам какво говоря!
	След това идваше с мен в съблекалнята, където ме пазеше зорко, докато се събличам, защото, както ми бе обяснила, Саша Жиглов „бил с лоши нрави“, обвинение, което се оказа напълно основателно, когато Саша Жиглов влезе на пръсти в съблекалнята и, както помислих в съвършената си невинност, се опита да ме ухапе, което ме накара да надам ужасен вик. Още виждам как горкичкият Жиглов препуска през залата с моята разбесняла се майка с бастун в ръка по петите — и това беше краят на кариерата ми на велик танцьор. По онова време във Вилно имаше още две балетни школи, но след тази поучителна случка, майка ми не пое повече рискове. Мисълта, че синът й може да е нещо различно от мъж, ценител на жените, беше непоносима за нея. Сигурно съм бил на не повече от осем години, когато започна да ми разказва за бъдещите ми „успехи“, да ми описва въздишките и погледите, любовните бележки и клетвите; бързешком стиснатата ръка на балкона, под лунна светлина, бялата ми униформа на офицер от гвардията и валса в далечината; шепотът и молбите; седеше свела очи, с малко гузна и странно млада усмивка, притискаше ме до себе си и отдаваше на мен цялата почит и всички ласкателства, на които някога й е давала право голямата й красота и вкусът към които или спомените от които не я бяха напуснали съвсем; опирах се небрежно на нея и я слушах с най-нехаен вид, но с върховен интерес, докато отнесено ближех конфитюра от филията си — бях твърде млад, за да осъзная, че по този начин се опитва да изгони демоните на собствената си женска самота и на собствената си нужда от нежност и прояви на внимание.
	След така елиминираните балет и музика и при пълната ми негодност по математика, която не ми позволяваше да стана „вторият Айнщайн“, този път аз сам реших да открия в себе си скрит талант, който да позволи на артистичните въжделения на майка ми да се сбъднат.
	От няколко месеца бях придобил навика да се забавлявам с кутията с бои, която бе част от ученическото ми снаряжение.
	Прекарвах дълги часове с четка в ръка и се опивах от червено, жълто, зелено и синьо. Един ден — тогава бях на десет — учителят ми по рисуване дойде при майка ми и й изложи своето мнение: „Синът ви, госпожо, има талант за живопис, който не бива да подминавате.“
	Това разкритие подейства на майка ми по най-неочакван начин. Май горкичката беше твърде обсебена от легендите и буржоазните предразсъдъци, разпространени в началото на века, както и да е, но по една или друга причина в ума й живопис и провален живот вървяха ръка за ръка. Вероятно от трагичните кариери на Ван Гог и Гоген е познавала точно толкова, колкото да се ужаси. Спомням си изражението на уплаха на лицето, с което тя влезе в стаята ми, седна срещу мен, сякаш съвсем останала без сили, и ме загледа с безпокойство и няма молба. Сигурно в ума й са минавали всички образи от „Бохеми“ и разни отгласи за монмартърските художници, обречени на впиянчване, мизерия и туберкулоза. В крайна сметка събра всичко това във впечатляваща и, Бога ми, като се замисли човек, не толкова погрешна формулировка:
	— Сигурно притежаваш гений, и в такъв случай ще те оставят да пукнеш от глад.
	Не знам точно кои „те“ имаше предвид. Вероятно и тя сама не го е знаела. Но от този ден нататък практически ми бе забранено да докосвам кутията с боите. Неспособна да си представи, че съм надарен с дребен детски талант, какъвто най-вероятно беше случаят, въображението й на мига стигна до крайност, и тъй като отказваше да ме види другояче, освен като герой, сега ме виждаше като прокълнат герой. Кутията с водни бои доби навика да става неоткриваема и когато успявах да я докопам и започнех да рисувам, майка ми излизаше от стаята и веднага се връщаше, въртеше се около мен като разтревожено животно и гледаше четката ми с болезнено униние, до момента, в който, напълно отвратен, оставих на мира боите веднъж завинаги.
	Дълго й се сърдих и дори днес се случва внезапно да ме обхване усещане за пропуснато призвание.
	И тъй, гложден от смътна и неясна, но повелителна необходимост, започнах да пиша още на дванайсет, като бомбардирах литературните списания със стихове, разкази и пиеси в пет действия и в александрини.
	Относно литературата майка ми нямаше нито един от онези предразсъдъци почти на ръба на суеверието, които й вдъхваше живописта, напротив, гледаше на нея с добро око, като на височайша дама, приета в най-добрите домове. Гьоте бе отрупан с почести, Толстой беше граф, Виктор Юго — Президент на Републиката — не знам откъде й беше влязло в главата, но държеше на това — а след това лицето й внезапно помрачняваше:
	— Но ще трябва да внимаваш със здравето, заради венерическите болести. Ги дьо Мопасан е починал луд, а Хайне парализиран…
	Изглеждаше разтревожена и известно време пуши мълчаливо, седнала на насипа. Литературата очевидно криеше опасности.
	— Всичко започва с една пъпка — рече ми тя.
	— Знам.
	— Обещай ми да внимаваш.
	— Обещавам ти.
	Любовният ми живот по онова време не беше надхвърлил замаяните погледи, които хвърлях под фустите на Мариет, нашата слугиня, когато се покатереше на малката стълбичка.
	— По-добре да се ожениш много млад за някоя добра и кротка девойка — рече майка ми с очевидно отвращение.
	Но знаехме добре, и тя, и аз, че не това се очаква от мен. Най-красивите жени на света, великите балерини, примадони, разните му там Рашел, Дузе и Гарбо — ето за какво бях предопределен в нейните мисли. Аз бях съгласен. Ако само проклетата стълбичка беше малко по-височка или още по-добре, ако Мариет пожелаеше да прояви разбиране колко важно е за мен да започна кариерата си незабавно… Бях на тринайсет и половина и имах да върша сума ти неща.
	Ето така, след като музиката, танцът и живописта бяха последователно отхвърлени, се примирихме с литературата, въпреки венерическата заплаха. Сега, за да сложим начало на осъществяването на мечтите ни, ни оставаше само да открием псевдоним, достоен за шедьоврите, които светът очакваше от нас. По цели дни стоях в стаята си и изпъстрях тетрадки с невъобразими имена. Понякога майка ми провираше вътре глава, за да се осведоми за състоянието на моето вдъхновение. Мисълта, че тези часове напрегната работа биха могли да бъдат по-ползотворни в създаването на споменатите шедьоври, така и не ни хрумна.
	— Е?
	Вземах листа хартия и й показвах резултата от литературния си труд за деня. Усилията ми никога не ми носеха удовлетворение. Никое име, колкото и красиво и звънко да беше, не ми изглеждаше на висотата на онова, което бих искал да извърша за нея.
	— Александр Натал. Арман де ла Торе. Терал. Васко дьо Ла Ферне…
	И така по няколко страници. След всяка броеница имена се споглеждахме и поклащахме глава и двамата. Не беше това — не, не, не беше това. Дълбоко в себе си и единият, и другият знаехме имената, които ни бяха нужни — за жалост, те вече бяха заети. „Гьоте“ вече беше заето, „Шекспир“ също, „Виктор Юго“ — и то. А точно това бих искал да бъда заради нея, това бих искал да й поднеса. Понякога, когато, седнал зад масата в късите си панталони, вдигнех очи към нея, ми се струваше, че светът не е достатъчно голям, за да побере обичта ми.
	— Трябва да е нещо като Габриеле Д’Анунцио — каза майка ми. — Накарал е Дузе да страда ужасно.
	Беше изречено с отсенка на уважение и възторг. На майка ми й се струваше напълно естествено великите мъже да карат жените да страдат и силно се надяваше, че в това отношение и аз ще дам най-доброто от себе си. Неимоверно държеше на успехите ми с жените. В тях явно виждаше един от основните видове успех на тази земя. За нея това вървеше ръка за ръка с официалните почести, ордените, парадните униформи, шампанското и приемите в посолството, и когато ми говореше за Вронски и Анна Каренина, ме гледаше с гордост, галеше косите ми и въздишаше шумно с усмивка на наивно предвкусване. Може би в подсъзнанието на тази жена, която е била толкова красива, но толкова отдавна живееше без мъж, съществуваше потребност от физически и сантиментален реванш, който се надяваше синът й да получи вместо нея. Във всеки случай, след като беше прекарала деня да обикаля от къща на къща с куфарчето в ръка — ходеше при богатите англичани в техните богаташки домове и се представяше за обедняла дама от руската аристокрация, принудена да продава последните си „семейни накити“ — накитите й бяха предоставяни от търговците и за нея оставаше комисиона от десет процента — след унизителен и изморителен ден, още повече че рядко й се случваше да сключи повече от една сделка месечно, тя едвам сваляше шапката и сивото си палто и запалваше цигара, и веднага сядаше с щастлива усмивка срещу момчето с късите панталони, което, смазано от ужас, че не може нищо да стори за нея, по цели дни си блъскаше главата да открие достатъчно красиво, достатъчно гръмко, достатъчно многообещаващо име, с което да успее да изрази всичко, което се случва в сърцето му, за да проехти то високо и звънко в ушите на майка му като убедително ехо от бъдещата слава, която се бе зарекло да положи в нозете й:
	— Ролан дьо Шантеклер, Ромен дьо Мизор…
	— Може би е по-добре да приемеш име без благородническа частица, в случай на нова революция — казваше майка ми.
	Отронвах един по един броеницата звучни и високопарни псевдоними, призвани да изразят всичко, което чувствах и всичко, което исках да й дам. Тя слушаше с малко тревожно внимание и усещах, че никое от тези имена не й беше достатъчно, че нито едно от тях не беше достатъчно добро за мен. А може би просто се опитваше да ми даде смелост и вяра в собствената ми съдба. Сигурно знаеше колко страдам, че съм още дете, че нищо не мога да сторя за нея, и вероятно бе зървала тревожния ми поглед, когато всяка сутрин я гледах от балкона как се отдалечава по авеню „Шекспир“ с бастуна, цигарата и куфарчето, пълно със „семейни накити“, и когато и двамата се чудехме дали брошката, часовникът или златната табакера този път ще си намерят купувач.
	— Ролан Кампеадор, Ален Бризар, Юбер дьо Лонпре, Ромен Кортес.
	Ясно виждах в очите й, че все още не е това, и стигнах дотам да се запитам сериозно дали някога ще успея да й донеса удовлетворение. Много по-късно, когато за пръв път чух по радиото името на генерал Де Гол по време на прословутата му реч, първата ми реакция бе на гняв, задето не се бях сетил да измисля това красиво име петнайсет години по-рано, това вероятно щеше да се хареса на майка ми, особено ако го бях изписал с едно „л“. Животът е застлан с изпуснати възможности.


>>	Глава IV

	Майчината нежност, която ме обгръщаше, доведе по онова време до нещо неочаквано и много удовлетворително.
	Когато работите вървяха добре и продажбата на „семейните накити“ позволяваше на майка ми да очаква един относително подсигурен материално месец, първата й грижа бе да иде на фризьор, след това отиваше да слуша циганския оркестър на откритите маси пред хотел „Роаял“ и наемаше домашна помощница, чиято задача бе да се занимава с почистването на апартамента — майка ми винаги се бе ужасявала от миенето на пода, а когато веднъж в нейно отсъствие се опитах сам да почистя паркета и тя ме завари на четири крака с парцал в ръка, устните й се сгърчиха, сълзи рукнаха по страните й и се наложи цял час да я успокоявам и да й обяснявам, че в една демократична страна тези дребни домакински грижи се приемат за напълно порядъчни и човек може да се занимава с тях, без да се смята за пропаднал.
	Мариет бе момиче със здраво сложена долна част на корема сред щедър таз, с големи лукави очи, със здрави и твърди бедра и надарена със сензационна задница, която непрестанно виждах в час вместо и на мястото на лицето на учителя ми по математика. Това пленително видение бе простичката причина, поради която гледах физиономията на учителя си съвършено вглъбено. През целия час не го изпусках от очи със зяпнала уста, но разбира се, не чувах и думичка от онова, което казва, а когато добрият учител ни обърнеше гръб и започнеше да пише алгебрични знаци по дъската, с усилие премествах отнесения си поглед върху него и тутакси виждах как обектът на моите въжделения се очертава върху черен фон — оттогава черното винаги е имало върху мен най-благотворен ефект. Когато от време на време поласканият от заплененото ми внимание преподавател ми зададеше въпрос, аз се отърсвах, започвах сепнато да въртя очи, хвърлях към задницата на Мариет поглед, изпълнен с кротък упрек и единствено обиденият глас на господин Валю ме принуждаваше най-сетне да се върна на земята.
	— Не разбирам! — възкликваше учителят. — От всичките ми ученици вие внимавате най-много, понякога дори имам чувството, че сте залепен за устните ми. А всъщност витаете из облаците!
	Право в десетката.
	Но нямаше как да обясня на този прекрасен човек какво виждам със съвършена яснота вместо и на мястото на лицето му.
	Накратко казано, Мариет приемаше все по-голямо значение в моя живот — започваше със събуждането и продължаваше кажи-речи през целия ден. Когато тази средиземноморска богиня се появеше на хоризонта, сърцето се втурваше в галоп към нея, и оставах на леглото, без да шавам и в силно затруднение. В крайна сметка осъзнах, че и Мариет ме заглежда с определено любопитство. Понякога се обръщаше, слагаше ръце на хълбоците и се вглеждаше в мен с малко отнесена усмивка, въздъхваше, поклащаше глава и казваше:
	— Както и да е, спокойно можете да кажете, че майка ви ви обича истински. Говори за вас, докато ви няма. И за всичките прекрасни приключения, които ви чакат, и за всичките прекрасни дами, които ще ви обичат, и дъра-бъра. Чак ме впечатли.
	Почувствах силно раздразнение. Майка ми беше последното нещо, за което бях склонен да мисля в този миг. Проснат напряко на леглото в доста неудобна поза, със свити колене, стъпала върху одеялото и опряна в стената глава, не смеех да шавна.
	— Говори ми за вас, все едно сте чаровният принц, нали така… Моят Ромен това, моят Ромен онова… Хем си знам, че е само щото сте й син, ама накрая ми става едно такова…
	Гласът на Мариет има върху мен невъобразим ефект. Не беше глас като другите. Първо, не изглеждаше като да идва от гърлото. Изобщо не знам откъде идваше. А и не отиваше там, където обикновено отиват гласовете. Не отиваше в ушите ми, във всеки случай. Странна работа.
	— Направо изнервящо, човек накрая започва да се чуди какво ви е толкова специалното.
	Изчака за миг, а след това отново се зае да търка паркета. Бях напълно парализиран, от глава до пети превърнат във вкаменен дънер. Не продумахме нито дума повече, нито аз, нито тя. Понякога Мариет извръщаше глава към мен, въздъхваше и отново се захващаше да търка паркета. Гледах тази страшна разсипия със свито сърце. Много добре знаех, че трябва да сторя нещо, но се чувствах буквално прикован на място. Мариет приключи с работата си и си тръгна. Гледах я как си отива с усещането, че цял къс плът се е изтръгнал от слабините ми и си е тръгнал завинаги. Имах чувството, че съм провалил живота си. Ролан дьо Шантеклер, Артемис Кохинор и Юбер дьо ла Рош Руж ревяха с цяло гърло и затискаха очи с юмруци. Но тогава още не знаех прочутата поговорка: каквото жена поиска, Господ го иска. Мариет продължи да ми хвърля особени погледи, вероятно от женско любопитство, а и от смътна ревност, пробудени от майчиния ми химн на нежността и от ярките като пощенска картичка картини на победоносното ми бъдеще, които тя обрисуваше. И най-сетне чудото се случи. Спомням си лукавото лице, надвесено над мен и леко дрезгавия глас, който след това, докато ме галеше по бузата, а аз се реех напълно безтегловен в един по-добър свят, ми казваше:
	— Да не вземеш да й кажеш, чу ли? Не се стърпях. Знам, че ти е майка, ама пак, чак такава обич е красиво нещо. Направо да му се прище на човек… Никога повече в тоя живот жена няма да те обича като нея. Това поне е сигурно.
	Сигурно беше. Но не го знаех. Започнах да разбирам чак на прага на четирийсетте. Не е добре да ви обичат така, толкова млад, тъй рано. Човек добива лоши навици. Решава, че му се е случило. Решава, че съществува и другаде и ще може отново да го открие. Разчита на това. Оглежда се, надява се, очаква. С майчината обич животът още на зазоряване ви дава обещание, което така и никога не спазва. Подир нея сте принудени до края на живота си да дъвчете сухоежбина. След това всеки път, когато жена ви вземе в прегръдка и ви притисне до сърцето си, това са просто съболезнования. И човек все се връща да скимти на гроба на майка си като изоставено псе. Никога повече, никога повече, никога повече. Прелестни ръце се обвиват около тила ви и най-нежни устни ви говорят за любов, но вие вече сте наясно. Твърде рано сте минал през извора и вече сте изпили всичко. И когато ви налегне жажда, няма смисъл да се мятате на всички страни, няма вече извори, има само миражи. Още с първия светлик на зората сте получили много ярък урок по обич и си носите учебника. Където и да идете, разнасяте в себе си отровата на съпоставките и губите времето си да чакате онова, което вече сте получили.
	Не казвам, че трябва да се попречи на майките да обичат своите малки. Казвам само, че е по-добре майките да имат и още някого, когото да обичат. Ако майка ми си беше имала любим, нямаше да прекарам живота си, умирайки от жажда до всеки извор. За своя зла участ, аз съм вещ познавач на истинските диаманти.


>>	Глава V

	Епизодът с Мариет приключи доста неочаквано. Една сутрин тръгнах прилежно към училище с чанта под мишничка и се върнах на бегом при моята красавица, която пристигаше вкъщи към осем и половина. Майка ми бе тръгнала по нейните дела с куфарче в ръка, за да иде в Кан, където се надяваше да предложи „семейните накити“ на англичаните от хотел „Мартинес“. На пръв поглед нямаше от какво да се боим, но съдбата, каквато си е опърничава, беше организирала стачка на автобусите, и майка ми се върна. Едва отворила вратата на апартамента, чула писъци, и убедена, че умирам от апандиситна криза — кризата на апандисит непрестанно тлееше в ума й като последно смирено и лишено от блясък въплъщение на гръцката драма — се втурна да ме спасява. Тъкмо се бях успокоил и тънех в онова състояние на блаженство и почти пълна безучастност, което е един от нашите най-големи успехи тук, долу. На тринайсет и половина, имах чувството, че животът ми е пълна сполука, че съм осъществил съдбата си и наместен сред боговете, разглеждах сякаш някъде отстрани пръстите на краката си, единствен намек за земните места, по които някога бях бродил. Беше един от онези мигове на върховен философски покой, който жадната ми за откъсната възвишеност душа често ме подтикваше да търся през цялата ми изпълнена със съзерцателност младежка възраст; миг, в който всички песимистични и изпълнени с безнадеждност относно злата участ и недъга да бъдеш човек доктрини, се сгромолясват като нескопосни постройки, пред очебийната красота на битието, очебийно прекрасно, цялостно и лъчисто, мъдро и блажено. В еуфорията си приех внезапното нахлуване на майка ми като която и да било друга проява на вилнееща стихия — със снизхождение. Усмихнах се мило. Реакцията на Мариет бе малко по-различна. Тя изскочи от леглото с пронизителен писък. Последвалата сцена беше доста причудлива и я изгледах със смътен интерес от висотата на своя Олимп. Майка ми беше все още с бастуна в ръка и когато само с един поглед обхвана мащаба на злочестината, вдигна ръка и незабавно премина към действие. Бастунът се стовари върху лицето на учителя ми по математика с безпощадна точност. Мариет закрещя и се опита да предпази прелестната част на своята особа. Стаичката се изпълни със страшна врява и с дребната руска дума „курва“, кънтяща над цялата тази суматоха с цялата трагическа сила в гласа на майка ми.
	Трябва да кажа, че майка ми притежаваше в най-висша степен дарбата да оскърбява; само с няколко добре подбрани думи изпълнената й с поетика и носталгия натура успяваше до съвършенство да пресъздаде атмосфера, сякаш взета от „На дъното“ на Горки или, по-скромно, от „Бурлаци на Волга“. Само една дреболия, и изисканата беловласа дама, вдъхваща такова доверие у купувачите на „семейните накити“, внезапно започваше да пресъздава пред вцепенената си публика цялата Свята Рус с пияните селяци, мужиците и фелдфебелите; тя безспорно имаше огромен талант за историческа възстановка с глас и жест и тези сцени изглеждаха сигурно доказателство, че в своята младост е била великата драматична актриса, която твърдеше, че е била.
	Така и никога не успях да хвърля пълна яснота над последното. Разбира се, винаги съм знаел, че майка ми е била „драматична актриса“ — с каква нотка на гордост произнасяше тя тези думи цял живот! — и все още се виждам, пет-шестгодишен, до нея, сред снежната пустош, през която се носехме, накъдето ни завеят нейните театрални турнета, а шейни с унили звънчета ни отнасяха от някой леден завод, в който бе „представяла Чехов“ пред местните съветски труженици, или пък от казарма, където бе „изнасяла стихове“ пред войници и моряци на Революцията. Без усилие успявам да се озова и в малката й театрална ложа в Москва, седнал на земята и заигран с пъстрите парчета плат, които се опитвах да съчетая в хармония — първото ми усилие да се изразя чрез изкуство. Помня дори заглавието на пиесата, в която играеше по онова време: „Кучето на градинаря“. Първите ми детски спомени са един театрален декор, сладка миризма на дърво и боя, празна сцена, където се промъквам боязливо през лъжлива гора, и се вцепенявам от ужас, когато откривам пред себе си огромна, зейнала в тъмното зала; още виждам гримираните, странно бежови лица, с очертани с черно и бяло очи, които се надвесват над мен и ми се усмихват, причудливо облечени мъже и жени, които ме държат на коленете си, докато майка ми е на сцената; още помня един съветски моряк, който ме вдига и ме намества на раменете си, за да мога да видя как майка ми играе героинята Роза в „Рухването на надеждата“. Помня дори театралното й име и това са първите руски думи, които се научих да чета сам, а те бяха изписани на вратата на ложата й: Нина Борисовская. И тъй, изглежда наистина е имала утвърдено положение в малкия руски театрален свят около 1919–1920 година. Ала Иван Мосжухин, големият киноактьор, който се бе запознал с майка ми по времето на нейните първи стъпки в изкуството, винаги бе доста уклончив по този въпрос. Вперваше в мен бледите си очи под вежди на Калиостро на терасата на „Гранд Бльо“, където ме привикваше от време на време, когато снимаше филм в Ница, за да „видел какво става с мен“, и казваше: „Майка ви е трябвало да учи в Академията; за жалост, събитията не й позволиха да развие своя талант. Пък и след вашето раждане, млади човече, нищо вече не я интересуваше истински, освен сина й“. Знаех също, че е дъщеря на евреин часовникар от руската степ, и по-точно от Курск, била много красива и напуснала семейството си на шестнайсет, омъжена, разведена, пак омъжена и пак разведена — а всичко останало за мен бе една буза, долепена до моята, един напевен глас, който шепнеше, говореше, пееше, смееше се — безгрижен смях, изумително весел, който дебна, чакам и оттогава все търся напразно наоколо; мирис на момина сълза, тъмна коса, струяща по лицето ми и прошепнати в ухото ми смайващи истории от страна, която един ден щеше да бъде моята. С Академия или без, тя вероятно имаше талант, тъй като, за да извика у мен представата за Франция, влагаше цялото изкуство на източните разказвачи и убедителност, от чиято сила още не съм се отърсил. И до днес ми се случва да очаквам Франция, тази интересна страна, за която толкова съм слушал, която не познавам и никога не ще позная — защото онази Франция, която майка ми описваше с такова вдъхновение и лиризъм още в най-ранното ми детство, накрая се превърна за мен в приказен мит, без никаква връзка с действителността, един вид поетически шедьовър, който никаква човешка дейност не може нито да накърни, ни да извади на бял свят. Познаваше езика ни забележително добре — вярно, със силен руски акцент, следи от който още пазя в говора си — никога не пожела да ми каже къде, защо, от кого и в какъв момент от живота си го е научила. „Бях в Ница и Париж“ — само толкова пожела да ми каже. В ледената си театрална ложа, в апартамента, който деляхме с още три семейства актьори и където една млада бавачка, Аниела, се грижеше за мен и по-късно, във вагоните за добитък, които ни откарваха на Запад с коремния тиф за компания, тя коленичеше пред мен, разтриваше вкочанените ми пръсти и продължаваше да ми говори за онази далечна страна, където наистина се случват най-красивите истории на света; там людете били свободни и равни, хората на изкуството били приемани и в най-добрите семейства; Виктор Юго бил Президент на Републиката; миризмата от гердана с камфор, който носех на врата, най-висш лек, както изглежда, срещу тифозни въшки, щипеше ноздрите ми; щял съм да бъда велик цигулар, велик актьор, велик поет; френският Габриеле Д’Анунцио, Нижински, Емил Зола; държаха ни в карантина в Лида, на полската граница; вървях през снега до железопътната линия и държах с едната ръка ръката на майка ми, а в другата стисках нощно гърне, с което отказвах да се разделя още от Москва и което ми бе станало другарче — много лесно се привързвам; бръснеха ми главата; легнала на сламеника, със зареян в далечината поглед, тя продължаваше да ми разказва за бляскавото ми бъдеще, борех се срещу съня и отварях широко очи, за да се опитам да зърна онова, което виждаше тя; рицарят Баяр; Дамата с камелиите; масло и захар имало във всеки магазин; Наполеон Бонапарт; Сара Бернар — и най-сетне заспивах с глава на рамото й и стиснал гърнето в прегръдка. По-късно, много по-късно, след петнайсет години общуване с френската действителност, в Ница, където се бяхме установили, с лице, вече цялото в бръчки, и съвсем побелели коси, остаряла, нека да произнесем тази дума, но нищо ненаучила и нищо непрозряла, тя продължаваше със същата доверчива усмивка да описва онази приказна страна, която бе донесла в своята бохча, а колкото до мен, отгледан в подобен въображаем музей на благородство и всевъзможни добродетели, но непритежаващ дарбата на майка ми да вижда навсякъде единствено цветовете на собственото си сърце, отначало само се оглеждах стреснато около себе си и търках очи, а след това, когато стигнах до възрастта на мъж, обявих на действителността отчаян омировски двубой, за да изправя кривиците на света и да го наместя да напасне с наивната мечта на жената, която тъй нежно обичах.
	Да, майка ми имаше талант — а аз така и не успях да се отърся.
	От друга страна, зловещият Агров, лихвар от булевард „Гамбета“, отвратителен одески далавераджия, безцветен, мазен, разплут, един ден, когато му отказахме десет процента месечна лихва върху сумата, която ни беше заел, за да купим „дял“ в едно такси „Рено“, ми каза: „Майка ти се прави на грандама, но когато се запознах с нея, пееше в едно музикално кафене за войници. Оттам идва и езикът й. Не се чувствам оскърбен. Подобна жена няма как да оскърби един почтен търговец“. Тъй като по онова време бях само на четиринайсет и не можех да се грижа за нуждите на майка ми, каквото бе моето най-скъпо желание, се утеших като му заших няколко плесника, първите, които раздавах в дългата си и бляскава кариера на раздавач на шамари, която скоро щеше да ми спечели известност в квартала. И наистина, от този ден нататък, майка ми, зашеметена от този мой подвиг, доби навика да идва да ми се оплаква всеки път, когато, с право или не, се чувстваше обидена, като неизменно завършваше не особено точната си версия за случката с: „Той си мисли, че няма кой да ме защити и че може да ме обижда безнаказано. Как се лъже само! Иди му зашлеви два!“. Знаех, че в девет от десет случаи обидата е въображаема, че майка ми навсякъде вижда обиди и че много често самата тя започва да обижда хората за няма нищо, заради опънатите си нерви. Но никога не съм се скатавал. Ужасявах се от подобни сцени и непрестанните й изблици ми бяха непоносими и противни, но правех каквото ми кажеше. Вече четиринайсет години майка ми живееше и водеше битки сама и нищо не можеше да я заплени повече от чувството, че някой я „закриля“, от чувството за мъжко присъствие до себе си. Тъй че хващах мъжеството си в ръце, сподавях срама и отивах при някой горък търговец на диаманти, касапин, продавач на цигари или антиквар, когото ми посочеше. И тогава засегнатото лице виждаше как в магазинчето му влиза едно разтреперано момче, изтъпанва се пред него със свити юмруци и му казва с глас, тръпнещ от възмущение — възмущение, което се отнасяше най-вече до лошия вкус, който синовната му привързаност го принуждаваше да прояви: „Господине, вие сте оскърбил майка ми, ето ви!“ След това зашлевявах нещастника. Така доста рано се сдобих с име на побойник в квартала около булевард „Гамбета“ и никой не подозираше какъв ужас изпитвах самият аз от тези сцени, как ги изстрадвах и колко унизен се чувствах. Веднъж или дваж, сигурен, че обвинението на майка ми е напълно неоснователно, се опитах да се противопоставя, но тогава възрастната дама сядаше пред мен, сякаш с внезапно омекнали крака пред подобна неблагодарност, очите й се изпълваха със сълзи, тя стоеше така и ме гледаше изумено, сякаш останала без капчица сили и кураж.
	Тогава ставах мълчаливо и отивах да се бия. Никога не съм успявал да понеса гледката на създание, изпаднало в състояние, което не мога да опиша инак, освен като трезво неразбиране на собственото му положение. Никога не съм успявал да изтърпя гледка на изоставено същество, човек или животно, а майка ми притежаваше непоносимата дарба в своето държание да въплъщава изцяло и безмълвно и двете. Тъй че Агров едвам успя да каже нещо и получи плесник, на което отговори само: „Негодник. Но не ме изненадва от издънката на циркаджийка и авантюрист“. Ето така получих внезапно осветление на интересния си произход, което между другото никак не ме впечатли, тъй като не придавах ни най-малко значение на онова, което бих могъл да съм или да не съм за миг или временно, защото знаех, че съм орисан за шеметни висини, откъдето щях да затрупам майка ми с лаври вместо репарации. Защото винаги съм знаел, че нямам друга мисия, че загадъчната, но справедлива сила, която седи начело на човешките съдби, ме бе запратила в едното блюдо на везните, за да възстановя равновесието на един изпълнен със саможертва и себеотдаденост живот. Вярвах в някаква тайна, усмихната логика, стаена в най-здрачните кътчета на живота. Вярвах в почтеността на света. Не можех да видя разстроеното лице на майка ми, без да почувствам как в гърдите ми укрепва изключителната вяра в собствената ми предопределеност. През най-тежките часове на войната винаги се изправях срещу опасността с чувство на непобедимост. Нищо не можеше да ми се случи, защото бях нейният _хепи енд_. В системата на мерки и теглилки, която човекът отчаяно се мъчи да наложи на света, винаги съм виждал себе си като _нейната_ победа.
	Това убеждение не бе дошло само. Вероятно бе просто отражение на онази вяра, която още от неговото раждане майка ми бе вложила в човека, превърнал се в нейно единствено основание да живее и да храни надежда. Бях на осем, мисля, когато грандиозното виждане, което тя имаше за моето бъдеще, породи сцена, чийто комизъм и ужас завинаги са останали в паметта ми.


>>	Глава VI

	По това време за кратко се бяхме установили във Вилно, в Полша, „пътьом“, както майка ми обичаше да набляга, докато сме чакали да идем да се устроим във Франция, където трябвало „да порасна, да уча и да стана човек“. Тя ни изхранваше, като с помощта на една работничка моделираше шапки за дамите в нашия апартамент, превърнат в „голям салон за парижка мода“. Ловка подмяна на подправени етикети караше клиентите да си мислят, че шапките са дело на прочут по онова време парижки шивач, Пол Поаре. Тя неуморно ходеше от къща в къща с картонените кутии, една още млада зеленоока жена, с лице, озарено от неукротима майчина воля, която и най-дребно съмнение не можеше да досегне, камо ли да накърни. Оставах у дома с Аниела, която ни бе последвала при отпътуването ни от Москва година по-рано. По това време бяхме в плачевно материално положение, последните „семейни накити“ — този път истинските — отдавна бяха продадени, а във Вилно, където снегът бавно трупаше по земята покрай мръсните сиви стени, беше ужасно студено. Шапките се продаваха доста слабо. Когато майка ми се върнеше от обиколката, собственикът на сградата често я причакваше в коридора, за да й заяви, че ще ни изхвърли на улицата, ако наемът не бъде платен до четирийсет и осем часа. Обикновено наемът биваше платен до двайсет и четири часа. Никога няма да разбера по какъв начин. Знам само, че наемът винаги биваше платен, печката запалена, а майка ми ме прегръщаше и ме гледаше с онзи горд, победоносен пламък в очите, който помня толкова ясно. Тогава бяхме наистина на дъното на дупката — не казвам „на бездната“, защото оттогава насам узнах, че бездната няма дъно и че всеки от нас може да постави рекорд по дълбочина, без да успее да изчерпа възможностите на тази интересна институция. Майка ми се връщаше от премеждията си през снежния град, оставяше кутиите с шапките в някой ъгъл, сядаше, палеше цигара и се вглеждаше в мен с лъчиста усмивка.
	— Какво има, мамо?
	— Нищо. Ела ме прегърни.
	И отивах да я прегърна. Страните й миришеха на студ. Притискаше ме до себе си и над рамото ми се вглеждаше благоговейно в нещо далечно. След това казваше:
	— Ще бъдеш посланик на Франция.
	Изобщо не знаех какво е това, но бях съгласен. Още нямах осем, но решението ми беше взето: Всичко, което майка ми искаше, щях да й го дам.
	— Ами добре — казвах нехайно.
	Седнала до печката, Аниела ме поглеждаше с уважение. Майка ми триеше сълзи от щастие. И ме стискаше в обятията си.
	— Ще имаш автомобил.
	Току-що бе прекосила целия град при десет градуса под нулата.
	— Трябва само малко търпение, и това е.
	Дървата пращяха в кахлената печка. Снегът придаваше на света отвън необичайна плътност и безмълвие, подчертавано на моменти от звънчето на някоя шейна. Наклонила глава, Аниела пришиваше етикет „Пол Поаре, Париж“ на последната за деня шапка. Сега лицето на майка ми бе щастливо и умиротворено, без сянка от грижи. Дори следите от умора се бяха стопили, погледът й скиташе в някаква чудна страна и без да искам, обръщах глава към нея, за да се помъча да зърна тази земя на въздадената справедливост и на възнаградените майки. Майка ми говореше за Франция, както други майки говорят за Снежанка или за Котарака в чизми, и въпреки всичките си усилия, така и не успях да се отърва напълно от фееричния образ на една Франция на герои и добродетели за чудо и приказ. Вероятно съм един от малкото хора по земята, останали предани на една детска приказка.
	За жалост, майка ми не беше жена, която ще остави само за себе си мечтата утешителка, която живееше в нея. При нея всичко излизаше незабавно и бе заявявано, рецитирано, разтръбявано и проектирано навън, обикновено под акомпанимента на огън и жупел.
	Имахме съседи и тези съседи не обичаха майка ми. Дребната буржоазия от Вилно не падаше по-долу от чужбинската и съвсем скоро срещу сноването на тази чужденка с нейните куфари и картонени кутии, преценявано като загадъчно и подозрително, бе подаден сигнал до полската полиция, твърде мнителна по онова време спрямо руските бежанци. Майка ми бе обвинена в продажба на крадени вещи. Не й струва никакво усилие да затвори устата на преследвачите си, но срамът, мъката и възмущението, както винаги приеха при нея крайно агресивна форма. След като хлипа няколко часа сред разпилените шапки — и до днес дамските шапки остават една от малките ми фобии — тя ме хвана за ръка и като ми заяви, че „те не знаят с кого си имат работа“, ме завлече извън апартамента, на стълбището. Онова, което последва, беше един от най-мъчителните мигове в моя живот — а съм преживял това-онова.
	Майка ми ходеше от врата на врата, звънеше, тропаше и приканваше всички да излязат на площадката. Едва бяха разменени първите оскърбления — тук майка ми винаги и безспорно вземаше връх — тя ме привлече към себе си, посочи ме на публиката и заяви високо и гордо с глас, който още кънти в ушите ми:
	— Дребни мръсни буржоазни въшки! Не знаете с кого имате честта да разговаряте! Синът ми ще бъде посланик на Франция, кавалер на Почетния легион, велик драматичен автор, Ибсен, Габриеле Д’Анунцио! Той…
	Потърси нещо окончателно размазващо, някаква върховна и безпрекословна проява на земен успех:
	— И ще се облича в Лондон!
	Още чувам здравия груб смях на „буржоазните въшки“ в ушите си. И сега се изчервявам, докато пиша тези редове. Чувам ги ясно и виждам подигравателните, изпълнени със злоба и презрение лица — виждам ги без омраза: това са човешки лица, позната работа. Вероятно си струва, за по-голяма яснота на този разказ, да кажем веднага, че днес съм Генерален консул на Франция, съратник на освобождението, Кавалер на почетния легион, и ако не съм станал нито Ибсен, нито Д’Анунцио, то не е защото не съм опитвал.
	И за да не стават грешки: обличам се в Лондон. Ненавиждам английската кройка, но нямам избор.
	Смятам, че никое събитие не е изиграло по-важна роля в живота ми от този пристъп на смях, който се стовари върху мен на стълбищната площадка в един стар блок във Вилно, на улица „Голяма Похуланка“ 16. На него дължа онова, което съм: за добро или за зло, този смях се превърна в мен.
	Майка ми стоеше изправена под вихрушката, с вдигната глава, притиснала ме до себе си. У нея нямаше и следа от притеснение или унижение. Тя _знаеше_.


	През няколкото последвали седмици животът ми не беше приятен. Макар да бях само на осем, чувството ми за смехотворно бе доста разбито и майка ми, естествено, имаше нещо общо с това. Оформих се малко по малко. Бавно, но сигурно се научих как панталонът ми да пада пред хората, без да чувствам ни най-малко притеснение. Това е част от възпитанието на всеки благоразположен мъж. Отдавна вече не се боя от смешното, днес знам, че човекът е нещо, което не може да бъде осмивано.
	Но през онези няколко минути, които престояхме на площадката под насмешката, сарказма и обидите, гърдите ми се бяха превърнали в клетка, от която отчаяно се мъчеше да се изтръгне едно обхванато от срам и паника животно.
	По това време в двора на блока имаше склад за дърва и любимото ми скривалище се намираше в средата на струпаните цепеници; чувствах се възхитително сигурно на това място, когато след умели акробатични номера — цепениците се издигаха на височината на два етажа — успявах да се промъкна дотам, защитен от всички страни от влажно и уханно дърво. Стоях там с часове с любимите си играчки, напълно щастлив и недосегаем. Родителите забраняваха на децата си да се доближават до паянтовата, опасна постройка: един разместен наръч дърва или случаен натиск можеха да срутят всичко и да ни погребат. Бях придобил голяма сръчност в промъкването през тесните коридори на този свят, където царувах като пълновластен господар и където и най-дребната несръчна стъпка рискуваше да предизвика срутване, но пък се чувствах у дома. Размествах ловко цепениците и си проправях тайни проходи, тунели и бърлоги, един цял закътан и приятелски настроен свят, тъй различен от другия, в който се вмъквах като пор и където клечах въпреки влагата, която постепенно мокреше дъното на панталона ми и вледеняваше гърба ми. Знаех точно кои дърва трябва да отместя, за да си отворя проход, и винаги внимателно ги намествах след себе си, за да подсиля чувството за недосегаемост.
	И тъй, този ден се втурнах към дървеното си владение веднага щом получих възможност да го направя благоприлично, тоест без да създавам впечатление, че оставям майка ми сама пред врага — останахме на бойното поле докрай и си тръгнахме последни.
	С няколко умели движения отворих тайните си тунели, върнах след себе си дървата на място, стигнах до сърцевината на постройката, която ме закриляше с пет-шест метра дебелина над главата ми, и тук, обграден от тази своеобразна черупка и най-сетне убеден, че никой не ме гледа, избухнах в ридания. Плаках дълго. След което внимателно огледах цепениците около и над мен, за да избера точно онези, които трябва да измъкна, за да се свърши веднъж завинаги; да може моята крепост от мъртво дърво да се сгромоляса върху мен изведнъж и да ме отърве от живота. Докосвах ги признателно една след друга. Още помня успокояващия им приятелски допир, мокрия си нос и внезапно обладалото ме спокойствие при мисълта, че никога повече няма да бъда унижаван. Движението трябваше да се състои в това да избутам цепениците едновременно с крака и с гръб.
	Застанах в позиция.
	След което си спомних, че в джоба си имам парче маков сладкиш, който сутринта бях откраднал от задната стаичка на един сладкар от блока, която той оставяше без надзор, когато имаше клиенти. Изядох сладкиша. След това отново застанах в позиция и с дълбока въздишка се приготвих да бутам.
	Спаси ме котаракът.
	Муцуната му внезапно изникна пред мен през цепениците и за миг се вгледахме един в друг с изненада. Беше невероятно пършив, келяв котарак с цвят на мармалад от портокали, раздрипани уши и с една от онези мустакати муцуни, разбойнически и всезнаещи, които старите котараци придобиват поради богатия си и разнообразен жизнен опит.
	Изгледа ме внимателно, а сетне без никакво колебание се залови да ми ближе лицето.
	Не си правех никакви илюзии за движещите сили на тази внезапна обич. Бузите и брадичката ми още бяха омазани с трохи от маковия сладкиш, залепнали от сълзите. Милувките му бяха изцяло користни. Но ми беше все тая. Усещането на грапавия, топъл език по лицето ми, ме накара да се усмихна с наслада — затворих очи и се отпуснах — нито в този миг, нито по-нататък в живота си, съм се опитвал да разбера какво по-точно се крие зад проявите на обич, които някой ми е засвидетелствал. Единствено важното бе, че тук имаше една приятелска муцунка и един старателен топъл език, който шареше по лицето ми с видима нежност и състрадание. Само толкова ми трябва, за да бъда щастлив.
	Когато котаракът приключи с излиянията, се чувствах далеч по-добре. Светът все още предлагаше възможности и приятелства, които човек не можеше да подмине просто така. Сега котаракът се отъркваше в лицето ми и мъркаше. Опитах се да подражавам на неговото мъркане и двамата си прекарахме чуден миг, като мъркахме кой от кой по-силно. Обрах трохите от сладкиша от дъното на джоба си и му ги дадох. Той изглеждаше заинтригуван и се опря в носа ми, вирнал опашка. Ухапа ме по ухото. Накратко, животът отново си струваше да бъде живян. Пет минути по-късно, се изкатерих навън от дървената постройка и подсвирквайки, се отправих към къщата с ръце в джобовете и котарак по петите.
	Оттогава винаги си мисля, че е хубаво човек да носи по някоя троха от сладкиш в живота, ако иска да го обичат истински безкористно.
	Няма нужда да казвам, че думите _французский посланик_ — посланик на Франция — ме преследваха навсякъде месеци наред, и когато сладкарят Мишка най-сетне ме хвана как на пръсти се изнизвам с огромно парче маков сладкиш в ръка, целият двор беше поканен да се увери, че дипломатическият ми имунитет не се простира до една добре позната част от моята особа.


>>	Глава VII

	Драматичното разкритие за бъдещото ми величие, което майка ми направи пред съседите от улица „Голяма Похуланка“ 16, не предизвика еднакъв ефект на присмех у всички.
	Сред тях беше и някой си господин Пьекьелни, което на полски означава „пъклен“. Не знам при какви обстоятелства предците на този прекрасен човек бяха придобили толкова необичайно име, но никога име не е стояло по-нелепо на окичения с него човек. Господин Пьекьелни приличаше на тъжен мишок, маниакално спретнат и припрян; беше толкова дискретен и безличен, и да го кажем направо, отсъстващ, колкото може да бъде човек, принуден въпреки всичко от силата на обстоятелствата да се откъсне, пък било то и малко, над земята. Беше плашлив и свършената убеденост, с която майка ми бе подхвърлила своето пророчество, положила ръка на главата ми, в най-чист библейски стил, дълбоко го бе впечатлила. Всеки път, когато се разминавахме по стълбите, той спираше и се вглеждаше в мен сериозно и с респект. Веднъж-дваж се престраши да ме потупа по бузата. След това ми подари две дузини оловни войници и една картонена крепост. Дори ме покани в апартамента си и ме натъпка с бонбони и локуми. Докато нагъвах — човек никога не знае какво ще му поднесе утрешния ден — човечецът седеше срещу мен и поглаждаше порижавялата си от тютюна брадичка. А след това един ден дойде и сърцераздирателната в молба, викът на сърцето, признанието за разяждащата и несдържана амбиция, която тази човешка мишка криеше под жилетката си.
	— Когато станеш…
	Огледа се наоколо с леко притеснение, вероятно наясно относно своята наивност, но неспособен да се овладее.
	— Когато стане… всичко онова, което майка ти каза.
	Наблюдавах го с внимание. Кутията локум едва беше начената. Инстинктивно долавях, че имам право на него единствено заради ослепителното бъдеще, което майка ми бе предсказала.
	— Ще бъда посланик на Франция — рекох с апломб.
	— Вземи си още локум — рече господин Пьекьелни, побутвайки кутията към мен.
	Взех си. Той леко се покашля.
	— Майките ги усещат тия неща — каза той. — Вероятно наистина ще станеш важен човек. Може даже да пишеш по вестниците, или пък книги…
	Наведе се към мен и сложи ръка на коляното ми. Сетне сниши глас.
	— Та! Когато започнеш да се срещаш с големи личности, с важни хора, обещай ми да им кажеш…
	Пламък на безумна амбиция блесна внезапно в очите на мишката.
	— Обещай да им казваш: на улица „Голяма Похуланка“ 16 във Вилно, живееше господин Пьекьелни…
	Погледът му бе втренчен с няма молба в моя. Ръката му лежеше на коляното ми. А аз си дъвчех локума и го гледах сериозно.
	В края на войната, в Англия, където бях дошъл четири години по-рано, за да продължа борбата, Нейно Величество кралица Елизабет, майка на настоящата владетелка, мина на преглед през ескадрилата ми в Хартфорд Бридж. Бях се изпънал в стойка мирно до самолета, заедно с екипажа си. Кралицата спря пред мен и със същата добра усмивка, която я бе направила толкова основателно популярна, ме попита от кой край на Франция произхождам. Тактично отговорих „от Ница“, за да не правя нещата твърде сложни за Нейно Величество. А след това… беше по-силно от мен. Стори ми се, че почти виждам как дребният човечец шава и ръкомаха, тропа с крак и си скубе брадицата в опит да привлече вниманието ми. Помъчих се да се сдържа, но думите сами изскочиха на устните ми, и решен да осъществя щурата мечта на мишката, съобщих на кралицата с висок и ясен глас:
	— На улица „Голяма Похуланка“ 16 във Вилно живееше един господин Пьекьелни…
	Нейно Величество наклони изящно глава и продължи прегледа. Когато мина пред мен, командващият ескадрилата „Лотарингия“, моят скъп Анри дьо Ранкур, ми хвърли отровен поглед.
	Обаче какво: бях си заслужил локума.
	Днес милият мишок от Вилно отдавна вече е приключил дребничкия си живот в крематориумите на нацистите, в компанията на още няколко милиона евреи от Европа.
	Но аз продължавам съвестно да се придържам към обещанието си по време на срещите ми с величията на този свят. От трибуните на ООН до Посолството в Лондон, от федералната палата в Берн до Елисейския дворец, пред Шарл де Гол и Вишински, пред високопоставените хора и строителите на бъдните хилядолетия никога не съм пропускал да спомена съществуването на дребния човечец и дори съм имал радостта повече от веднъж да успея да обявя по широко разпространените канали на американската телевизия, пред десетки милиони зрители, че на улица „Голяма Похуланка“ 16 във Вилно е живял един господин Пьекьелни, Господ да се смили над душата му.
	Но в крайна сметка, стореното — сторено, а костите на човечеца, превърнати при излизането им от пещта в сапун, дълго са служили на нацистите за задоволяване на нуждата им от чистота.
	Все така обичам локум. Но тъй като майка ми никога не ме е виждала другояче, освен като смесица от лорд Байрон, Гарибалди, Д’Анунцио, Д’Артанян, Робин Худ и Ричард Лъвското сърце, сега съм принуден строго да следя за линията си. Не успях да извърша всички подвизи, които тя очакваше от мен, но все пак успях да не направя голям корем. Всеки ден правя упражнения за гъвкавост, а два пъти седмично тичам. Тичам, тичам, о, как тичам! Също така се занимавам с фехтовка, стрелба с лък и пистолет, висок скок, скок от легнало положение, гирички и щанги, а освен това мога и да жонглирам с три топки. Разбира се, като стигнете до четирийсет и пет, е малко наивно да вярвате във всичко, което майка ви ви е казвала, но аз не мога да се сдържа. Не успях да оправя света, да победя глупостта и лошотията, да върна на човека достойнството и справедливостта, но все пак спечелих турнира по пинг-понг в Ница през 1932-а и все още всяка сутрин правя по дванайсет коремни преси от легнало положение, тъй че няма място за обезсърчение.


>>	Глава VIII

	Приблизително по същото време нашите дела тръгнаха на добре. „Парижките модели“ постигнаха голям успех и скоро беше наета още една работничка, за да насмогне на поръчките. Майка ми вече не прекарваше времето си да тича от врата на врата — сега клиентелата пълнеше салоните ни. Дойде ден, в който тя можа да пусне обява във вестниците, че оттук нататък нейната модна къща „чрез специално споразумение с господин Пол Поаре“ поема изключителното представителство „под прекия надзор на маестрото“ не само на шапките, но и на роклите. На входа беше закована табела с думите „Мезон Нувел, висша мода от Париж“, на френски и гравирани в златно. Майка ми никога не оставяше нещата наполовина. На това начало на успеха му липсваше елемент на трансценденталност, на божествена намеса, на _deux ex machine_, която да превърне този наш пръв успех в безвъзвратен погром над злата съдба. Седеше на розовото диванче в салона, скръстила крака, със забравена между устните цигара, а вдъхновеният й поглед следеше в пространството някакъв дързък замисъл, докато лицето й постепенно приемеше онова изражение, което започвах да разпознавам толкова ясно, смесица от хитрост, триумф и наивност. Седях в кресло срещу нея с този път законно придобит маков сладкиш в ръка. Понякога извръщах глава по посока на нейния поглед, но никога нищо не успявах да видя. Гледката на майка ми в момент, когато кроеше планове, бе за мен нещо приказно и разтърсващо. Чак забравях сладкиша и застивах с отворена уста и преливащ от гордост и възхищение.
	Трябва да кажа, че дори за малък град като Вилно, в тази нито литовска, нито полска, нито руска провинция, където вестникарските снимки още не съществуваха, хитрината, която майка ми беше замислила, беше твърде дръзка и съвсем лесно би могла за пореден път да ни изрита по друмищата с вързоп в ръка.
	И наистина, скоро едно съобщение уведоми „елегантната общественост“ във Вилно, че сам господин Пол Поаре, пристигнал специално от Париж, щял да открие салоните на „Висша мода Мезон Нувел“ на улица „Голяма Похуланка“ 16, в четири следобед.
	Както вече казах, вземеше ли майка ми някакво решение, винаги стигаше докрай и дори малко по-далеч. В уречения ден, когато цяла тълпа красиви, загладени дами се тълпяха в апартамента ни, тя не обяви, че „Пол Поаре е възпрепятстван и ни моли да го извиним“. Подобни дребни трикове не бяха в нейната природа. Решена да направи големия удар, тя представи господин Пол Поаре от плът и кръв.
	По време на „театралната й кариера“ в Русия се бе запознала с един френски актьор певец, един от онези вечно странстващи по турнета в периферията актьори без талант и без надежда, някой си Алекс Гюбернатис. По това време той живуркаше във Варшава, където бе станал театрален перукер, след като бе затегнал с няколко дупки колана на своята амбиция като бе преминал от бутилка коняк дневно на бутилка водка. Майка ми му изпрати билет за влака и седмица по-късно в салоните на „Мезон Нувел“ Гюбернатис превъплъщаваше великия маестро на парижката висша мода Пол Поаре. В този случай даде всичко от себе си. Облечен в невероятна шотландска пелерина, ужасно впит пепитен панталон, който щом той се наведеше да целуне ръка на дамите, разкриваше малък, заострен задник, и мека вратовръзка, завързана върху прекомерно голяма адамова ябълка, той се намести в едно кресло и изпъна безкрайни крака по прясно излъскания паркет с чаша пенливо вино в ръка, заразказва с фалцет за величието и опиянението на парижкия живот, зацитира славни имена, изчезнали от сцената преди двайсет години, и на няколко пъти прекара пръсти през перуката си като някакъв Паганини на косата. За жалост, към края на следобеда под въздействието на пенливото вино той помоли присъстващите за тишина и започна да рецитира второто действие на „Орлето“*, а след това, когато природата взе връх, залая с ужасно весел глас фрагменти от своя репертоар от кабаретата, между които един леко загадъчен рефрен, останал в паметта ми: „Ах! Потърси го, потърси го, потърси го, намери го!“, с тракане с ток, щракане с възлести пръсти и особено мръснишко намигване към жената на диригента на общинския оркестър. В този момент майка ми счете за по-разумно да го отведе в стаята на Аниела, където го сложи да си легне на леглото и го заключи с две превъртания на ключа, а същата вечер, с шотландската пелерина и душата си на низвергнат артист, той се качи обратно на влака за Варшава, с многословни протести срещу подобна неблагодарност и неразбиране на дарбите, с които небето го било отрупало.
	[* Пиеса от Едмон Ростан. — Б.пр.]
	Присъствах на откриването в черен кадифен костюм, не изпусках от очи прекрасния господин Гюбернатис и около двайсет и пет години по-късно той ми послужи за вдъхновение за образа на Саша Дарлингтън в „Големия дрешник“.
	Не мисля, че тази малка измама имаше само рекламни мотиви. Майка ми имаше нужда от чудеса. Цял живот мечта за някаква висша проява на абсолюта, за размахана вълшебна пръчица, която да затвори устата на неверниците и на присмехулниците и да възцари справедливост над нищите и обезправените. Когато в седмиците, предшестващи откриването на салоните ни, тя стоеше със зареян в пространството поглед и изпълнено с удивление и вдъхновение лице, днес знам какво е виждала: виждала е как господин Пол Поаре се появява пред насъбралата се клиентела, вдига ръка, моли за тишина, и посочвайки на присъстващите майка ми, дълго възхвалява вкуса, таланта и артистичното вдъхновение на изключителния си представител във Вилно. Но въпреки всичко знаеше, че чудеса рядко стават и че небето има други дела за вършене. Тъй че с една от малко гузните си усмивки тя бе стъкмила чудото със собствени сили и леко бе помогнала на съдбата — трябва да признаем все пак, че съдбата има повече вина от майка ми и май на нея повече има какво й да се прощава.
	Във всеки случай, доколкото ми е известно, измамата никога не бе разбулена, и на „Мезон Нувел, салон за висша парижка мода“ бе дадено бляскаво начало. След няколко месеца вече цялата богата клиентела се обличаше при нас. Парите започнаха да прииждат в касите ни. Апартаментът беше преобзаведен, дебели килими покриха паркета, а аз се тъпчех с локум, докато, седнал в някое кресло, гледах как красивите дами се събличат пред мен. Майка ми много държеше да съм винаги там, облечен в коприна и кадифе; показваше ме на тези особи, водеше ме до прозореца и ме подканваше да обърна очи към небето, за да могат клиентките да се полюбуват как подхожда то на техния син цвят; галеха ме по главата, питаха ме за годините и изпадаха във възторг, докато аз ближех захарта по локума и любопитно разглеждах всички онези нови за мен неща, с които бе надарено женското тяло.
	Още си спомням за една певица от Операта във Вилно, чието име или псевдоним беше госпожица Изключителна. Тогава да съм бил на малко повече от осем.
	Майка ми и моделиерката бяха излезли от салона с „парижкия модел“, за да нанесат последни поправки. Аз останах сам със силно разсъблечената госпожица Изключителна. Разглеждах я парче по парче и си ближех локума. Сигурно нещо в погледа ми се е сторило познато на госпожица Изключителна, защото тя внезапно грабна роклята си и се покри с нея. Тъй като продължих да я оглеждам, тя изтича и се скри зад огледалото на тоалетната маса. Хвана ме яд, заобиколих масата и решително се изтъпаних пред госпожица Изключителна разкрачен и с изпъчен корем, и заблизах замечтано локума си. Когато майка ми се върна, ни завари така, застинали един пред друг в ледено мълчание.
	Помня, че след като ме накара да изляза от салона, майка ми ме стисна в обятията си и ме целуна с особена гордост, сякаш най-сетне бях започнал да оправдавам надеждите, които бе вложила в мен.
	За беда, вече ми беше забранено да влизам в салона. Често си казвам, че с малко повече сръчност и по-малко откровен поглед, можех да спечеля поне още шест месеца.


>>	Глава IX

	Плодовете на благоденствието ни започнаха да се сипят върху мен. Получих френска гувернантка и се обличах в елегантни кадифени костюми, шити по поръчка, с жаба` от коприна и дантела, а при лошо време се увивах в странно наметало от катеричи кожи, което със стотиците си сиви опашчици, обърнати навън, предизвикваше бурен смях у минувачите. Получих уроци по добро държание. Научиха ме как да целувам ръка на дамите, как да ги поздравявам с един вид гмуркане напред, придружено с прибиране на единия крак до другия, как да им поднасям цветя: по тези две точки, целуването на ръка и поднасянето на цветя, майка ми беше особено неотстъпчива.
	— Без това доникъде няма да стигнеш — ми казваше тя доста загадъчно.
	Веднъж-дваж седмично, когато няколко престижни клиентки посещаваха салоните ни, гувернантката ми, след като ме бе изчеткала, намазала с помада, изпънала чорапите ми и внимателно завързала огромното копринено жабо` под брадичката ми, ме караше да упражнявам появата си в обществото.
	Ходех от дама на дама, като изпълнявах поклона си, прибирах крак до крак, целувах ръка и вдигах очи колкото можех по-високо към светлината, както ме бе учила майка ми. Дамите любезно се прехласваха, а онези, които умееха да покажат най-силен възторг при възклицанията си, обикновено получаваха значителна отстъпка от цената на „последния парижки модел“. Колкото до мен, тъй като вече нямах друга амбиция, освен да доставя удоволствие на жената, която толкова обичах, на честичко вдигах очи към светлината, без дори да изчакам да ме помолят — най-много да си позволях за собствено удоволствие да помърдам с уши, дребна дарба, чиято тайна бях научил от другарите по игри в двора. След което, отново целунал ръка на дамите, изпълнил поклоните и тракнал с токове, с радост изтичвах зад склада за дърва, където с трирога книжна шапка на главата и със сопа като оръжие, защитавах Елзас и Лотарингия, превземах Берлин и завладявах света чак до времето за следобедна закуска.
	Често виждах майка ми да влиза в моята стая преди сън. Надвесваше се над мен и тъжно се усмихваше. След това казваше:
	— Вдигни очи…
	Вдигах очи. Майка ми дълго оставаше надвесена над мен. След това ме обгръщаше с ръце и ме притискаше до себе си. Усещах сълзите й по бузите си. Най-накрая се усетих, че в това има нещо загадъчно и че не аз предизвиквах тези смущаващи сълзи. Един ден най-сетне разпитах Аниела за това. С нарастването на материалното ни благосъстояние, Аниела бе издигната в „управляваща персонала“ и щедро възнаградена. Тя ненавиждаше гувернантката ми, която стоеше между нас, и правеше всичко възможно, за да превърне в невъзможен живота на „мамзелката“, както я наричаше. И тъй, един ден се хвърлих в прегръдката й и я запитах:
	— Аниела, защо мама плаче, щом погледне очите ми?
	Аниела се притесни. Беше с нас от самото ми раждане и нямаше много неща, които да не знае.
	— Заради цвета им е.
	— Но защо? Какво им е на очите ми?
	Аниела въздъхна тежко.
	— Карат я да мечтае — рече тя предпазливо.
	Трябваха ми доста години, за да се ориентирам в този отговор. Един ден го проумях. Майка ми беше вече на шейсет, а аз на двайсет и четири, но понякога погледът й търсеше очите ми с необятна тъга, и тогава знаех, че във въздишката, която повдигаше гърдите й, не ставаше дума за мен. Оставях я. Да ми прости Господ, случвало се е дори, когато вече бях мъж, нарочно да вдигам очи срещу светлината, за да й помогна да си спомни: винаги съм правил за нея всичко, което съм могъл.
	В обучението, което майка ми искаше да ми даде, за да ме превърне в светски мъж, не бе пропуснато нищо. Сама ми преподаде уроци по полка и валс, единствените танци, които знаеше.
	След като клиентките си тръгнеха, салонът биваше весело осветен, килимите навивани на руло, един грамофон наместван върху масата, а майка ми сядаше в едно от наскоро купените кресла Луи XVI. Приближавах се до нея, покланях се, поемах ръката й и раз — два-три, раз — два-три, се плъзвахме по паркета под неодобрителния поглед на Аниела.
	— Дръж се изправен! Отброявай ясно такта! Вдигни малко брадичката, гледай дамата гордо и се усмихвай, сякаш си запленен!
	Гордо повдигах брадичка, усмихвах се, сякаш съм запленен, и раз — два-три, раз — два-три — подрипвах по проблясващия паркет. След това придружавах майка ми до креслото, целувах й ръка и й се покланях, а майка ми ми благодареше с изящно движение на главата, докато си повяваше с ветрилото. Въздишаше и от време на време казваше убедено, докато се опитваше да си поеме дъх:
	— Ще спечелиш награда на конните състезания!
	Вероятно ме виждаше как в бялата униформа на офицер от гвардията прескачам препятствие под прималелия поглед на Анна Каренина. В поривите на нейното въображение имаше нещо изненадващо демоде и известна поовехтяла романтика; мисля, че по този начин се мъчеше да пресъздаде около себе си един свят, който никога не бе познавала другояче, освен от руските романи отпреди 1900-а, дата, която според нея бележеше края на добрата литература.
	Три пъти седмично майка ми ме хващаше за ръка и ме водеше на манежа на лейтенант Свердловски, където самият лейтенант ме посвети в тайните на ездата, на фехтовката и на стрелбата с пистолет. Лейтенантът беше мъж висок и сух, младолик, с костеливо лице, въоръжено с огромен бял мустак а ла Лиоте*. На осем, със сигурност бях най-младият му ученик и ми беше ужасно трудно да вдигам огромния пистолет, който ми подаваше. След половин час рапира, половин час стрелба и половин час езда — гимнастика и дихателни упражнения. Майка ми си седеше в един ъгъл, пушеше цигара и наблюдаваше със задоволство моя напредък.
	[* Юбер Лиоте — прочут френски военен от времето на колониалните войни през ХІХ в. и Първата световна война. — Б.пр.]
	Лейтенант Свердловски, който говореше с призрачен глас и май не познаваше друга страст в живота, освен „промушващ удар“ и „прицелване в сърцето“, както казваше той, хранеше към майка ми безгранично възхищение. Нашето идване винаги предизвикваше вълна от симпатия. Заставах пред бариерата в компанията на други стрелци, запасни офицери, пенсионирани генерали, елегантни младежи безделници, слагах ръка на хълбока, опирах тежкия пистолет на ръката на лейтенанта, задържах дъха си и стрелях. След това картонената мишена беше представяна на майка ми за преглед. Тя поглеждаше дупчицата, сравняваше резултата с предишния сеанс и изсумтяваше със задоволство. След особено успешна стрелба прибираше мишената в чантата си и си я носеше вкъщи. Неведнъж ми казваше:
	— Нали ще ме защитаваш? Още няколко годинки, и…
	Правеше неясен широк жест, руски жест. Колкото до лейтенант Свердловски, той поглаждаше дългите си, щръкнали мустаци, целуваше ръка на майка ми, тракваше с токове и казваше:
	— Ще го превърнем в кавалер.
	Самият той ми даде уроци по фехтовка и ме накара да правя дълги преходи през полето с раница на гръб. Учех също латински, немски — по онова време английският още не съществуваше, или поне беше смятан от майка ми само за търговско улеснение за дребни хорица. Сега с някоя си госпожица Гладис учех шими и фокстрот и когато майка ми даваше прием, често ме вадеха от леглото, обличаха ме, завличаха ме в салона и ме подканваха да рецитирам басни от Лафонтен, след което, вдигнал, както се полага, очи към полилея, целунал ръка на дамите и тракнал крак о крак, бях освобождаван да се оттегля. С подобна програма нямах време да ходя на училище, където, между другото, обучението се провеждаше не на френски, а на полски, и беше напълно безпредметно за нас. Но вземах уроци по смятане, история, география и литература от върволица учители, чиито имена и лица са оставили толкова малко следи в паметта ми, колкото и предметите, които бяха натоварени да ми преподават.
	Случваше се майка ми да обяви:
	— Тази вечер отиваме на кино.
	И вечерта, увит в катеричата си пелерина, или ако сезонът бе благоприятен, с бял шлифер и моряшка шапка, вървях по дървените тротоари на града, с майка ми под ръка. Тя свирепо съблюдаваше моите добри маниери. Все трябваше да изтичвам да й отварям вратата и да я държа, докато тя мине. Веднъж във Варшава се сетих, че дамите винаги трябва да минават първи, и галантно се отдръпнах пред нея, докато слизахме от един трамвай. Майка ми на мига ми вдигна сцена пред двайсетината души, които се блъскаха на спирката: бях уведомен, че кавалерът трябва да слезе пръв и след това да предложи ръка на дамата, за да й помогне. Колкото до целуването на ръка, и до днес все още не мога да се отърва от него. В Съединените щати за мен това е непрестанен извор на недоразумения. В девет от десет случая, когато след кратка мускулна схватка успея да поднеса ръката на някоя американка до устните си, тя ми подхвърля изненадано „Тенк ю!“ или пък, приемайки го като проява на твърде лично внимание, изтръгва тревожно ръката си, или, нещо още по-мъчително, особено, когато става дума за зряла дама, ми отправя закачлива усмивка. Иди им обясни, че правя само онова, което майка ми ми е казвала да правя!
	Не знам дали един от филмите, които гледахме заедно, или поведението на майка ми след филма оставиха у мен този чудат и неизличим спомен. И досега виждам как главният актьор, облечен в черна черкезка униформа и с рунтав калпак на главата, се вглежда от екрана в мен с бледия си поглед, под разтворени като крила вежди, докато пианистът в залата свири тиха, носталгична и понакуцваща мелодия. Щом излязохме от киното, закрачихме, хванати за ръка, през пустия град. От време на време усещах как пръстите на майка ми стискат моите почти болезнено. И когато се обръщах към нея, виждах, че плаче. Вкъщи, след като ми помогна да се съблека и подпъхна чаршафа ми в леглото, ме помоли:
	— Вдигни очи.
	Вдигнах очи към лампата. Тя дълго стоя надвесена над мен, а след това, със странна триумфираща усмивка, усмивка на победител и притежател, ме привлече към себе си и ме стисна в обятията си. Между другото, случи се, че малко след отиването ни на кино за децата от доброто общество в града беше организиран маскен бал. Разбира се, бях поканен на него: майка ми властваше като царица над местната мода и бяхме много желана компания. Щом поканата пристигна, шивашкото ателие бе заето изцяло с изработването на моя костюм.
	Почти не се налага да казвам, че отидох на бала, облечен като черкезки офицер с кама, рунтав калпак, патрондаш и всичките му тралала.


>>	Глава X

	Един ден получих неочакван подарък. Беше малък велосипед, точно като за моя ръст. Името на тайнствения изпращач не ми беше разкрито и всичките ми въпроси останаха без отговор. Аниела, след като дълго време гледа колелото, рече простичко и с оживление в гласа:
	— От далеч идва.
	Майка ми и Аниела дълго обсъждаха въпроса, дали трябва да приемат подаръка, или да го върнат на изпращача. Не ми бе позволено да присъствам на обсъжданията, но със стегнато сърце и изпотен от страх, че прекрасното возило може да ми се изплъзне, открехнах вратата на салона и хванах няколко трохи от непонятния разговор:
	— Вече нямаме нужда от него.
	Беше произнесено от Аниела с доста суров тон. Майка ми плачеше в един ъгъл. Аниела продължи:
	— Малко късно се сеща за нашето съществуване.
	След това гласът на майка ми, странно умолителен — нямаше навика да умолява — рече почти свенливо:
	— Все пак, мило е от негова страна.
	На което Аниела отсече:
	— Можеше да се сети за нас по-рано.
	Единственото, което ме интересуваше по това време беше да разбера дали мога да задържа колелото. В крайна сметка майка ми ми позволи. И както имаше навик да ме засипва с учители — учител по калиграфия — Господ да се смили над него!, ако можеше да види почерка ми, горкичкият, сигурно щеше да се надигне от гроба — учител по произношение, учител по държание — в това също не съм проявил кой знае каква дарба досега и всичко, което съм запомнил от неговите уроци е, че не бива да виря кутре, докато държа чашата с чай — учител по фехтовка, по стрелба, по езда, по гимнастика, по… един баща щеше да свърши по-добра работа. Накратко, щом се сдобих с колело, веднага се сдобих и с учител по колело и след няколко падания и несполуки при овладяването, вече можеха да ме видят как гордо въртя педалите на миниатюрното си колело по грубите павета на Вилно, по петите на тъжен длъгнест младеж със сламена шапка, известен в квартала като „спортист“. Беше ми категорично забранено да карам сам по улиците.
	Една хубава сутрин, когато се върнах от разходка с инструктора ми, намерих малка тълпа, струпана във входа на блока да пуска лиги пред гледката на огромен жълт кабриолет, спрян пред задния вход. На волана седеше шофьор в ливрея. Челюстта ми увисна, очите ми се ококориха и се вцепених на място пред такова чудо. Автомобилите бяха все още рядкост по улиците на Вилно, а и онези, които се движеха по тях, нямаха много общо с изумителното творение на човешкия гений, което виждах. Едно другарче, син на обущар, ми подхвърли с почтително: „У вас е“. Зарязах колелото и хукнах да разбера какво става.
	Вратата ми бе отворена от Аниела и без да ми обясни нито думичка, тя ме хвана за ръка и ме отведе в стаята ми. И тук се зае с необикновени грижи за моята чистота. Шивашкото ателие се втурна да помага и всички момичета, под ръководството на Аниела, се заеха да ме търкат, сапунисват, мият, парфюмират, обличат, събличат, пак обличат, да ми обуват обувките, вчесват и мажат с помада с припряност, каквато никога повече не срещнах, но която все очаквам от хората, с които живея. Често, като се върна от работа, паля пура, сядам в някое кресло и очаквам някой да се погрижи за мен. Очаквам напразно. Колкото и да се утешавам с мисълта, че в днешно време нито един трон не е сигурен, малкият принц у мен продължава да се чуди. Накрая ставам и отивам да си взема вана. Принуден съм да се събличам и събувам сам и вече няма кой дори гърба да ми изтърка. Аз съм един велик неразбран.
	Поне половин час Аниела, Мария, Стефка и Халинка се суетиха край мен. Сетне, със зачервени и болезнени от четките уши, огромен възел от бяла коприна около врата, бяла риза, син панталон и обувки с бели и сини панделки, бях въведен в салона.
	Посетителят седеше в едно кресло с изпънати крака. Бях стреснат от странния му поглед, обезпокоително светъл и втренчен, и някак животински, под вежди, които сякаш даваха на очите му криле. Леко иронична усмивка пробягваше по стиснатите му устни. Бях го гледал на кино два или три пъти и го разпознах на часа. Той ме разглежда дълго, хладно, с особено дистанцирано любопитство. Бях много боязлив, ушите ми кънтяха и горяха, а мирисът на одеколон, който се носеше около мен, ме караше да кихам. Смътно чувствах, че се случва нещо важно, но нямах представа какво. Като светски мъж все още бях дебютант. Накратко, напълно вцепенен и объркан от подготовката, която бе предшествала появата ми в салона, и стреснат от втренчения поглед и загадъчната усмивка на посетителя, а още повече от тишината, с която ме приеха и необичайното поведение на майка ми, която никога не бях виждала тъй бледа, така напрегната, със застинало и подобно на маска лице, допуснах непоправим гаф. Като прекалено добре дресирано куче, което не може да спре да прави своя номер, приближих до дамата, която придружаваше непознатия, поклоних се, тракнах крак о крак, целунах й ръка, а след това, напълно изгубил ума и дума, се доближих до самия посетител и целунах ръка и на него.
	Нелепата ми постъпка беше с щастлив край. Атмосферата на ледено вцепенение, която витаеше из салона, веднага изчезна. Майка ми ме грабна в прегръдка. Хубавата червенокоса дама в рокля с цвят на кайсия също ме прегърна. А посетителят ме взе на коленете си и докато хлипах, осъзнал чудовищния си гаф, ми предложи да идем да се поразходим с колата, в резултат на което сълзите ми мигновено пресъхнаха.
	Често щях да се виждам с Иван Мосжухин на Лазурния бряг, в „Голямото синьо“, където ходех да пия кафе с него. Той бе прочута кинозвезда до идването на говорещото кино. В този момент силният му руски акцент, от който той между другото така и не направи опит да се отърве, направи кариерата му твърде трудна и постепенно го обрече на забрава. На няколко пъти ми помогна да стана фигурант в негови филми, за последен път през 1935-а или 1936-а, в една история за контрабандисти и подводници, където накрая той издъхваше сред облак дим, а корабът му бе обстрелван и потопен от Хари Бор. Филмът се наричаше „Ничего“. Плащаха ми по петдесет франка дневно: цяло богатство. Ролята ми се състоеше в това да стоя подпрян на такелажа и да се взирам в морето. Това беше най-красивата роля в живота ми.
	Мосжухин почина малко след войната, изпаднал и забравен. До самия край той съхрани изумителния си поглед и онова толкова характерно за него физическо достойнство, мълчаливо, леко надменно, иронично и сдържано преситено.
	От време на време си уреждам с някоя филмотека да гледам старите му филми.
	В тях той винаги играе ролята на романтичен герой и благороден авантюрист; спасява империи, побеждава със сабя и пистолет; препуска в бяла гвардейска униформа, отмъква с коня си красиви пленнички, изтърпява без да трепне мъчения в името на Царя, по петите му жените мрат от любов… Излизам потръпващ при мисълта за всичко, което майка ми е очаквала от мен. Между другото продължавам по малко да правя физкултура, всяка сутрин, за да се поддържам бодър.
	Посетителят си тръгна същата вечер, но ни направи щедър жест. В продължение на осем дни патешко жълтият пакард и шофьорът в ливрея останаха на наше разположение. Времето беше хубаво и щеше да е много приятно да изоставим тежките павета на града и да идем да се поразходим из литовската гора.
	Но майка ми не беше жена, която губи самообладание и оставя дъхът на пролетта да я опияни. Тя имаше усет за важните неща, вкус към реванш и ясната воля да срази своите неприятели. Тъй че автомобилът беше използван с тази единствена и изключителна цел. Всяка сутрин към единайсет майка ми ме караше да облека най-хубавите си дрехи — самата тя се обличаше изключително дискретно — шофьорът отваряше вратичката, качвахме се и в продължение на два часа кабриолетът със смъкнат гюрук обикаляше бавно из града и ни развеждаше из всички обществени места, посещавани от „доброто общество“: Кафене „Рудницки“, ботаническата градина, и майка ми не пропускаше да поздрави със снизходителна усмивка онези, които я бяха приели зле, бяха я наранили или се бяха отнесли към нея отвисоко по времето, когато обикаляше от къща на къща с картонените кутии под мишница.
	На осемгодишните деца, които евентуално стигнат до това място от моя разказ и които като мен са преживели голямата си любов преждевременно, бих искал тук да дам няколко практични съвети. Предполагам, че всички те страдат от студа като мен и че стоят с часове на слънце в опит да открият малко от топлинката, която са познали. Препоръчват се също така дълги престои на тропиците. Един хубавичък огън в камината не е за подценяване и алкохолът може да помогне до известна степен. Предлагам им също решението на друго осемгодишно дете на едни приятели, пак така единствено дете, което е посланик на страната си някъде по света. Накара да му ушият пижама, която се топли с електричество, и спи под одеяло и върху матрак, също така загрявани с ток. Трябва да се опита. Не твърдя, че това ще ви накара да забравите майчината любов, но не е за пренебрегване.
	Вероятно е дошло време да се обясня откровено по един деликатен въпрос, с риск да шокирам и да разочаровам някои от читателите си и да мина за извратен син в очите на някои съдържатели на модни психоаналитични школи: по отношение на майка си никога не съм имал кръвосмесителни пориви. Знам, че този отказ да погледна нещата право в очите веднага ще накара посветените да се усмихнат и че никой не може да гарантира за собственото си подсъзнание. Бързам също така да добавя, че дори недодялан човек като мен се прекланя пред Едиповия комплекс, откриването и илюстрирането на който прави чест на Запада и със сигурност представлява, заедно с нефта от Сахара, едно от най-плододайните находища на природни богатства от нашите дълбини. Бих казал дори нещо повече: осъзнаващ малко азиатския си произход и за да се покажа достоен за западната общност, която тъй щедро ме прие, често съм се напъвал да извикам образа на майка си под ъгъла на либидото, за да освободя своя комплекс, в който не съм си позволявал да се съмнявам, да го изложа под силната светлина на културата и изобщо да покажа, че ми стиска и че стане ли дума да отстоявам мястото си между духовните просветители, атлантическата цивилизация може напълно да разчита на мен докрай. Но безуспешно. А пък откъм татарските си предци вероятно наброявам немалко бързи ездачи, които сигурно не са трепвали, ако репутацията им е оправдана, нито пред изнасилване, нито пред кръвосмешение, нито пред което и да било друго наше знаменито табу. И тук, без да искам да си търся извинения, мисля, че все пак мога да дам обяснение. Макар да е вярно, че никога не съм стигнал дотам да желая физически майка си, то не беше толкова заради кръвната връзка, която ни обединяваше, а защото по онова време тя вече беше възрастна, а при мен сексуалният акт винаги е бил свързан с условието за младост и известна физическа свежест. Източната ми кръв дори винаги ме е правила, признавам го, особено чувствителен към ранната възраст, а с натрупването на годините тази склонност, съжалявам, че трябва да го кажа, само се изостри у мен — почти всеобщо правило, както са ми казвали, при азиатските сатрапи. Затова смятам, че към майка ми, която никога не съм познавал като млада, съм изпитвал само платонични и топли чувства. Не съм по-заблуден от другите и знам, че подобно твърдение бездруго ще бъде прието както му се полага, тоест наопаки, от онези трескави паразити, които смучат душите, каквито са три четвърти от днешните дълбинни психотерапевти. Тези витии ми обясниха, че ако например твърде много търсите жените, то било, защото в действителност сте хомосексуалист, който иска да избяга от себе си; ако близкият контакт с мъжко тяло ви отблъсква — да си призная ли, че такъв е моят случай? — то било, защото сте малко нещо негов любител, и за да стигнем до дъното на тази желязна логика, ако допирът до труп дълбоко ви отвращава, то е защото в подсъзнанието си сте засегнат от некрофилия и неустоимо привличан, едновременно като мъж и жена, от всичката тази прелестна вкочаненост. Психоанализата, както и всичките ни идеи, днес приемат абсурдна тоталитарна форма и тя се мъчи да ви вкара в калъпа на собствената си извратеност. Тя запълва освободеното от суеверията поле, ловко се забулва в семантичен жаргон, който сам кове собствените си аналитични елементи и привлича клиентелата със средствата на психическо сплашване и шантаж, малко като американските рекетьори, които ви натрапват своята закрила. Тъй че на драго сърце оставям на шарлатаните и на чалнатите, които ни управляват в толкова много области, грижата да обясняват моето чувство към майка ми с някакъв вид патологично раздуване: като имам предвид в какво са се превърнали в нашите ръце свободата, братството и най-благородните човешки стремежи, не виждам защо пък простотата на синовната обич да не се изкриви в болните им мозъци по подобие на всичко останало.
	Ще се примиря с диагнозата им и заради това, че никога не съм гледал на кръвосмешението в ужасяващата светлина на погибел и вечно проклятие, каквато лъжлив морал положи нарочни усилия да хвърли върху една форма на сексуално буйство, което според мен заема изключително скромно място в стълбицата на всички наши видове деградация. Всички изстъпления на кръвосмешението ми изглеждат далеч по-приемливи от тези в Хирошима, в Бухенвалд, отрядите за екзекуции, терора и полицейските мъчения, хиляди пъти по-благонравни от левкемията и други вероятни и прекрасни генетични резултати от усилията на нашите учени. Никой никога няма да успее да ме накара да откривам в сексуалното поведение на хората критерий за добро и зло. Злокобната физиономия на един прочут физик, който съветва цивилизования свят да продължи да извършва ядрени опити, ми е несравнимо по-противна от мисълта за син, който спи с майка си. В сравнение с интелектуалните, научни и идеологически извращения на нашия век, всички сексуални извращения будят в сърцето ми най-нежна прошка. Момиче, което разтваря бедрата си за народа срещу заплащане, изглежда като милосърдна сестра и като жена, която почтено раздава насъщния хляб, ако човек сравни кротката й продажност с проституцията на учените, които дават по наем своите мозъци за разработката на генетично отровителство и на атомен кошмар. В сравнение с извращенията на душата, на ума и на идеала, на който са се отдали предателите на човешкия вид, сексуалните ни брътвежи, продажни или не, кръвосмесителни или не, придобиват около трите скромни сфинктера, с които разполага нашата анатомия, ангелската невинност на детска усмивка.
	И накрая, за да затворя напълно порочния кръг, ще кажа още, че съм наясно колко лесно това минимизиране на кръвосмешението може да бъде изтълкувано като хитрина на подсъзнанието, което се мъчи да опитоми онова, което едновременно го ужасява и сладко го привлича, и след като по този начин съм направил всички чупки с крак и трите задължителни обиколки на дансинга под мелодията на добрия стар виенски валс, се връщам към своя смирен хумор.
	Тъй като почти няма нужда да казвам, че чувството, което ме подтиква да се опитвам тук да разказвам всичко това, е всеобщият, братски и лесно разпознаваем характер на нежността ми: не съм обичал майка си ни повече, ни по-малко, ни по-различно от повечето смъртни. Най-искрено смятам и че младежкият ми порив да хвърля света в краката й бе до голяма степен безличен, и каквато и да беше — нека всеки прецени по свое желание, по своята мярка и според своето сърце — природата, сложна или елементарна, на нашата обвързаност, едно поне днес, като хвърля последен поглед към живота си, ми изглежда ясно: за мен тук ставаше дума много повече за необуздана воля да облея с победоносна светлина по-скоро общата човешка участ, отколкото орисията на един-единствен любим човек.


>>	Глава XI

	Бях вече почти на девет, когато се влюбих за първи път. Целият бях погълнат от мощна, всеобхватна страст, която напълно ми отрови и за малко да ми струва живота.
	Беше на осем и се казваше Валентина. Бих могъл да я описвам дълго и докато ми секне дъхът, а ако имах глас, нямаше да спирам да възпявам нейната красота и кротост. Беше тъмнокоса със светли очи, възхитително оформена, облечена в бяла рокля, и държеше топка в ръка. Видях как се появява пред мен в склада за дърва, там, където започваше копривата, покриваща земята до зида на съседната овощна градина. Не мога да опиша вълнението, което ме облада: знам само, че краката ми омекнаха и сърцето ми така се разподскача, че погледът ми се замъгли. Твърдо решен да я прелъстя на мига и завинаги, тъй че никога в живота й да няма място за друг мъж, направих, каквото ми бе казала майка ми, и небрежно облегнат на цепениците, вдигнах очи към небето, за да я пленя. Но Валентина не беше жена, която се оставя да я смаят. Стоях си там с вдигнати към слънцето очи, докато по лицето ми рукнаха сълзи, но жестокото момиче през цялото това време продължи да си играе с топката, без да изглежда ни най-малко заинтригувана. Очите ми изхвръкнаха, всичко около мен стана огън и жупел, а Валентина не ми хвърли дори един поглед. Напълно изтерзан от нейното безразличие, когато толкова красиви дами в салоните на майка ми прилежно бяха изпадали във възторг пред сините ми очи, полуослепял и изгърмял, така да се каже, наведнъж всичките си патрони, изтрих сълзи, обявих безусловна капитулация и й подадох трите зелени ябълки, които току-що бях свил от овощната градина. Тя ги прие и заяви сякаш между другото:
	— А заради мен Янек изяде цялата си колекция от пощенски марки.
	И така започна моето мъченичество. През следващите дни изядох заради Валентина няколко шепи земни червеи, множество пеперуди, кило череши с костилките, една мишка и за завършек мога да кажа, че само на девет, доста по-ранна възраст от тази на Казанова, се наредих сред най-великите любовници на всички времена, като извърших любовен подвиг, който, доколкото знам, никой досега не е постигал. Заради своята любима изядох един гумен шушон.
	Тук трябва да отворя скоба.
	Знам, че щом стане дума за любовните им подвизи, мъжете са твърде склонни към самохвалство. Като ги слуша човек, любовните им геройства уж не знаят граници, а пък не ви дават никакви подробности за тях.
	Тъй че никого не карам да ми вярва, когато твърдя, че за възлюбената си съм изял още: едно японско ветрило, десет метра памучна връв, килограм костилки от череши — Валентина сдъвкваше, така да се каже, моята работа, като изяждаше месестата част и ми подаваше костилките — и три червени рибки, които бяхме хванали в аквариума на учителя й по музика.
	Господ знае какво са ме карали да преглъщам жените в живота ми, но никога повече не съм познавал толкова ненаситна природа. Беше Месалина с добавка от Теодора Византийска. След подобно преживяване, може да се каже, че съм научил всичко за любовта. Бях се образовал. Оттогава нататък само продължавах по траекторията.
	Прелестната ми Месалина беше само на осем, но физическите й изисквания надхвърляха всичко, което ми бе дадено да позная в живота. Тичаше пред мен в двора и ми сочеше с пръст ту купчина листа, ту пясък или стара тапа и аз изпълнявах, без да мрънкам. Че и бях ужасно щастлив, задето съм бил в услуга. В даден момент започна да бере букет от маргаритки, а аз със страх наблюдавах как той расте в ръцете й — но изядох и маргаритките под бдителния й поглед — тя вече знаеше, че в тия игри мъжете все гледат да кръшнат — в който напразно търсех да зърна възхищение. Без сянка от признание или признателност, тя отново припна нанякъде, за да се върне след малко с няколко охлюва, които ми протегна в шепа. Смирено изядох и охлювите с черупката и всичко.
	В онази епоха не учеха децата на нищо, свързано с тайната на половете, и бях уверен, че именно така се прави любов. И вероятно бях прав.
	Най-тъжното беше, че не успявах да я впечатля. Едвам бях довършил охлювите, и тя ми заяви:
	— Йозек изяде заради мен десет паяка и спря само защото мама ни извика на чай.
	Потръпнах. Тя ме мамеше зад гърба ми с най-добрия ми приятел. Но и това преглътнах. Започвах да свиквам.
	— Може ли да те целуна?
	— Да. Обаче недей да ми мокриш бузата, че не обичам.
	Целунах я, като се опитах да не й мокря бузата. Бяхме коленичили зад копривата и я целувах пак и пак. А тя разсеяно въртеше обръча около пръста си. Историята на моя живот.
	— Колко пъти станаха?
	— Осемдесет и седем. Може ли да продължа до хиляда?
	— Колко е хиляда?
	— Не знам. Може ли да те целуна и по рамото?
	— Да.
	Целунах я и по рамото. Но не беше това. Усещах, че трябва да има още нещо, което ми убягва, нещо много по-важно. Сърцето ми бумтеше много силно и я целунах по носа и по косите, и по врата, а нещо ми липсваше все по-силно и по-силно, усещах, че не е достатъчно, че трябва да стигна по-далеч, много по-далеч, и накрая, обезумял от любов и във връхната точка на еротичното си изстъпление, седнах на тревата и събух един от гумените си шушони.
	— Ще го изям заради теб, ако искаш.
	Дали била искала! Ха! Ама разбира се, че искаше, що за въпрос! Беше истинска малка жена.
	Остави обръча на земята и си седна на петите. Стори ми се, че в очите й виждам искра на признание. Не ми трябваше повече. Извадих джобното ножче и задялках гумата.
	— Суров ли ще го ядеш?
	— Да.
	Погълнах едно парче, след това второ. Под най-сетне възхитения й поглед, усетих как се превръщам в истински мъж. И бях прав. Бях завършил своето чиракуване. Задялках гумата още по-дълбоко, като леко подсвирквах между хапките, и продължих така известно време, докато по челото ми изби студена пот. Продължих дори малко след това, като стисках зъби, борех се с гаденето и събирах всичките си сили, за да остана в играта, както ми се налагаше да го да правя толкова пъти по-късно в този мой занаят на мъж.
	Разболях се сериозно, закараха ме в болницата, а докато ме качваха с носилката в линейката, майка ми ридаеше, Аниела ругаеше, а момичетата от работилницата цивреха. Бях горд със себе си.
	Детската ми любов ме вдъхнови двайсет години по-късно за първия ми роман „Европейско възпитание“, а също и за някои пасажи от „Големия дрешник“.
	Дълго време в своите странствания разнасях и един детски шушон, накълцан с джобно ножче. Станах на двайсет и пет, после на трийсет, на четирийсет, а шушонът все беше тук, на една ръка разстояние. Винаги бях готов да седна на масата и за пореден път да дам най-доброто от себе си. Не се наложи. В крайна сметка изоставих шушона някъде зад себе си. Веднъж се живее.
	Връзката ми с Валентина продължи почти година. Тя ме промени изцяло. Непрестанно се налагаше да се боря със съперници, да утвърждавам и илюстрирам своето превъзходство, да ритам по кокалчетата, да крада от магазини, да се бия и да се защитавам на всякакви терени. Най-голямото ми изтезание беше някакво момче, чието име не помня, но което можеше да жонглира с пет ябълки — и имаше мигове, в които, седнал на някой камък с отпусната глава, след цели часове неуспешни опити и с разпилени около мен ябълки, усещах, че животът наистина не си струва да бъде живян. Въпреки това упорствах и до ден-днешен мога да жонглирам с три ябълки, и често на моя хълм в Биг Сур, обърнат към океана и безкрая на морето, изнасям крак напред и изпълнявам този подвиг, за да покажа, че съм някой.
	През зимата, когато се спускахме с шейни от върха на хълмчетата, си разместих рамото, понеже скочих от петметрова височина в снега под погледа на Валентина, просто защото не можех да се спусна по хълма прав на шейната, както правеше онзи негодник Ян. Тоя Ян, колко го мразех и колко го мразя все още!, така и никога не разбрах какво точно имаше между него и Валентина, и дори днес предпочитам да не мисля за това, но той бе почти година по-голям от мен и наближаваше десет, имаше по-голям опит с жените и всичко, което аз можех да правя, той го правеше по-добре от мен. Имаше обесническия вид на уличен котарак, беше невероятно ловък и можеше с плюнка да уцели мишена на пет метра.
	Умееше да свири с уста по особено впечатляващ начин, като слагаше два пръста в устата, номер, който и до днес не съм научил и който оттогава насам съм виждал изпълнен с такава пронизителна мощ само от моя приятел посланик Жаим де Кастро и от графиня Нели де Вогюе. На Валентина дължа осъзнаването, че обичта на майка ми и нежността, с която бях обграден вкъщи, нямат нищо общо с онова, което ме чака навън, а също и че никога нищо не е окончателно придобито, спечелено, подсигурено и запазено. Ян, с вродено чувство за обидите, ме бе нарекъл „дребен заек“, и за да се отърва от този прякор, който намирах за много болезнен, макар никога да не съм можел да кажа защо, се наложи да множа доказателства за смелост и мъжество, и много скоро се превърнах в ужаса на кварталните търговци. Мога да кажа, без да се фукам, че съм счупил повече витрини, откраднал съм повече фурми и халва, и съм дръпнал повече камбанки по вратите от което и да било момче от двора, научих се също така да рискувам живота си с лекота, което ми бе много полезно по-късно, по време на войната, когато този жанр бе официално приет и насърчаван.
	Помня особено добре така наречената „игра със смъртта“, която Ян и аз играехме под каменния корниз на един прозорец на четвъртия етаж на сградата, под погледа на заслепените ни другарчета.
	Не ни интересуваше, че Валентина не е там — за нея беше този дуел и никой от нас не се съмняваше.
	Играта беше съвсем проста и наистина си мисля, че в сравнение с нея прословутата „руска рулетка“ е кротко занимание за гимназисти.
	Качвахме се на стълбищната площадка на последния етаж на сградата, отваряхме един прозорец към двора и сядахме колкото може по-близо до празното с увиснали навън крака. Прозорецът продължаваше навън с цинков перваз с ширина вероятно не повече от двайсет сантиметра. Играта се състоеше в това да бутнем партньора си с рязък удар в гърба, но изчислен така, че потърпевшият да се плъзне от прозореца върху парапета и да се озове на външния корниз с увиснали в празното крака.
	Играхме на тази смъртоносна игра невероятен брой пъти.
	Щом се случеше на двора някакъв спор да ни изправи един срещу друг или дори без видима причина, в пристъп на враждебност и без нито дума, си отправяхме предизвикателството с поглед и се качвахме на четвъртия етаж на сградата, за да „поиграем играта“.
	Странно отчаяният и същевременно лоялен характер на този дуел произлизаше очевидно от това, че се оставяхте изцяло на милостта на най-големия си враг, защото един недобре изчислен или злонамерен удар, щеше да осъди партньора на сигурна смърт, четири етажа по-надолу.
	Още помня ясно краката си, увиснали в празното, металния перваз и ръцете на моя съперник на гърба ми, готови да ме блъснат.
	Днес Ян е важна клечка в полската комунистическа партия. Срещнах го преди десетина години в Париж, в един от салоните на Посолството на Полша по време на официален прием. Странно, колко малко се бе променило това момче. На трийсет и пет имаше същия мършав вид, беше също толкова слаб и имаше същата котешка походка и същите тесни и насмешливи очи с твърд поглед. Предвид това, че и двамата бяхме тук в качеството си на официални лица, представляващи всеки своята страна, бяхме възпитани и учтиви. Името на Валентина не беше произнесено. Пихме водка. Той спомена за борбата си в съпротивата, а аз казах няколко думи за битките си в авиацията. Пихме още по чаша.
	— В Гестапо ме изтезаваха — рече ми той.
	— Три пъти съм раняван — отвърнах.
	Изгледахме се. След това по взаимен сговор оставихме чашите и се отправихме към стълбището. Качихме се на втория етаж и Ян ми отвори прозореца: в крайна сметка, бяхме в полското посолство и бях техен гост. Вече бях прекрачил прозореца, когато посланичката, прелестна дама, достойна за най-красивите любовни поеми на своята страна, внезапно излезе от един от салоните. Чевръсто си дръпнах крака и се поклоних любезно. Тя хвана и двама ни под ръка и ни съпроводи до бюфета.
	Случва ми се да мисля с известно любопитство какво ли би казала световната преса, ако в разгара на студената война бяха открили на тротоара един висш полски чиновник или един френски дипломат, хвърлен от прозореца на посолството на Полша в Париж.


>>	Глава XII

	Дворът на „Голяма Похуланка“ 16 остави у мен спомен за арена, на която се учех за гладиатор в името бъдещите битки. Там се влизаше през една стара порта, в средата имаше купчина тухли от една фабрика за муниции, която партизаните бяха взривили по време на патриотичните бобри между литовските и полските войски; по-натам вече споменатият склад за дърва; един пущинак, завладян от копривата, срещу която съм водил единствените победоносни битки в живота си, а в дъното се издигаше оградата на съседната овощна градина. Сградите на двете улици бяха обърнали гръб на двора. Вдясно се редяха хамбари, в които честичко се промъквах през покрива, след като повдигнех няколко дъски. Хамбарите, които живеещите там използваха като килери за мебели, бяха натъпкани с куфари и сандъци, които отварях полека, след като разбиех ключалките им, а те изсипваха по пода, сред мирис на нафталин, цял причудлив живот от овехтели и старомодни вещи, сред които прекарвах чудни часове, в атмосфера на намерени съкровища и на корабокрушение; всяка шапка, всяка обувка, всяка кутия с копчета или медали ми говореха за загадъчен и незнаен свят, света на другите. Кожена боа, евтини бижута, театрални костюми — тореадорска шапка, цилиндър, балетна пачка, пожълтяла и опърпана, нащърбени огледала, от които към мен сякаш идваха хиляди погълнати погледи, фрак, дълги дантелени гащи, разкъсани мантили, униформа от царската войска с лентичките на наградите в червено, черно и бяло, албуми с кафеникави снимки, пощенски картички, кукли, дървени кончета — цялата дребна бъркотия, която човечеството оставя след себе си по брега, докато тече, докато умира, следи от неговото минаване, жалки и разкривени, от хиляди някогашни биваци. Седях на голата земя с премръзнал задник и мечтаех пред стари атласи, пред счупени часовници, черни домина, почистващи препарати, букети от воалетки от тафта, вечерни облекла и стари ръкавици като забравени ръце.
	Един следобед издрапах по покрива и отместих дъската, за да сляза в моето кралство, и видях, легнала сред моите съкровища, между фрака, боата и дървения манекен, една твърде заета двойка. Без никакво колебание разпознах точната същност на явлението, което наблюдавах, а за първи път присъствах на подобно боричкане. Свенливо върнах дъската на мястото й, като оставих пролука само колкото да се информирам. Мъжът беше сладкарят Мишка, а момичето Антония, една от слугините в сградата. Трябва да кажа, че се почувствах надлежно обучен, а също и доста изненадан. Онова, което тези двамината вършеха, далеч надхвърляше малко опростенческите понятия, които се носеха между моите приятели. На няколко пъти за малко да падна от покрива, докато се опитвах да различа онова, което се случваше. Когато по-късно разказах на приятелчетата, те в един глас ме обявиха за лъжец; най-добронамерените ми обясниха, че сигурно като съм гледал от горе на долу, съм бил виждал всичко наопаки, откъдето и моята заблуда. Но аз ясно бях видял онова, което бях видял, и отстоявах своето мнение с мъжество и убеденост. В крайна сметка поставихме пост на покрива на хамбара, въоръжен с полското знаме, заето от портиера, и се договорихме, че ако любовниците се върнеха по тия места, знамето щеше да се развее, за да предупреди братството и при този сигнал всички щяхме да се втурнем към наблюдателния пункт. Първия път, когато съгледвачът видял какво се случва — това беше малкият Марек Лука, куцо момче, русо като житен клас — до такава степен се захласнал по потресаващото зрелище, че напълно забравил да развее знамето, за всеобщо наше отчаяние. За сметка на това потвърди точка по точка описанието, което бях направил на този необикновен процес — и го направи с красноречиво изражение и толкова енергия и воля да сподели преживяването си, че в изстъпление на реализъм дълбоко си прехапа пръста — което сериозно вдигна акциите ми в двора. Дълго обсъждахме, за да открием движещите сили на подобно неестествено поведение, и в крайна сметка самият Марек формулира една хипотеза, която ни се стори най-правдоподобна:
	— Ами сигурно и те не знаят какво да правят, и затова търсят къде ли не?
	На другия ден ред да стои на пост беше на сина на аптекаря. Беше три следобед, когато хлапещаците, притиснали нос до прозореца или играещи вяло в двора, видяха как полското знаме се разтваря и се развява победоносно върху покрива на хамбара. Няколко секунди по-късно шест или седем момчета търчаха като луди, прилепили юмруци към тялото, към сигнала за сбор. Дъската бе тихо отместена и всички получихме един високо образователен урок за нещата. Този ден Мишка, сладкарят, надмина себе си, сякаш щедрата му природа бе отгатнала присъствието на шест ангелски главици, приведени над неговия труд. Винаги съм обичал добрите сладкарски продукти, но от този ден нататък никога вече не съм гледал на тортите със същото око. Този сладкар беше велик човек на изкуството. Понс, Румпелмайер и прочутият Лурс от Варшава могат да свалят ниско шапка пред него. Вярно, на нашата крехка възраст не разполагахме с нищо за сравнение, но днес, след като много съм пътувал, много съм видял и чул, след като съм надавал ухо към хората, опитвали от най-добрите американски сладоледи, наслаждавали се на петифурите на прочутия Флориан във Венеция, блаженствали с чудесните виенски щрудели и торти Сахер и след като самият аз съм посещавал най-добрите чайни на два континента, си оставам убеден, че Мишка със сигурност беше велик сладкар. Този ден той ни даде урок с много висока морална стойност и ни превърна в смирени мъже, които никога повече нямаше да имат претенцията, че са изобретили барута. Ако вместо да се установи в този малък град от европейския изток, Мишка бе отворил сладкарница в Париж, днес щеше да е богат, прочут и награждаван човек. Най-красивите дами в Париж щяха да идват да опитват неговите сладкиши. В областта на сладкарството нямаше конкуренция и намирам за обидно, че най-големите пазари не бяха отворени за неговите изделия. Не знам дали е още жив — нещо ми подсказва, че вероятно е умрял млад — но нека при всички случаи да ми бъде позволено тук да се поклоня пред паметта на този велик човек на изкуството, с цялото уважение на скромен писател.
	Зрелището, на което присъствахме, беше толкова вълнуващо, а и толкова обезпокоително с някои свои страни, че най-малкият от нас, дребосъкът Казик, който сигурно нямаше повече от шест години, се изплаши и ревна. Признавам, че имаше за какво, но най-много от всичко се бояхме да не притесним сладкаря и да не издадем присъствието си, та се наложи всеки от нас ред по ред да губи ценни минути да държи ръка на устата на този младенец, за да му попречи да се разпищи.
	Когато вдъхновението най-сетне напусна Мишка и на пода останаха само смачканият цилиндър, сплесканата боа от пера и един стъписан дървен манекен, от покрива слезе групичка доста изморени и мълчаливи момчетии. По това време ни разказваха историята за момчето Стас, което легнало между релсите под един преминаващ влак, а след това се оказало с напълно побеляла коса. Никой от нас не видя косата си да побелява след преминаването на Мишка, затова смятам тази история за апокриф. След като слязохме от покрива, дълго стояхме и не си говорихме, вглъбени и малко потиснати, без нито една от онези гримаси, весело боричкане и всякакви палячовщини, които бяха любимият ни начин на изразяване. Лицата ни бяха сериозни и изправени в малък кръг на средата на двора, се гледахме в странно, почтително мълчание, сякаш излизахме от свято място. Мисля, че едно почти свръхестествено чувство за мистерия и просветление ни стискаше за гърлото пред изригването на онази чудодейна сила, която мъжете носят в лоното си — без дори да знаем бяхме получили първото си религиозно преживяване.
	Малкият Казик беше сред най-впечатлените от загадката.
	На другата сутрин го намерих клекнал зад купчината дърва. Беше си смъкнал гащите и потънал в съзерцание на члена си, със смръщени вежди и белязано от пълна вглъбеност лице. От време на време хващаше леко обекта с палец и показалец и го дърпаше, вирнал кутре, точно както учителят ми по обноски ми бе забранил да правя, когато държа чашата с чай. Не беше забелязал, че идвам и викнах: „У!“ в ухото му, а той буквално излетя, като държеше гащите си с две ръце, и сякаш още го виждам как с все сила припка през двора като подплашен заек.
	Споменът за великия виртуоз в действие завинаги се е запечатал в паметта ми. Често си мисля за него. Когато напоследък гледах един филм за Пикасо, в който се виждаше как четката на майстора тича по платното в преследване на невъзможното, образът на сладкаря от Вилно неудържимо се върна в съзнанието ми. Трудно е човек да бъде артист, да съхрани непокътнато своето въображение, да продължи да вярва в постижимия шедьовър. Все новото и ново завладяване на света, вкусът към подвизи, към стил, към съвършенство, стремежът да стигнеш до върха и да останеш там завинаги напълно утолен — гледах как четката на майстора настървено преследва абсолюта и голяма скръб ме облада пред торса на вечния гладиатор, на когото никоя победа не можеше да попречи да бъде все победе`н.
	Но още по-трудно е да се примириш. Колко пъти от началото на кариерата си на човек на изкуството съм се озовавал с перо в ръка, прегънат на две, вкопчен в летящия трапец, с увиснали във въздуха крака и глава надолу, запратен през нищото със стиснати зъби, с напрегнати мускули и пот на челото, на края на своето въображение и воля, на ръба на самия себе си, а трябва все още да се грижа за стила си, да създавам впечатление за лекота и непринуденост, да изглеждам нехаен, и то в момент на най-дълбока концентрация, въздушен в миг на най-свиреп гърч, да се усмихвам приятно, да бавя неизбежния изстрел и рухване, да продължа полета, да не би думата „край“ да дойде преждевременно като недостиг на въздух, на храброст и на талант, а когато най-сетне стъпите на земята с всичките си по чудо непокътнати крайници, трапецът отново ви настига, страницата отново е бяла и ви приканва да започнете отначало.
	Вкусът към изкуството и обсебващото преследване на шедьовъра, въпреки всички музеи, които съм посетил, всички книги, които съм изчел и всичките ми лични усилия на въздушния трапец, и до днес остава за мен тъй непроницаема загадка, както и преди трийсет и пет години, когато се надвесвах от покрива над вдъхновения труд на най-великия сладкар на света.


>>	Глава XIII

	Докато откъм двора преживявах по този начин своя пръв досег с изкуството, откъм градината майка ми систематично ме проучваше, за да се опита да открие у мен скритото зрънце на някой неподозиран талант. След като едно след друго отхвърлихме балета и цигулката, а живописта отпадна от надпреварата, започнах уроци по пеене и най-големите светила на местната опера бяха приканени да се сведат над гласните ми струни, за да преценят дали в мен не дреме семенцето на някой бъдещ Шаляпин, орисан на бурните аплодисменти на публиката сред декор от светлина, злато и пурпур. За голямо свое съжаление, след трийсет години колебание, днес съм принуден да призная, че между мен и гласните ми струни има пълно разминаване. Нямам слух и нямам глас. Недоумявам как се случи, но трябва да призная факта. По-точно казано, нямам онзи бас, който толкова много щеше да ми отива — по една или друга причина с моя глас се оказаха надарени вчера Шаляпин, а днес Борис Христов. Това не е единственото разминаване в моя живот, но то е значимо. Не съм в състояние да кажа в кой момент и вследствие на каква злокобна манипулация се е получила подмяната, но си е така, и приканвам хората, които искат да познаят истинския ми глас, да си купят диск на Шаляпин. Достатъчно е да изслушат само „Бълхата“ от Мусоргски — ето, това съм аз. Трябва само да си ме представят изправен на сцената, как пея: „А! А! А! Бълха!“ с басов глас, и веднага ще се съгласят с мен. За жалост, онова, което излиза от устата ми, когато, сложил ръка на гърдите, изнесъл крак напред и вирнал глава, дам воля на гласа си, е същинска скръб. Това щеше да е без значение, ако нямах призвание. Ала имам. На никого не съм го казвал, дори на майка си, но за какво да крия повече? Истинският Шаляпин, това съм аз. Аз съм един велик, неразбран бас и ще остана такъв до края на дните си. Помня, че по време на едно представление на „Фауст“ в Метрополитен в Ню Йорк, седях до Рудолф Бинг в директорската ложа със скръстени ръце, мефистофелски повдигната вежда и загадъчна усмивка, докато един мой двойник на сцената се справяше, доколкото може в моята роля, и намирах нещо дълбоко пикантно в мисълта, че до мен седи един от най-големите импресарии в света и че _той не знае_. Ако онази вечер Бинг е бил озадачен от тайнствения ми демоничен вид, да бъде така добър сега да открие обяснението тук.
	Майка ми беше луда по операта и изпитваше към Шаляпин почти религиозно преклонение — и нямам извинение. Колко пъти на осем-девет години, правилно изтълкувал нежния и замечтан поглед, който тя ми отправяше, съм тичал да се крия в склада за дърва и там съм заемал позата, поемал съм си дъх и съм изваждал от дълбините си едно а! а! а! бълха!, от което светът трябваше да потрепери. Но уви! Моят глас бе предпочел другиго.
	Никой не е призовавал певческия гений по-жарко и с повече горещи сълзи от детето, което тогава бях. Ако ми бе дадено веднъж, само веднъж, да се явя пред майка ми, победоносно седнала в ложата си в Парижката опера или дори, по-скромничко, в Миланската Скала, пред бляскав партер, в голямата си роля на Борис Годунов, мисля, че бих придал смисъл на нейната саможертва и на нейния живот. Но не се получи. Единственият подвиг, който успях да извърша за нея бе, че спечелих шампионата в Ница по пинг-понг през 1932-а. Спечелих шампионата веднъж, но след това редовно ме биеха.
	И тъй, уроците по пеене бързо бяха изоставени. Един от учителите ми дори вероломно ме определи като „дете чудо“ и твърдеше, че никога през кариерата си не е срещал дете, толкова лишено от слух и талант.
	Често си пускам на грамофона плочата на „Бълхата“ с Шаляпин и слушам с вълнение собствения си глас.
	Принудена да признае, че не проявявам никакви особени наклонности, нито скрит талант, майка ми в крайна сметка стигна до извода, както толкова други майки преди нея, че остава само едно решение: дипломацията. Щом тази мисъл веднъж се закотви в главата й, тя видимо живна отново. Но тъй като за мен винаги бе нужно всичко най-красиво на света, трябваше да стана посланик на Франция — тя не беше склонна да приеме нищо по-малко.
	Любовта, обожанието, би трябвало да кажа, на майка ми към Франция винаги са били за мен сериозен източник на изненада. Разберете ме правилно. Самият аз винаги съм бил голям франкофил. Но нямам нищо общо с това: така съм отгледан. Тъй че опитай се да чуеш, дете мое, френските легенди в литовските гори; виж непознатата за теб страна в майчините си очи, разучи я в усмивката й и в унесения й глас, чуй вечер, край огъня, в който цепениците пеят, докато вън снегът трупа тишина наоколо, послушай за Франция, която ти разказват като „Котаракът в чизми“, широко отвори очи пред всяка пастирка и чуй гласовете; кажи на оловните си войници, че от върха на тези пирамиди ги гледат четирийсет века; сложи си двувърха книжна шапка и превземи Бастилията, дай свобода на света, като победиш с дървената си сабя магарешките тръни и копривата, научи се да четеш по басните на Лафонтен — и след това, като възрастен мъж, се опитай да се освободиш от тях. Дори дълъг престой във Франция няма да може да ти помогне.
	Няма нужда да казвам, че дойде ден, когато високо теоретичната представа за Франция, погледната откъм литовската гора, се сблъска жестоко с бурната и противоречива действителност на моята страна, но вече беше твърде късно, прекалено късно — бях се родил.
	През целия си живот съм чувал само двама души да говорят за Франция с един и същи тон: майка ми и генерал Де Гол. Бяха твърде различни, физически и всякак. Но когато чух призива на 18 юни, отвърнах без колебание толкова на гласа на генерала, колкото и на старата дама, която продаваше шапки на улица „Голяма Похуланка“ 16 във Вилно.
	Още като бях на осем, особено когато нещата вървяха на зле — а те бързо тръгнаха на зле — майка ми сядаше срещу мен, с уморено лице и очи на преследван човек, гледаше ме дълго с безгранично благоговение и гордост, след това ставаше, хващаше главата ми в длани, сякаш за да види по-добре всяка подробност от лицето ми, и ми казваше:
	— Ще бъдеш посланик на Франция, казва ти го твоята майка.
	И все пак има нещо, което ми е доста интересно. Защо, както беше тръгнала, не ме направи и Президент на Републиката? Вероятно у нея имаше все пак повече резервираност и сдържаност, отколкото й приписвах. Или пък смяташе, че в света на Анна Каренина и офицерите от гвардията един Президент на Републиката всъщност не е част от „доброто общество“ и че един посланик в парадна униформа е нещо по-изтънчено.
	Понякога се криех в убежището си от уханни дърва, мислех за всичко, което майка ми очакваше от мен, и започвах да плача, дълго и мълчаливо: изобщо не виждах как ще успея да направя обрата.
	След това се връщах у дома с натежало сърце и научавах още някоя басня на Лафонтен: това бе всичко, което можех да сторя за нея.
	Не знам каква представа си беше създала майка ми за кариерата и дипломатите, но един ден влезе в стаята ми силно разтревожена, седна срещу мен и веднага подхвана дълга реч за онова, което мога да нарека единствено „изкуството да правя подаръци на жените“.
	— Запомни, че е далеч по-трогателно самият ти да се появиш дори с малък букет, отколкото да изпратиш голям по куриер. Да нямаш вяра на жени, които имат по няколко кожени палта, тия винаги очакват още едно, и не ходи с такива, освен при крайна нужда. Винаги избирай подаръците си специално, като се съобразяваш с вкуса на човека, на когото го подаряваш. Ако не е образована и няма склонност към литературата, подари й някоя хубава книга. Ако ще си имаш работа с някоя скромна, култивирана и сериозна жена, подари й нещо луксозно, парфюм или копринен шал. И запомни, преди да подариш нещо, което се носи, трябва хубавичко да огледаш цвета на косите и очите й. Съчетай дребните неща като брошки, пръстени и обеци с цвета на очите й, а роклите, палтата и шаловете, с цвета на косите. Жените, чиито коси и очи са в един и същи цвят, са най-лесни за обличане и следователно излизат най-евтино. Но най-вече, най-вече…
	Поглеждаше ме с тревога и събираше ръце като в молитва:
	— Най-вече, сине, най-вече, запомни това: никога не приемай пари от жените. Никога. Това ще ме убие. Закълни се. Закълни се в живота на майка си…
	Заклевах се. Това беше точка, на която тя се връщаше непрестанно и с особено безпокойство.
	— Можеш да приемаш подаръци, вещи, писалки, например, или портфейли, дори ролс-ройс можеш да приемеш, но пари — никога!
	Общата ми култура на светски мъж не беше оставена на случайността. Майка ми ми четеше на глас „Дамата с камелиите“ и когато очите й се насълзяха, гласът й се скършеше и й се наложеше да поспре — днес вече знам кой беше Арман в нейните мисли. Сред останалите поучителни четива, които ми бяха представени все така с хубавичък руски акцент, си спомням най-вече за господата Дерулед, Беранже и Виктор Юго, но тя не се ограничаваше само с прочита на стихотворенията, а вярна на своето минало на „драматична актриса“, ми ги рецитираше права в салона, под искрящия полилей, с жестикулация и чувство, и си спомням особено ясно за едно „Ватерлооо, Ватерлооо, Ватерлооо, поле унило“*, което наистина ме бе изплашило: седнал на ръба на стола, слушах как майка ми декламира права пред мен, със стихосбирка в едната ръка, а другата вдигната, и гърбът ми беше изтръпнал от студ пред такава изразителна мощ; широко отворил очи и със стиснати колене гледах унилото поле и съм убеден, че дори Наполеон да се бе озовал тук, и той щеше да остане силно впечатлен.
	[* В. Юго — „Възмездия“. — Б.пр.]
	Друга важна част от френското ми възпитание, естествено, беше „Марсилезата“. Пеехме я заедно като се гледахме в очите, майка ми, седнала на пианото, а аз прав срещу нея, с една ръка на сърцето, а другата изпъната към барикадата, и когато стигнехме до „На оръжие, граждани!“ майка ми стоварваше двете си ръце върху клавишите, а аз размахвах юмрук със заплашителен вид, а стигнехме ли до „С нечистата кръв браздите да напоим“, майка ми, след като удареше за последен път по клавишите, заставаше неподвижно, с двете ръце увиснали във въздуха, а аз тропвах с крак с безжалостен, решителен вид, имитирах нейните движения със стиснати юмруци и отметната назад глава — и за миг застивахме така, докато в салона секнеше трептенето и на последните акорди.


>>	Глава XIV

	Баща ми беше напуснал майка ми малко след моето раждане и всеки път, когато споменавах името му, което правех много рядко, майка ми и Аниела се споглеждаха бързешком и незабавно сменяха темата на разговора. Въпреки това, от доловени откъслеци от разговори, знаех, че тук има нещо угнетително, дори малко болезнено, и бързо схванах, че е по-добре да не говоря за това.
	Знаех също, че мъжът, който ми бе дал своето име, има жена, деца, че много пътува, че ходи в Америка, и дори на няколко пъти се срещах с него. Изглеждаше тих човек, имаше големи, добри очи и грижливо поддържани ръце, с мен винаги беше малко стеснителен и много мил, а когато ме погледнеше ей така, тъжно и, както ми изглеждаше, с лек упрек, свеждах очи и имах, без да знам защо, усещането, че съм му изиграл мръсен номер. Той влезе истински в живота ми чак след смъртта си, и то по начин, който никога няма да забравя. Знаех, че е загинал в газова камера по време на войната, екзекутиран като евреин, заедно с жена си и двете си деца, тогава на възраст, мисля, около петнайсет и шестнайсет години. Но чак през 1956-а узнах една особено отблъскваща подробност за трагичната му кончина. Като се върнах от Боливия, където бях шарже д’афер, отидох в Париж, за да получа наградата „Гонкур“ за роман, който наскоро бях публикувал — „Корените на небето“. Сред писмата, които бях получил по този повод, имаше и едно, което ми разказваше подробности за смъртта на онзи, когото толкова малко бях познавал.
	Изобщо не бил загинал в газовата камера, както ми бяха казали. Бил умрял от страх по пътя към изтезанието, на няколко крачки от входа.
	Човекът, който ми пишеше, бил дежурен при вратата, портиер — не знам какво название да му дам, нито каква е била официалната му длъжност.
	В писмото си, вероятно за да ми достави удоволствие, пишеше, че баща ми не е стигнал до газовата камера, а паднал като покосен от страх, преди да влезе.
	Дълго стоях с писмото в ръка, след това излязох на стълбището на „Нувел Роман Франсе“, облегнах се на парапета и не знам колко време съм стоял там с шитите си в Лондон дрехи, титлата си на шарже д’афер на Франция, с Кръста за храброст, розетката на Почетния легион и наградата „Гонкур“.
	Имах късмет: в този миг мина Албер Камю и като видя неразположението ми, ме заведе в своя кабинет.
	Мъжът, умрял по този начин, за мен бе чужд, но в този ден се превърна в мой баща завинаги.
	Продължавах да рецитирам басните на Лафонтен, поемите на Дерулед и Беранже, и да чета един труд, наречен „Поучителни истории от живота на великите мъже“, дебел том със синя подвързия, украсен със златиста гравюра, представяща Павел и Виргиния. Майка ми обожаваше историята за Павел и Виргиния и я намираше за особено подходяща за пример. Често ми препрочиташе трогателния откъс, в който Виргиния предпочита да се удави, но не и да си свали роклята. Всеки път, когато завършваше това четиво, майка ми подсмъркваше със задоволство. Слушах внимателно, но вече бях скептичен по темата. Смятах, че Павел не е знаел как да подходи, и това е всичко.
	За да ме научи да се държа на висота и с достойнство, тя ме подкани да прочета и един дебел том, озаглавен „Животът на някои знаменити французи“; майка ми сама ми четеше на глас и след като бе разказала за някой подвиг на Пастьор, Жана д’Арк или Ролан дьо Ронсво, ми хвърляше дълъг, изпълнен с нежност и надежда поглед, с книгата на колене. Видял съм я да се възпротивява само веднъж, тъй като руската й душа взе връх пред неочакваните промени, които авторите бяха нанесли на историята. Те описваха битката при Бородино като френска победа и след като прочете този откъс, за миг майка ми остана объркана, преди да затвори книгата и да каже със скандализиран тон:
	— Това не е вярно. Бородино е било голяма руска победа. Не бива да се прекалява.
	Но пък нищо не ми пречеше да се възхищавам на Жана д’Арк и Пастьор, на Виктор Юго и Свети Луи*1 на Краля Слънце и на Революцията — трябва да кажа, че в този цялостно достоен за възхвала свят, какъвто за майка ми бе Франция, всичко бе обединено от едно и също благоразположение, и тя преспокойно слагаше в една и съща кошница главата на Мария Антоанета и на Робеспиер, Шарлот Корде*2 и Марат, Наполеон и херцога на Ангиен*3 и ми поднасяше всичко накуп с щастлива усмивка.
	[*1 Крал Луи ІХ. — Б.пр.]
	[*2 Убийцата на Марат. — Б.пр.]
	[*3 Убит по заповед на Наполеон. — Б.пр.]
	Дълго време ми трябваше, за да се отърся от тези панаирджийски картинки и да избера между стотината лица на Франция онова, което ми се струваше най-достойно за обич; отказът ми да принизявам нещо за сметка на друго и отсъствието у мен на омраза, на гняв, на озлобление и на спомен, дълго време бяха най-типично нефренското у мен, наложи се да дочакам зряла възраст, за да се отърва най-сетне от своята франкофилия, и чак около 1935-а и най-вече по време на Мюнхен усетих как постепенно ме обхваща ярост, отчаяние, отвращение, вяра, цинизъм, доверие и желание да изпотроша всичко — най-сетне и веднъж завинаги оставих зад себе си детската приказка, за да се докосна до една трудна братска действителност.
	Вън от това високо морално и духовно възпитание, което получавах и от което по-късно щеше да ми бъде толкова трудно да се освободя, във възпитанието, свързано с нещата, които можеха да разширят полето на жизнения опит на един светски мъж, нямаше нито пропуски, нито недоглеждане. Когато някоя театрална трупа дойдеше от Варшава в нашата провинция, поръчвахме файтон, и майка ми, много красива и усмихната, под огромна, съвсем нова шапка, ме водеше на представление на „Веселата вдовица“, на „Дамата от Максим’с“ или друг някой „Парижки канкан“, а аз, с копринена риза, черен кадифен костюм и театрален лорнет, защипан на носа, гледах отнесено тези сцени от бъдещия мой живот, когато като бляскав дипломат щях да пия шампанско от обувките на красиви дами в частния си кабинет на брега на Дунава или когато правителството щеше да ми възложи задачата да прелъстя жената на принц — регента, за да попреча на готвещия се срещу нас военен съюз.
	За да ми помогне да свикна с бъдещето си, майка ми често се връщаше от покупки при вехтошарите със стари пощенски картички от онези важни места, които ме очакваха.
	По този начин много рано се запознах с интериора на „Максим’с“ и се разбрахме, че при първа възможност ще заведа майка ми там. Тя много държеше на това. Беше вечеряла там честно и почтено, както ми беше обяснявала на няколко пъти, по време на едно пътешествие, което направила до Париж преди войната от 14-а.
	Майка ми подбираше по възможност пощенски картички, изобразяващи военни паради с красиви офицери на кон и с извадени саби по време на преглед на войските; или прочути посланици в тържествено облекло, или известни женски персонажи от онова време — Клео дьо Мерод, Сара Бернар, Ивет Гилбер — помня, че пред една пощенска картичка, на която се виждаше епископ с митра на главата и облечен във виолетово, тя изкоментира одобрително: „Тия хора се обличат много добре“ — и, естествено, всички картички с илюстрации на „знаменити французи“ — без, разбира се, онези, които, макар и постигнали посмъртна слава, не бяха познали пълен успех приживе. Така например картичката, изобразяваща Орлето*, която не знам по какъв начин бе открила път към албума, бе набързо свалена с единствената забележка, че „той беше туберкулозен“ — не знам дали майка ми се боеше от зараза, или съдбата на Краля на Рим й изглеждаше неподходящ за следване пример. Гениалните, но познали мизерията художници, прокълнатите поети — Бодлер, например — и музикантите с трагични съдби, бяха грижливо отстранявани от колекцията, защото, според прочутия английски израз, майка ми _would stand no nonsense_ — успехът е нещо, което трябва да ви се случи приживе. Пощенската картичка, която най-често носеше вкъщи и която намирах постоянно и навсякъде, беше тази на Виктор Юго. Тя все пак приемаше, че Пушкин също е велик поет, но Пушкин е бил убит на дуел на трийсет и шест, докато Виктор Юго е живял до дълбока старост и в почести. Навсякъде, където и да мръднех в апартамента, буквално го чувах: великият човек винаги беше тук във всяко кътче, отправил към моите усилия сериозен, макар и привикнал с други хоризонти, поглед. От нашия малък пантеон от пожълтели картички тя категорично бе изхвърлила Моцарт — „умрял е млад“, — „Бодлер — «по-късно ще разбереш защо», — Берлиоз, Бизе, Шопен — «не са имали грам късмет»“, — но, странно нещо, въпреки огромния й страх за мен от болести, особено от туберкулоза и сифилис, Ги дьо Мопасан изглежда бе успял да намери някакво оправдание в нейните очи и беше приет в албума, вярно, с леко притеснение и след кратко колебание. Майка ми изпитваше към него силно подчертана нежност и винаги съм бил много щастлив, че Ги дьо Мопасан не е срещнал майка ми преди моето раждане — понякога имам усещането, че съм се отървал на косъм.
	[* Прозвище на Наполеон ІІ, син на Бонапарт, наричан още „Крал на Рим“. — Б.пр.]
	И тъй, пощенската картичка, изобразяваща хубавия Ги по бяла риза и с добре засукан мустак, беше приета в колекцията ми, където стоеше на добро място, между младия Бонапарт и госпожа Рекамие. Когато прелиствах албума, майка ми често се привеждаше над рамото ми и поставяше длан върху образа на Мопасан. Потъваше в съзерцание и леко въздъхваше.
	— Жените много са го обичали — казваше тя.
	След това добавяше, видимо без връзка, с нюанс на съжаление:
	— Но вероятно ще е по-добре да се ожениш за някоя чистичка девойка от добро семейство.
	Сигурно от много гледане на изображението на бедничкия Ги в нашия албум, на майка ми й се бе сторило, че е дошло време да ми отправи тържествено предупреждение за клопките, които очакват светския мъж по неговия път. Един ден ме подкани да се кача на един файтон и ме отведе на отблъскващо място, наречено „Паноптикум“, един вид музей на всякакви медицински ужасии, където восъчни мостри събуждаха бдителността на гимназистите срещу последствията от някои забежки. Трябва да кажа, че бях надлежно стреснат. Всички тези паднали носове, стопяващи се и изчезващи под захапката на болестта, които властите поднасяха за съзерцание на школската младеж сред пещерно осветление, ме поболяха от страх. Тъй като изглежда все носът го отнася след подобни злокобни радости.
	Суровото предупреждение, което ми бе отправено по този начин, оказа върху впечатлителната ми природа много здравословно влияние: през целия си живот много съм внимавал за носа си. Разбрах, че боксът е спорт, който висшето духовенство във Вилно силно не одобрява като практика, което обяснява защо рингът е едно от малкото места, където рядко съм стъпвал в кариерата си на шампион. Винаги съм се мъчил да избягвам сбиванията и юмруците и искам да кажа, че поне в това отношение моите възпитатели могат да бъдат доволни от мен.
	Носът ми не е какъвто беше някога. Наложи се да ми го преправят изцяло в болницата на Кралските военновъздушни сили по време на войната, вследствие на една неприятна самолетна катастрофа, но какво пък, още си е тук, продължавам да дишам през няколко републики, и дори в този миг, изтегнат между небето и земята, щом ме обхване старата нужда от приятелство и си помисля за котарака Мортимър, погребан в една градина в Челси, за котките Никола, Хъмфри, Гаучо и за Гастон, кучето без определена раса, които ме напуснаха преди много време, ми стига да вдигна ръка и да докосна върха на носа си, за да си въобразя, че все още си имам компания.


>>	Глава XV


	Като оставим настрани поучителните четива, които ми бяха препоръчани от майка ми, поглъщах всички книги, които ми попаднеха под ръка или по-точно, върху които скришом сложех ръка при кварталните книжари. Носех плячката си в плевника и там, седнал на земята, потъвах в приказния свят на Уолтър Скот, на Карл Май, на Майн Рид и на Арсен Люпен. Последният ме запленяваше особено силно и се опитвах с всички сили да наложа на лицето си ехидната, заплашителна и високомерна гримаса, с която художникът бе издокарал лицето на героя на корицата на книгата. Поради естественото подражателство на децата се справях доста добре и дори днес на моменти откривам в изражението си, в чертите, в гримасите, смътна следа от рисунката, която някакъв третокласен художник бе надраскал върху корицата на една евтина книга. Уолтър Скот ми харесваше много, и все още ми се случва да се изтегна на леглото и да се впусна в преследване на някакъв благороден идеал, да закрилям вдовици и да спасявам сирачета — вдовиците винаги са забележително красиви и склонни да ми засвидетелстват своята признателност, след като затворят сирачетата в някоя съседна стая. Друга от любимите ми книги беше „Островът на съкровищата“ на Р. Л. Стивънсън, още едно четиво, от което така и не успях да се отърся. Образът на дървен сандък, пълен с дублони, рубини, изумруди и тюркоази — не знам защо, диамантите никога не са ме изкушавали — представлява за мен едно вечно терзание. Оставам си убеден, че той съществува някъде и човек трябва само хубавичко да потърси. Още се надявам, още чакам, измъчва ме убедеността, че е там, че трябва само да знам заклинанието, пътя, мястото. Колко разочарования и горчивина може да съдържа такава илюзия, могат да разберат напълно единствено старите звездогълтачи. Винаги и безспирно ме гложди предчувствието за чудодейна тайна и винаги съм вървял по тази земя с усещането, че подминавам заровено съкровище. Когато понякога скитам по хълмовете на Сан Франциско, Ноб Хил, Рашън Хил, Телеграф Хил, малцина подозират, че господинът с посребрените коси търси своя Сезам-отвори-се, че преситената усмивка крие носталгия по вълшебните думи, че той вярва в загадката, в някакъв скрит смисъл, заклинание, в някакъв ключ, дълго тършувам из небето и земята с поглед, задавам въпроси, зова и чакам. Естествено, умея да се прикривам под учтив и дистанциран вид: станал съм предпазлив, правя се на възрастен, но тайничко все дебна златния скарабей и чакам някоя птичка да кацне на рамото ми, да ми заговори с човешки глас и най-сетне да ми разкрие всички защо и как.
	А не мога да твърдя, че първата ми среща с магията е била насърчаваща.
	Бях посветен в нашия двор от един от по-малките, когото наричахме Динята, поради навика, който имаше, да наблюдава света над червения резен диня, в който забиваше зъби и нос, тъй че оставаха да се виждат само замислените му очи. Родителите му имаха плод-зеленчук в сградата и той никога не се измъкваше от приземния етаж, където живееха, без парче от любимия си плод. Имаше особен маниер да потъва в сочната плът с главата напред, при което в устата ни се събираше сладострастна слюнка, а големите му, внимателни очи ни наблюдаваха над обекта на нашите желания. Динята беше един от най-разпространените плодове в тази страна, но всеки сезон в града се появяваха по няколко случая на холера, и родителите ни категорично забраняваха да се докосваме до диня. Убеден съм, че фрустрациите, изпитани в детството, оставят дълбока и неизлечима следа, и никога повече не могат да бъдат компенсирани; на четирийсет и четири, всеки път щом забия зъби в диня, изпитвам чувство на реванш и на победоносно задоволство, а очите ми сякаш винаги търсят над уханния резен лицето на моето другарче, за да му покажа, че най-сетне сме квит и че аз също съм постигнал нещо в живота. Но колкото и да се тъпча с любимия си плод, няма смисъл да отричам, че винаги ще усещам жилото на съжалението в сърцето си, че всички дини на света не ще ме накарат да забравя онези, които не съм изял на осем, когато най-много ми се ядеше, и че абсолютната диня ще продължава да ми убягва до края на дните ми, вечно тук, вечно предусещана и винаги извън моя досег.
	Като изключим начина, по който той ни хвърляше предизвикателство, докато се наслаждаваше на своята част притежание над света, Динята оказа върху мен и значително влияние от друг вид. Сигурно беше година-две по-малък, но винаги съм бил под влиянието на по-малки от мен. Възрастните мъже никога не са имали власт над мен, винаги съм смятал, че са извън играта, и ми изглеждаше сякаш съветите им за послушание се откъсват от тях като есенни листа от висок и вероятно величествен, но вече пресъхнал откъм жизнени сокове връх. Истината умира млада. Онова, което старостта е „научила“ е всъщност всичко, което е забравила, извисеният покой на белобрадите, снизходително гледащи старци, ми изглежда толкова неубедителен, колкото и кротостта на кастрираните котараци, и тъй като старостта започва да натежава над мен с бръчките и загубата на сили, не залъгвам себе си и знам, че за най-важните неща съм бил и никога повече няма да бъда.
	И тъй, бях посветен в магията от малката Диня. Помня изненадата си, когато той ми разкри, че всичките ми желания можели да се сбъднат, ако съм знаел как да подходя към нещата. Достатъчно било да взема една бутилка, първо да се изпикая в нея, а след това да сложа вътре по ред: мустаци от котка, миши опашки, живи мравки, уши от прилеп, както и двайсетина други съставки, трудно откриваеми по магазините и които днес съм забравил напълно, което ме кара да се боя, че желанията ми никога повече няма да се сбъднат. Веднага се захванах да търся необходимите магически съставки. Мухите бяха навсякъде, умрели котки и плъхове не липсваха из двора, прилепите живееха по плевните, а да се изпикая в бутилка не представляваше особено затруднение. Обаче я се опитайте да накарате живи мравки да влязат в бутилка! Нито можеш да си хванеш, нито да ги задържиш, тъкмо ги сграбчиш, те се измъкват и се присъединяват към числото на онези, които трябва още да хванеш, а когато някоя от тях най-сетне поеме послушно по пътя към гърлото й, докато убедиш следващата, ето ти я първата другаде, и всичко трябва да започне отначало. Истинска работа за Дон Жуан в пъклото. Но дойде миг, в който Динята, уморен да гледа усилията ми и нетърпелив да опита най-после сладкиша, който трябваше да му дам в замяна на вълшебната рецепта, заяви, че талисманът е завършен и готов за работа.
	Оставаше ми само да формулирам желание.
	Замислих се.
	Седнал на земята с бутилка между краката, обсипвах майка ми с накити, подарявах й жълти пакарди с шофьори в ливреи, вдигах й мраморни палати, в които цялото добро общество на Вилно бе приканвано да й падне на колене. Но не беше това. Все ми убягваше по нещо. Между тези мизерни трохи и невероятната нужда, която се бе събудила у мен, нямаше обща мяра. Смътна и пронизваща, тиранична и неформулирана, странна мечта се бе размърдала в мен, мечта без лице, без съдържание и контури, първото трепване на онзи стремеж към пълно притежание, с който човечеството е захранвало и най-големите си престъпления, и музеите си, поемите и империите, и чийто извор е може би в гените ни като спомен и биологична носталгия, останала у мимолетното към вечния ход на времето и на живота, от който се е откъснало. Точно така се запознах с абсолюта, чието дълбоко ужилване несъмнено ще запазя в душата си докрай, като нечие отсъствие. Бях само на девет и не можех да подозирам, че за първи път съм усетил прегръдката на онова, което трийсет години по-късно щях да нарека „корените на небето“ в един роман със същото заглавие. Абсолютът внезапно загатна за недосегаемото си присъствие, и не знаех вече какъв извор да предложа на своята неутолима жажда, за да я заситя. Вероятно именно в този ден съм се родил като човек на изкуството — именно чрез върховния провал, какъвто изкуството винаги представлява, вечно заблуждаващият себе си човек се опитва да пробута като отговор онова, което е орисано завинаги да остане само трагичен списък с въпроси.
	Струва ми се, че още съм там, седнал по къси панталони в копривата, с вълшебната бутилка в ръка. Почти панически насилвах въображението си, защото вече предчувствах, че времето ми е точно отброено, но не откривах нищо, което да е с мащаба на несравнимата ми нужда, нищо, което да е достойно за майка ми, за обичта ми, за всичко, което исках да й дам. Току-що ме бе навестил вкусът към шедьовъра и вече никога нямаше да ме напусне. Постепенно устните ми затрепериха, лицето ми прие оскърбено изражение и закрещях от яд, от страх и от изненада.
	Оттогава насам привикнах към тази мисъл и вместо да крещя, пиша книги.
	Между другото, понякога ми се прищява нещо конкретно и напълно земно, но така и така вече си нямам бутилка, значи няма смисъл дори да го споменавам.
	Погребах талисмана си в плевнята, положих цилиндъра върху него, за да мога да открия мястото, но някак отрезнях, и никога повече не направих опит да си го прибера.


>>	Глава XVI

	А обстоятелствата станаха такива, че майка ми и аз скоро започнахме да се нуждаем от всички магически сили, които бихме могли да открием наоколо.
	Първо се поболях. Едвам ме пусна скарлатината, последва я нефрит, а дотичали до леглото ми прочути лекари, ме обявиха за изгубен. На няколко пъти през живота ми са ме обявявали за изгубен, а веднъж, след като ми дадоха последно причастие, стигнаха дотам да сложат до тялото ми почетна стража в парадна униформа, с кинжал и бели ръкавици.
	В моментите, когато бях в съзнание, се чувствах много тревожен.
	Имах обострено чувство за своите отговорности и мисълта да оставя майка ми сама в света, без никаква подкрепа, бе нетърпима за мен. Знаех всичко, което тя очакваше от мен, и докато си лежах и повръщах черна кръв, мисълта, че се скатавам, ме мъчеше много повече от възпаления ми бъбрек. Вече карах десет и жестоко усещах, че съм един провален човек. Не бях Яша Хайфец, не бях посланик, нямах слух, нямах и глас, а на всичкото отгоре щях да умра по най-глупавия начин, без да съм имал ни най-малък успех и сред жените и без дори да съм станал французин. И днес потръпвам при мисълта, че съм можел да умра тогава, без да спечеля шампионата по пинг-понг в Ница през 1932-а.
	Мисля, че отказът ми да се измъкна от задълженията си към майка ми, е изиграл значителна роля в битката, която водех, за да оцелея. Всеки път, когато виждах изпълненото й с болка лице, състарено и хлътнало, надвесено над мен, се опитвах да се усмихна и да кажа няколко свързани думи, за да й покажа, че се държа и че нещата не са чак толкова зле.
	Направих всичко, което можах. Извиках за подкрепление Д’Артанян и Арсен Люпен, говорех на лекаря на френски, бръщолевех басните на Лафонтен и с въображаема сабя в ръце се юрвах в атака и ха! ха! ха! Правех, каквото ме бе учил лейтенант Свердловски. Самият лейтенант Свердловски дойде да ме види и дълго стоя до леглото ми, голямата му лапа лежеше върху моята ръка, а той бурно мърдаше мустаци, и това военно присъствие до мен ме караше да се чувствам насърчаван в своята борба. Опитвах се да вдигна ръката с револвера и да се прицеля; тананиках „Марсилезата“ и много точно цитирах рождената дата на Краля Слънце, печелех конни състезания и дори имах безсрамието да се видя как, изправен на сцената в кадифения си костюм с огромно жабо от бяла коприна под брадичката, свиря на цигулка пред запленена публика, докато майка ми плаче признателно в ложата си и получава цветя. С монокъл на окото и цилиндър, и с помощта, трябва да го призная, на Рултабий*, спасявах Франция от пъклените планове на Кайзера, веднага след това политах към Лондон, за да прибера бижутата на кралицата, и се връщах точно навреме, за да изпея „Борис Годунов“ в операта във Вилно.
	[* Помощник на Арсен Люпен в няколко от романите на Гастон Льору. — Б.пр.]
	Всеки познава историята за сговорчивия хамелеон. Сложили го върху зелен килим и той станал зелен. Сложили го върху червен килим и той станал червен. Върху жълт — и той станал жълт. След това го сложили върху килим на шотландско каре и горкият хамелеон гръмнал. Не гръмнах, но все пак се поболях.
	Ала се бих храбро, както се полага на французин, и спечелих битката.
	Спечелил съм много битки в живота си, но ми трябваше доста време, за да свикна с мисълта, че колкото и битки да печели човек, не може да спечели войната. За да успее да го стори някой ден, му трябва помощ отвън, а такава още не се вижда на хоризонта.
	И тъй, мога да кажа, че се бих според най-добрите традиции на страната си, с пълно себеотрицание, без да мисля за себе си, единствено, за да спася вдовицата и сирачето.
	И все пак, за малко да умра и да оставя на други грижата да представляват Франция в чужбина.
	Най-мъчителният ми спомен беше мигът, когато под погледа на трима лекари, бях увит в леденостуден чаршаф, дребно преживяване, което ми се наложи да изтърпя още веднъж в Дамаск през 1941-а, докато агонизирах, застигнат от кръвоизливи в червата, вследствие на особено гаден тиф, когато целият Факултет реши, че може да опита да ми достави отново това удоволствие.
	След като това интересно лечение не даде резултат, единодушно бе решено да „декапсулират“ бъбрека ми, каквото и да значи това. Но в този миг реакцията на майка ми бе достойна за всичко, което тя очакваше от мен. Отказа операция. Противопостави се категорично, яростно, въпреки мнението на големия немски специалист по бъбречни болести, когото бе докарала от Берлин с големи разноски. По-късно разбрах, че в ума й има пряка връзка между бъбреците и сексуалната активност. Колкото и да й обяснявали лекарите, че човек може да е претърпял операция и съвсем спокойно да си има нормални сексуални отношения, съм убеден, че думата „нормални“ я е ужасила окончателно и е затвърдила нейното решение. „Нормалната“ сексуална активност съвсем не беше онова, което тя предвиждаше за мен. Горката мама! Нямам усещането да съм бил добър син.
	Но запазих бъбрека си, а големият немски специалист си хвана влакчето обратно, след като ме бе осъдил на незабавна смърт. И съвсем не умрях, въпреки всички немски специалисти, с които съм си имал вземане-даване оттогава.
	Бъбрекът ми се оправи. Щом треската ме отпусна, ме вдигнаха на носилка и ме откараха със специално купе в Бордигера, Италия, където на средиземноморското слънце бе отправена покана да се погрижи за мен.
	Първият ми досег с морето бе разтърсващ. Кротко си спях в кушета, когато усетих по лицето си уханна свежест. Влакът бе спрял в Аласио и майка ми бе свалила прозореца. Надигнах се на лакти, а майка ми проследи моя поглед с усмивка. Хвърлих поглед навън, и на мига съвсем ясно почувствах, че съм _пристигнал_. Виждах синьо море, чакълест плаж и рибарски лодки, полегнали настрани. Погледнах морето. Нещо се случи в мен. Не знам какво: необятен покой, усещането, че съм се прибрал. За мен оттогава морето винаги е било една скромна, но достатъчна метафизика. Не умея да говоря за морето. Знам само, че то изведнъж ме освобождава от всяко задължение. Всеки път, щом го погледна, се превръщам в щастлив удавник.
	Докато се възстановявах под лимоните и мимозите на Бордигера, майка ми направи едно бързо пътуване до Ница. Идеята й бе да продаде модната къща във Вилно и да купи друга в Ница. Практичният й усет й подсказваше, че въпреки всичко, имам съвсем малки шансове да стана посланик на Франция, ако остана в някакво си градче в Източна Полша.
	Но когато шест седмици по-късно се върнахме във Вилно, стана ясно, че „Големият салон за парижка висша мода Мезон Нувел“ вече не е нещо, което може да бъде продадено, нито дори спасено. Болестта ми ни беше разорила. В продължение на два или три месеца най-добрите европейски специалисти бяха привиквани около мен и майка ми бе затънала в дългове. Дори преди да се разболея и макар нейната къща в продължение на две години безспорно да бе първа в града, престижът й бе по-бляскав от финансовото състояние, а начинът ни на живот надхвърляше нашите средства, и модната къща съществуваше единствено в порочния кръг на разсрочените полици, а руската дума _Вексель_, полица, беше припев, който непрекъснато чувах. Трябва да спомена и изключителната екстравагантност на майка ми, щом станеше въпрос за мен, удивителният яхър от учители, с които бях обграден, и най-вече решимостта й да поддържа на всяка цена фасадата на успяла жена и да не оставя да се разпространяват слухове, че делата й са в упадък, защото в капризния снобизъм, който кара клиентите да дават своето благоразположение на някоя модна къща, успехът играе ключова роля: и при най-дребния признак за материални затруднения, дамите правят гримаса, отиват другаде или се стремят да ви изкопчат все по-ниска цена, като по този начин ускоряват процеса до окончателното сгромолясване. Майка ми го знаеше и се бори докрай да спаси фасадата. Умееше възхитително да създава у клиентките впечатлението, че са „допуснати“ или дори „толерирани“, че нямаме _истинска_ нужда от тях и че им правим услуга, като приемаме техните поръчки. Дамите си оспорваха нейното внимание, никога не обсъждаха цената, трепереха при мисълта, че някоя нова рокля може да не е готова за дадения бал, премиера или галавечеря — и всичко това, при условие че всеки месец майка ми се озоваваше с ножа на падежите до гърлото, че трябваше да заема от лихвари, да сключва нови полици, за да покрие изтеклите, а трябваше да се грижи и за актуалната мода, да не се остави конкуренцията да я изпревари, да разиграва комедия пред купувачите, да прави безкрайни проби, без никога да остави у клиентките впечатление, че ви държат в своя власт, и да присъства на всички „ще купя — няма да купя“ на дамите с развеселена усмивка, без да им позволи да отгатнат, че изходът от този валс колебание за вас е въпрос на живот и смърт.
	Често виждах как майка ми излиза от салона по време на някоя особено капризна проба, идва в стаята ми, сяда срещу мен и ме гледа мълчаливо, с усмивка, сякаш да почерпи сили от избора на своята непоколебимост и на своя живот. Не ми казваше нищо, изпушваше една цигара, а след това ставаше и се връщаше в битката.
	Тъй че няма нищо чудно в това, че болестта ми и двата месеца, през които делата бяха оставени в ръцете на Аниела, нанесоха на „Мезон Нувел“ съдбовен удар, след който тя не можа да се надигне. Малко след завръщането ни във Вилно, след отчаяни усилия да бъде закрепено предприятието, битката бе окончателно изгубена и ни обявиха фалит, за задоволство на нашите конкуренти. Мебелите ни бяха запорирани и си спомням как един мазен и плешив поляк, с мустаци като на хлебарка, който сновеше из салоните ни с чанта за документи под мишница в компанията на двама, сякаш излезли от Гогол, помощници дълго опипваше роклите в гардеробите, креслата, как галеше шевните машини, платовете и ратановите манекени. Но майка ми се бе погрижила да покрие от кредиторите и съдия-изпълнителите своето безценно съкровище, пълен набор стар сребърен сервиз от имперско време, който бе донесла със себе си от Русия, редки колекционерски вещи, чиято стойност, според нея, била значителна, и тя винаги бе отказвала да докосва това имане, което в известен смисъл, бе моята зестра и което трябваше за няколко години да осигури бъдещето ни във Франция, когато щяхме най-сетне да се установим там, и да ми позволи „да порасна, да уча, да стана важен човек.“
	За пръв път, откакто ме бе родила, майка ми се показа отчаяна и се обърна към мен със странно сломена и обезоръжена женственост, за да ме помоли за помощ и закрила. Бях почти на десет, и следователно готов да поема тази роля. Разбрах, че моят пръв дълг е да изглеждам невъзмутим, спокоен, силен, самоуверен, мъжествен и откъснат от нещата. Дошло беше време да се разкрия в очите на всички в ролята си на кавалер, за какъвто лейтенант Свердловски тъй грижливо ме беше подготвял. Съдия-изпълнителите бяха сложили ръка на брича ми за езда и на камшика, та бях принуден да се изправя пред тях по къси панталони и с голи ръце. Разхождах се под носа им с нагъл вид из апартамента, който се опразваше от познатите ми вещи. Заковавах се пред шкафа или скрина, който агентите вдигаха, пъхах ръце в джобовете, изпъчвах напред корем и започвах да си подсвирквам презрително, наблюдавайки присмехулно несръчните им усилия, и да им се подигравам с поглед, истински мачо, твърд като скала, способен да се грижи за майка си и да ви заплюе при най-малко подкачане. Тази мимика съвсем не беше предназначена за съдебните пристави, а за майка ми, за да разбере тя, че няма място да се стряска, че е под закрилата ми, че ще й върна всичко това стократно — килима, масичката Луи XVI, полилея и огледалото от махагон. Майка ми изглеждаше уталожена, седеше в последното кресло и ме следеше с изпълнен с благоговение поглед. Когато вдигнаха килима, се захванах да свиря танго и изпълних с невидима партньорка по паркета няколко от онези изкусни танцови стъпки, на които ме бе научила госпожица Гладис. Плъзгах се по паркета, плътно притиснал талията на въображаемата си партньорка, подсвирквайки си „Танго Милонга, танго от прелестните ми мечти“, а майка ми, с цигара в ръка, накланяше глава на едната страна, след това на другата и отмерваше такта, и когато се наложи да стане от креслото, за да го отстъпи на хамалите, го стори почти весело, без да спира да ме гледа, а аз продължавах да се движа изкусно по прашасалия паркет, за да подчертая, че още съм тук и че най-голямото й имане в крайна сметка се е изплъзнало от приставите.
	След това си направихме дълго съвещание, за да решим какво ще правим оттук нататък и накъде да се обърнем. Говорехме на френски, изправени в средата на салона, за да не ни разберат ония, докато свалят полилея от тавана.
	И дума не можеше да става да останем във Вилно, където най-добрите клиентки на майка ми, онези, които някога й се подмазваха и я молеха, за да бъдат обслужени първи, сега виреха нос и отвръщаха глава, когато я срещнеха по улицата, държание удобно и обяснимо от тяхна страна, тъй като част от тях й дължаха пари, и това всъщност им позволяваше с един камък да ударят два заека.
	Вече не помня имената на тези благородни създания, но силно се надявам, че са още живи, че не са имали време да скрият телесата си на сигурно място и че комунистическият режим ги е сварил и ги е понаучил на човечност. Не съм злобар и няма да ида по-далеч.
	Понякога ми се случва да вляза в някой от големите парижки модни салони, да седна в някой ъгъл и да изгледам дефилето, а всичките ми приятели си мислят, че блуждая по тези приятни места като безделен скитник, за да се отдавам на сладкия си грях, който е да гледам хубави момичета. Но грешат.
	Ходя по тези места като на поклонение, за да бъда в мислите си с ръководителката на „Мезон Нувел“.
	Нямахме достатъчно пари, за да идем да се установим в Ница, а майка ми отказваше да продаде скъпоценния си сребърен сервиз, върху който се градеше цялото ми бъдеще. С няколкостотинте злоти, които бяхме успели да спасим от катастрофата, решихме първо да идем във Варшава, което все пак беше крачка в правилната посока. Майка ми имаше там роднини и приятели, но най-вече имаше решителен аргумент в полза на този замисъл.
	— Във Варшава има френски лицей — ми съобщи тя и подсмръкна със задоволство.
	Нямаше повече какво да говорим. Трябваше само да си стегнем куфарите, така да се каже, защото и куфарите ни бяха отнети, и тъй като сребърните прибори бяха на сигурно място, трябваше само да завържем каквото ни оставаше в един вързоп, според най-добрите традиции.
	Аниела не дойде с нас. Тя се пренесе при годеника си, служител в железниците, който живееше до гарата, във вагон без колела, оставихме я там след сърцераздирателна сцена, в която ридахме безутешно, хвърляхме се в обятията един на друг, уж излизахме, а се връщахме, за да се прегърнем още веднъж — оттогава никога повече не съм плакал така.
	Много пъти се опитвах да науча нещо за нея, но вагон без колела не е особено постоянен адрес в един обърнат наопаки свят. Много бих искал да я успокоя, да й кажа, че съм успял да не хвана туберкулоза, от което тя се страхуваше за мен повече от всичко друго. Беше красива млада жена с пищно тяло, големи кафяви очи, дълги черни коси, но то беше преди вече трийсет и три години.
	Напуснахме Вилно без съжаление. Носех в моя вързоп басните на Лафонтен, един том на Арсен Люпен и книгата „Животът на някои знаменити французи“. Аниела бе успяла да спаси от катастрофата черкезкия костюм, който някога бях носил на маскения бал, та отнесох и него. Вече беше твърде малък и оттогава не съм имал случай да нося черкезка униформа.


>>	Глава XVII

	Във Варшава живяхме трудно по разни квартири. Някой от чужбина помагаше на майка ми, като много редовно й изпращаше суми, които ни позволяваха да преживяваме. Ходех на училище, където всяка сутрин по време на междучасието в десет, майка ми ми носеше топъл шоколад в термос и филии с масло. Вършеше хиляди неща, за да ни задържи на повърхността. Шиеше украси, купуваше и препродаваше кожени палта и антиквариат, и на нея първа й дойде, мисля, една идея, която се оказа скромно печеливша: чрез обяви информираше хората, че изкупува зъби, които по липса на термин, мога да нарека само зъби втора употреба: по тях имаше злато и платина и майка ми ги препродаваше на печалба. Тя разглеждаше зъбите с лупа и ги потапяше в специална киселина, за да е сигурна, че наистина става дума за благороден метал. Също така беше домоуправителка, рекламен агент и се залови с хиляди други занимания, за които днес не си спомням, но всеки ден в десет тя беше тук с термоса с шоколад и филиите с масло.
	Но и тук трябваше да претърпим мъчителен провал: не успях да вляза във Френския лицей във Варшава. Обучението струваше скъпо и надхвърляше нашите средства. Тъй че в продължение на две години посещавах полско училище, и до днес все още говоря и пиша на полски с лекота. Много красив език. Мицкевич си остава един от любимите ми поети и много обичам Полша — като всички французи.
	Пет пъти седмично хващах трамвая и ходех при един прекрасен човек, който се казваше Люсиен Дьольовьо-Каулек, който ме учеше на моя майчин език.
	Тук трябва да си призная нещо. Лъжа доста рядко, защото за мен лъжата има блудкав привкус на немощ, а и ме оставя твърде далеч от целта. Но когато ме питат къде съм учил във Варшава, винаги отговарям: във Френския лицей. Въпрос на принцип. Майка ми направи всичко, което можа, и не виждам защо да я лишавам от плодовете на нейния труд.
	Но не си въобразявайте, че съм бил свидетел на нейните борби, без да се опитвам да й се притека на помощ. След като се провалих в толкова области, смятах, че най-сетне съм открил своето призвание. Бях започнал да жонглирам във Вилно по времето на Валентина и заради нейните красиви очи. След това продължих, като мислех основно за майка ми и за да я накарам да ми прости липсата на други таланти. В училищните коридори, под заслепените погледи на съучениците си, вече жонглирах с пет или шест портокала, и някъде дълбоко в мен живееше лудешката амбиция да стигна до седмия, а вероятно и до осмия, като великия Растели, и дори, кой знае, до деветия, за да се превърна най-сетне в най-великия жонгльор на всички времена. Майка ми го заслужаваше и прекарвах свободното си време в тренировки.
	Жонглирах с портокали, с чинии, с бутилки, с метли, с всичко, което ми попаднеше под ръка — нуждата ми от изкуство, от съвършенство и вкусът ми към чутовен и уникален подвиг, накратко, жаждата ми за изкусно владеене откриваше в това едно скромно, но пламенно изразно средство. Усещах, че съм на синора на едно чудно поле, до което с цялото си същество се стремях да стигна — полето на постигнатото и сбъднато невъзможно. Това беше първото ми осъзнато артистично изразяване, първото ми предчувствие за възможно съвършенство, и се хвърлих в него с главата надолу. Жонглирах в училище, по улиците, по стъпалата нагоре, влизах в стаята ни жонглирайки, заставах пред майка ми с шестте портокала във въздуха, непрекъснато ги подхвърлях, непрекъснато ги хващах. За жалост и тук, докато си представях как съм орисан на блестяща съдба и как осигурявам луксозен живот на майка ми със своя талант, постепенно един брутален факт ми се наби в очи: не успявах да надхвърля шестата топка. А опитах, Господ знае, че опитах. По това време ми се случваше да жонглирам по седем-осем часа на ден. Смътно усещах, че залогът е значим, дори решаващ, че разигравам целия си живот, цялата си мечта, цялата си дълбока природа, и че наистина става дума за цялото възможно и невъзможно съвършенство. Но каквото и да правех, седмата топка се изплъзваше от моите усилия. Шедьовърът си оставаше недосегаем, вечно възможен, вечно предугаждан и вечно непостижим. Изкусното овладяване продължаваше да ми се опира. Напрягах цялата си воля, призовавах цялата си ловкост, цялата си бързина, хвърлените във въздуха топки се редуваха, но едва хвърлена във въздуха седмата, цялата система рухваше, и си оставах така, потиснат, неспособен да се примиря, неспособен да се откажа. И започвах отново. Но последната топка си остана все така непостижима. Никога, никога ръката ми не успя да я хване. А опитвах цял живот. Чак около четирийсетте, след като дълго бях бродил сред шедьоври, истината постепенно настъпи в мен и разбрах, че последната топка не съществува. Това е тъжна истина и не бива да я разбулваме пред децата. Ето затова тази книга не бива да попада във всякакви ръце.
	Днес вече никак не се чудя, че на Паганини му се е случило да захвърли цигулката, да не я докосне дълги години и да си лежи с празен поглед. Не се чудя, _той е знаел_.
	Когато виждам как Малро, най-великият от всички ни, жонглира със своите топки, както малцина преди него са жонглирали, сърцето ми се свива пред трагедията му, онази, която носи изписана по лицето си, сред най-бляскавите свои подвизи: последната топка е непостижима и цялото му творчество е съградено върху тази тревожна увереност.
	Между другото, дошло е време да разкрия истината за историята на Фауст. За него всички са излъгали най-безсрамно. А Гьоте повече от другите и по-гениално, за да замаскира работата и да прикрие тежката действителност. И тук вероятно не бива да го казвам, защото ако има нещо, което не обичам да правя, то е да отнемам надеждата на хората. Но в крайна сметка, истинската трагедия на Фауст не е, че е продал душата си на дявола. Истинската трагедия е, че няма дявол, който да купи душата ви. Няма купувач. Никой няма да дойде да ви помогне да хванете последната топка, каквато и цена да дадете. Не казвам, че няма сума ти търговчета, които си придават важност и твърдят, че са купувачи, и не казвам, че човек не може да се оправи с тях с известна печалба. Може. Те ви предлагат успех, пари, обожанието на тълпите. Но това е само котешка попара и когато се казваш Микеланджело, Гоя, Моцарт, Толстой, Достоевски или Малро, сигурно умираш с чувството, че си станал бакалин.
	Но въпреки това аз, естествено, продължавам да тренирам.
	Случва се да изляза от къщата си, на моя хълм над залива на Сан Франциско, и там, на съвсем открито и светло място, да жонглирам с три портокала, само това мога да правя днес.
	Това не е предизвикателство. А най-обикновено заявяване на достойнство.
	Виждал съм как съм великият Растели, стъпил с един крак върху гърлото на бутилка, върти два обръча на другия си крак, свит назад, докато държи пръчка на носа си, върху пръчката топка, а върху топката чаша с вода, и едновременно с това жонглира със седем топки.
	Струваше ми се, че в този миг виждам съвършеното, пълното овладяване, върховен миг на победа на човека над собствените му ограничения, но Растели умря няколко месеца по-късно отчаян и след като напусна арената, без никога да е успял да хване осмата топка, последната, единствената, единствено важната за него.
	Мисля си, че ако можех да се надвеся над леглото му, той би могъл да ме предупреди за това веднъж завинаги, и тъй като по онова време бях на шестнайсет, щеше да ми бъде спестен цял един живот на усилия и провали. Ще съжалявам, ако от всичко предшестващо човек си помисли, че не съм бил щастлив. Би било заслужаваща съжаление грешка. Преживявал съм и още преживявам моменти на нечувано щастие в моя живот. Например, още от детството си винаги съм обичал солени краставици, не корнишони, а краставици, истинските, единствените и уникалните, онези, които се наричат краставици по руски. Откривал съм ги навсякъде и винаги. Често си купувам половин килограм, сядам някъде на слънце, на брега на морето, няма значение къде, на тротоара или на някоя пейка, отхапвам си краставица, и ето ме напълно щастлив. Стоя си така, на слънце, с притихнало сърце, разглеждам нещата и хората с приятелски очи и знам, че животът наистина си струва да бъде изживян, че щастието е постижимо, че трябва само човек да открие вътрешното си призвание и да се отдаде напълно на онова, което обича.
	Майка ми присъстваше на усилията ми да й се притека на помощ с вълнение и признателност. Когато се върнеше вкъщи, помъкнала под ръка някой вехт килим или стара лампа, които се канеше да препродаде, и ме откриеше в стаята ми да жонглирам с топките, беше съвсем наясно с причината на моето упорство. Сядаше, гледаше известно време какво правя и заявяваше:
	— Ще станеш велик артист! Казва ти го твоята майка.
	Предсказанието й за малко да се сбъдне. Класът ми в училище бе организирал драматично представление и след строг подбор главната роля в поемата на Мицкевич „Конрад Валенрод“ бе отредена на мен, въпреки силния ми руски акцент на полски. И не спечелих подбора случайно.
	Всяка вечер, като се прибереше от обиколките и приготвеше вечерята ни, в продължение на час-два майка ми ме караше да репетирам ролята. Беше я научила наизуст и първо я изиграваше тя, за да мога да се настроя. В тези рецитации тя влагаше най-доброто от себе си, а след това приканваше мен да повторя текста, като подражавам на нейните жестове, поведение и интонация. Ролята беше порядъчно драматична и към единайсет вечерта на съседите им идваше в повече и започваха да се дразнят и да настояват за тишина. Майка ми не беше жена, която можеш да командваш, и в коридорите се случиха паметни сцени, в които, набрала скорост от трагизма на големия поет, тя надминаваше себе си в ругатните, предизвикателното поведение и пламенните тиради. Резултатът не се забави и няколко дни преди представлението бяхме помолени да идем да декламираме другаде. Преместихме се да живеем при някаква роднина на майка ми, в апартамент, зает от един адвокат и неговата сестра, която бе зъболекарка: отначало спяхме в чакалнята и всяка сутрин трябваше да разтребваме преди идването на клиентите и пациентите. Представлението най-сетне мина и в тази вечер отнесох първия си голям успех на сцена. След представлението майка ми, все още разтърсена от аплодисментите и с окъпано в сълзи лице, ме заведе да ядем пасти в една сладкарница. Все още имаше навика да ме държи за ръка по улицата, и тъй като вече бях на единайсет и половина, намирах това за ужасно притеснително. Винаги се опитвах учтиво да измъкна ръката си под някакъв благовиден претекст, но майка ми все я хващаше здраво в своята.
	Съседните на „Познанска“ улици още от следобеда бяха пълни с проститутки. Бяха на рояци, особено по улица „Хмьелна“, и двамата с майка ми се бяхме превърнали в обичайна гледка за тези добри момичета. Когато вървяхме между тях така, ръка в ръка, те винаги правеха път с уважение и поднасяха комплименти на майка ми за това колко добре изглеждам. А когато минавах сам, често ме спираха, разпитваха ме за майка ми, питаха ме защо тя не се жени повторно, даваха ми бонбони и една от тях, дребна и кльощава, червенокоса, с крака като обръч, винаги ме целуваше по бузата, след което ми искаше носна кърпичка и грижливо изтриваше мястото. Не знам как вестта, че ще играя важна роля в нашето училищно представление се бе разпространила по тротоара, и подозирам, че майка ми има нещо общо с това, във всеки случай по пътя ни към сладкарницата момичетата ни наобиколиха и заразпитваха тревожно как са ме приели. Майка ми не се показа излишно скромна и в следващите дни върху мен се изсипваше дъжд от подаръци всеки път щом минех по улица „Хмьелна“. Получих кръстчета и свещени медальони, броеници, джобни ножчета, шоколад и фигурки на Дева Мария, а момичетата на няколко пъти ме завличаха в една близка колбасарница, където под възхитените им погледи, се тъпчех със солени краставици.
	Щом най-сетне стигнахме до сладкарницата и след петата си паста започнах леко да се задъхвам, майка ми изложи накратко пред мен своите планове за бъдещето. Най-сетне сме държали нещо конкретно, талантът бил сигурен, пътят начертан, сега трябвало само да продължим. Щял съм да стана велик актьор, щял съм да правя жените нещастни, щял съм да имам огромен жълт кабриолет, щял съм да имам договор с УФА*. Този път било тук, готово, държали сме го. Още една паста за мен и чаша чай за майка ми: тя трябваше да пие между петнайсет и двайсет чаши чай дневно. Слушах я — как да кажа? — слушах я предпазливо. Без да се фукам, трябва да кажа, че не се бях главозамаял. Бях само на единайсет и половина, но вече изпълнен с решителност да бъда уравновесеният, разсъдливият, френският елемент в нашето семейство. До този момент единственото конкретно нещо, което виждах в цялата работа, бяха пастите в чинията, и не оставих нито една от тях да се измъкне. И добре сторих, защото голямата ми театрална и кинематографична кариера така и не се състоя. И не защото не бях опитал. В продължение на месеци майка ми не спря да изпраща снимката ми на всички театрални директори във Варшава, изпрати я и в Берлин, в УФА, с дълго описание на огромния драматичен успех, който съм бил пожънал в главната роля на „Конрад Валенрод“. Дори ми уреди прослушване с директора на „Театр Польски“, изтънчен и възпитан господин, който ме слушаше учтиво, докато с единия крак напред и вдигната ръка, малко като Руже дьо Лил, докато пее „Марсилезата“, стремително рецитирах в неговия кабинет безсмъртните стихове на полския бард със силен руски акцент. Имах страшна сценична треска, която се опитвах да скрия като крещях все по-силно; в кабинета имаше още няколко души, които ме наблюдаваха и изглеждаха силно впечатлени, и вероятно в тази атмосфера, на която, все пак трябва да го кажем, й липсваше топлота, не съм контролирал напълно своите изразни средства, защото заветният договор така и не ми беше предложен. Все пак ме изслуша до края, а когато, след като си изпих отровата, както повеляваше ролята, паднах в краката му, агонизиращ в мощни гърчове, а майка ми победоносно обхождаше зрителите с поглед, директорът ми помогна да стана, и след като се убеди, че не съм се ударил, изчезна толкова бързо, че още се питам как го направи и къде се дяна.
	[* Универсално филмово акционерно дружество, първоначално „Киностудия Бибелсберг“ — водещо киностудио в Германия и ГДР, основано в 1910 г. — Б.пр.]
	Качих се отново на сцена чак след шестнайсет години пред доста различна публика, най-интересният елемент от която бе генерал Де Гол. Това се случи в сърцето на Екваториална Африка, в Банги, в Убанги-Шари* през 1941-а. Стояхме там от известно време заедно с други два екипажа от моята ескадрила, когато ни беше съобщено за посещение на генерал Де Гол, който обикаляше и инспектираше.
	[* Бивша френска колония, днес Централноафриканска република. — Б.пр.]
	Решихме да почетем ръководителя на Свободна Франция с театрално представление и веднага се захванахме за работа. Незабавно беше измислена много духовита, по мнението на нейните автори, сатирична пиеса, която трябваше да развесели генерала. Текстът беше много лек и весел, искрящо духовит и изпълнен с добро настроение, защото беше 1941-а, времето на големите военни катастрофи, и бяхме изпълнени с решимост да покажем пред нашия водач несломим морал и буен дух.
	Изнесохме първото представление преди пристигането на генерала, за да доогладим спектакъла, и постигнахме насърчителен успех. Публиката ръкопляскаше на поразия и макар по някое манго да се откъсваше от време на време от дървото и да падаше върху главата на някой от зрителите, всичко мина наистина много добре.
	Генералът пристигна на другата сутрин и вечерта присъства на представлението с придружаващите го военачалници и високопоставени политици.
	Беше пълен провал — оттогава съм се заклел никога, никога повече да не играя комедия, нито да пея песнички пред генерал Де Гол, през каквито и трагични перипетии да минава моята страна. Франция може да поиска от мен всичко, но не и това.
	Признавам си, че идеята да играем солени скечове пред онзи, който стоеше съвсем сам сред бурята и чиято воля и непоколебимост трябваше да бъдат опора за толкова изнемогващи сърца, не беше най-добрата хрумка на нашата младост.
	Но никога не бих предположил, че един-единствен зрител в залата, напълно сдържан и мълчалив, може така да настрои актьори и публика към сериозност.
	Генерал Де Гол, в бяла униформа и силно изправен, седеше в средата на първия ред на зрителите, с кепе на коленете и скръстени ръце.
	Не помръдна, не трепна и не даде признак за никаква реакция по време на цялото представление.
	Струва ми се, че помня само как в един момент, когато с високо вдигнат крак изобразявах стъпката на френския канкан, докато друг актьор възкликваше: „Аз съм рогоносец! Рогоносец съм!“, както повеляваше неговата роля, след поглед с крайчеца на окото сякаш хванах едно потрепване на мустак върху лицето на ръководителя на Свободна Франция. Но може и да съм се заблудил. Седеше там много изправен, със скръстени ръце и ни гледаше с неумолимо внимание.
	Окото бе в залата и гледаше Каин.
	Но най-изумителното явление беше поведението на двестате зрители. Докато предния ден цялата зала се смееше, избухваше в аплодисменти и се забавляваше страхотно, този път откъм публиката до нас не долетя нито едно хихикане.
	А генералът беше седнал на първия ред и зрителите нямаше как да разчетат изражението по лицето му. На онези, които твърдят, че генерал Де Гол не умеел да общува с тълпите и да изразява своите чувства, предоставям този пример за размишление.
	Известно време след войната Луи Жуве постави „Дон Жуан“. Присъствах на репетициите. В сцената, когато статуята на командора, верен на уговорената среща, идва да завлече развратника в пъкъла, внезапно получих усещане за дежавю, за нещо вече преживяно от мен, и си спомних Банги, 1941-а, и генерал Де Гол, който се вглежда в мен със своя прям поглед.
	Надявам се да ми е простил.


>>	Глава XVIII

	И тъй, театралният ми успех в „Конрад Валенрод“ бе мимолетен и не разреши никой от материалните проблеми, с които се бъхтеше майка ми. Вече бяхме без пукната пара. Майка ми по цял ден тичаше из града в търсене на някаква сделка и се връщаше каталясала. Но никога не съм стоял гладен и не съм студувал, а тя никога не се е оплаквала.
	Още веднъж, не бива да си мислите, че не съм правил нищо, за да й помогна. Напротив, надминавах себе си в усилията да й се притека на помощ. Пишех стихотворения и й ги четях на глас: тези стихотворения щяха да ни донесат слава, богатство и преклонението на тълпите. По пет-шест часа дневно работех и оглаждах стиховете си, пълнех цели тетрадки с куплети, александрини и сонети. Започнах дори да пиша пиеса в пет действия с пролог и епилог, озаглавена „Алкимена“. Всеки път, когато майка ми се върнеше от обиколките из града и седнеше на някой стол — първите признаци на старостта вече се отгатваха във фигурата й — аз й четях безсмъртните строфи, които трябваше да хвърлят света в нозете й. Винаги ги изслушваше внимателно. Постепенно погледът й светваше, следите от умората избледняваха по лицето й и тя възкликваше със съвършена убеденост:
	— Лорд Байрон! Пушкин! Виктор Юго!
	Упражнявах се също и в класическата борба с надеждата някой ден да спечеля световното първенство и много бързо се прочух в училището като „Джентълменът Джим“. Не бях най-силният, съвсем не, но умеех по-добре от всички да възприемам благородно и елегантно държание и да създавам впечатление на спокойна сила и на достойнство. Бях човек със стил. И почти винаги падах.
	Господин Люсиен Дьольовьо-Каулек разглеждаше с голямо внимание моите поетични творения. Защото няма нужда да казвам, че не пишех на руски или на полски. Пишех на френски. Във Варшава бяхме само пътьом, моята страна ме очакваше и дума не можеше да става да се отметна. Силно се възхищавах от Пушкин, който пишеше на руски и от Мицкевич, който пишеше на полски, но никога не съм разбирал докрай защо не са писали шедьоврите си на френски. А и единият, и другият бяха получили добро възпитание и познаваха нашия език. Този недостиг на патриотизъм ми изглеждаше трудно обясним.
	Никога не съм крил от полските си другарчета, че съм при тях само по път и че се гласим при първа възможност да се приберем у дома. Тази упорита наивност не улесняваше живота ми в училище. През междучасията, когато се разхождах по коридорите с важен вид, понякога около мен се събираше групичка ученици. Те ме гледаха начумерено. След това някой от тях правеше крачка напред и като се обръщаше към мен в трето лице, по полски маниер, ме питаше с изпълнен с уважение тон:
	— Другарят май пак е отложил отпътуването си за Франция?
	Всеки път се връзвах.
	— Няма смисъл да пристигаме в средата на учебната година — обяснявах им аз. — Трябва да пристигнем в началото.
	Другарчето правеше одобрителен жест. След това отбелязваше:
	— Надявам се, че другарят ги е уведомил, за да не се притесняват?
	Бутаха се с лакти и усещах, че ми се надсмиват, но стоях над техните обиди. Не можеха да ме засегнат. Мечтата ми беше по-важна от самолюбието и макар играта, към която ме подтикваха, да ме правеше смешен, тя ми помагаше да подхранвам надеждата и илюзиите си. Тъй че се изстъпвах срещу тях и спокойно отговарях на всички въпроси, които ми поставяха. Дали според мен ученето във Франция било по-трудно? Да, много трудно, много по-трудно, отколкото _тук_. Там много се спортува и се надявам да се усъвършенствам най-вече във фехтовката и в класическата борба. Дали там в лицеите униформите били задължителни? Да, задължителни са. И какви им били униформите? Ами, сини, със златни копчета и кепета в синьо като хоризонта, а в неделя се облича червен панталон и се слага бяло перо на кепето. Дали били носели саби? Само в неделя и през последната година. Дали започвали деня си с пеене на „Марсилезата“? Да, естествено, всяка сутрин пеят „Марсилезата“. Дали не съм бил искал да им изпея „Марсилезата“? Да ми прости Господ, изнасях единия крак напред, слагах ръка на сърцето, размахвах юмрук и изпявах националния ми химн с плам в гласа. Да, връзвах се, както се казва, но не се заблуждавах, виждах развеселените лица, които се криеха, за да прихнат в смях, но много странно, беше ми все едно, стоях си там, сред бандерилеросите, напълно равнодушен, усещах, че зад себе си имам велика страна, и не се боях нито от сарказма, нито от насмешките. Тези игри можеха да продължат доста дълго, ако групичката провокатори не ме бяха засегнали в най-чувствителната точка. Сеансът си бе започнал по обичайния начин, когато пет-шест по-големи от мен ученици ме заобиколиха много почтително.
	— Виж ти, другарят е още сред нас? А пък ние си мислехме, че вече е заминал за Франция, където го чакат с такова нетърпение?
	Тъкмо щях да се впусна в обичайните си обяснения, когато най-големият от групата се намеси:
	— Там не приемат бивши кокотки.
	Вече не помня кое беше момчето и не знам откъде бе взело тази странна информация. Трябва ли да казвам, че нищичко в миналото на майка ми не можеше да оправдае подобна клевета? Майка ми може и да не е била „великата драматична актриса“, която понякога твърдеше, че е била, но все пак бе играла в един от добрите московски театри и всички, които я познаваха от онова време, всички свидетели на нейната младост, ми говореха за едно гордо създание, което никога нито се опивало от красотата си, нито се е подвеждало по нея.
	Но изненадата ми бе толкова силна, че се прояви като малодушие. Внезапно сърцето ми пропадна в някаква дупка, очите ми се изпълниха със сълзи и за пръв и последен път през живота си се обърнах с гръб към своите неприятели.
	Оттогава никога повече не съм се обръщал с гръб към нищо и към никого, но в този ден го сторих, няма смисъл да отричам. За миг се обърках.
	Когато майка ми се прибра, се хвърлих към нея и й казах всичко. Очаквах тя да отвори ръце и да ме утеши, както толкова добре умееше. Но онова, което се случи тогава, бе пълна изненада за мен. Внезапно всяка следа от нежност и обич изчезна от лицето й. Тя не изля върху мен пороя от жалост и обич, който очаквах. Не каза нищо и ме гледа дълго и почти студено. След това се отдалечи, отиде да си вземе цигара от масата и я запали. После влезе в кухнята, която деляхме със собствениците на апартамента и се зае с моята вечеря. Лицето й бе безизразно, затворено и от време на време ми хвърляше по някой почти враждебен поглед. Не разбирах какво ми се случва. Обхвана ме огромна жалост за самия мен. Чувствах се наскърбен, предаден, изоставен. Оправи леглото ми, все така без да ми говори. И тази нощ не си легна. Когато се събудих сутринта, я заварих седнала във все същото старо кресло от мътнозелена кожа срещу прозореца, с цигара в ръка. Паркетът бе осеян с фасове: тя винаги ги хвърлеше, където й падне. Хвърли ми безизразен поглед и отново се обърна към прозореца. Мисля, че днес знам какво си мислеше — или поне предполагам. Сигурно се чудеше дали си струвам труда, дали цялата й саможертва, усилията, надеждите й имат смисъл — дали нямаше да се окажа мъж като всички други — дали нямаше да се отнеса с нея, както се бе отнесъл друг мъж. Приготви ми трите рохки яйца и чашата шоколад. Загледа ме как се храня. За първи път в очите й се върна малко нежност. Сигурно си казваше, че в крайна сметка съм само на дванайсет. Когато си взех учебниците и тетрадките, за да тръгна за училище, лицето й отново се втвърди.
	— Няма да ходиш повече там. Край.
	— Ама…
	— Ще учиш във Франция. Само че… Седни.
	Седнах.
	— Чуй ме, Ромен.
	Сепнат, вдигнах глава. Вече не беше „Романчик-Ромушка“. Тя за пръв път бе изоставила умалителното. Почувствах се крайно притеснен.
	— Чуй ме добре. Следващия път, когато ти се случи и когато оскърбят майка ти пред теб, следващия път, искам да те донесат вкъщи на носилка. Разбра ли ме?
	Застинах със зяпнала уста. Лицето й бе съвършено затворено, много кораво. В очите й нямаше и следа от жал. Не можех да повярвам, че говори моята майка. Как можеше? Не бях ли нейният Ромушка, малкият й принц, нейното безценно съкровище?
	— Искам да те доведат вкъщи целия в кръв, чу ли ме? Ако ще да не е останала здрава кост по тебе, чу ли ме?
	Гласът й се надигаше, беше се привела към мен с искрящи очи и почти крещеше.
	— Иначе няма смисъл да заминаваме… няма смисъл да ходим там.
	Заля ме дълбоко чувство за неправда. Устните ми се разкривиха, очите ми се изпълниха със сълзи, отворих уста… Нямах време да направя нищо друго. Здрава плесница се стовари върху мен, след това друга, после пак. Така се стъписах, че сълзите ми изчезнаха като с магия. За първи път майка ми ми вдигаше ръка. И както всичко, което правеше тя, и това не беше направено наполовина. Стоях неподвижен, сякаш вкаменен под ударите. Дори не виках.
	— Помни какво ти казах. Отсега нататък ще ме защитаваш. Все ми е едно какво ще ти сторят с юмруци. От другото боли повече. Ако трябва, ще се оставиш да те убият.
	Все още се преструвах, че не разбирам, че съм на дванайсет, че се крия, но разбирах прекрасно. Бузите ми горяха, още ми излизаха свитки, но разбирах. Майка ми се усети и изглежда се успокои. Шумно пое въздух, признак на задоволство, и отиде да си сипе чаша чай. Изпи чая с бучката захар в устата и отнесен поглед и вече търсеше, правеше комбини, изчисляваше. След това изплю остатъка от бучката в чинийката, взе си чантата и излезе. Отиде право в консулството на Франция и започна енергични постъпки за приемането ни като постоянно пребиваващи в тази страна, където, пишеше в молбата, която бе помолила господин Люсиен Дьольовьо-Каулек да състави, „синът ми има намерение да се установи, да учи, да стане човек“, но съм убеден, че този израз надхвърляше мисълта й и тя не си даваше напълно сметка какво изисква от мен с тези думи.


>	Втора част

>>	Глава XIX

	От първия си досег с Франция съм запазил спомена за един носач на гарата в Ница, с дълга синя престилка, каскет, кожени каиши и здрав тен, направен от слънце, морски въздух и хубаво винце.
	Облеклото на френските носачи е приблизително същото, и днес, колчем се върна на юг, все заварвам този приятел от детинство.
	Поверихме му сандъка, в който беше нашето бъдеще, тоест прословутият стар руски сребърен сервиз, чиято продажба трябваше да ни осигури благоденствие в продължение на няколкото години, от които имах нужда, за да изклася и да поема нещата в ръце. Настанихме се в един семеен пансион на улица „Бюфа“ и майка ми, едва изпушила първата си френска цигара — синя голоаз — отвори сандъка, взе няколко подбрани образци от „съкровището“, пъхна ги в куфарчето и с уверен вид тръгна през Ница, за да им намери купувач. А пък аз изгарях от нетърпение и се втурнах да подновя своето приятелство с морето. То мигом ме разпозна и близна пръста на крака ми.
	Когато се върнах вкъщи, майка ми вече ме чакаше. Беше седнала на леглото и пушеше нервно. Лицето й носеше белега на най-пълно неразбиране, на неземно удивление. Призова ме с поглед, сякаш от мен очакваше обяснението на загадката. Във всички магазини, където била влязла с мостри от нашето съкровище, срещнала най-студен прием. Цените, които й предлагали, били просто смехотворни. Естествено, била им казала какво мисли за тях. Всички бижутери били патентовани обирджии, които опитвали да я ограбят, а между другото, нито един от тях не бил французин. Всичките били арменци, руснаци, а вероятно и немци. Утре щяла да иде във _френски_ магазини, ръководени от истински _французи_, а не от някакви съмнителни пришълци от източните страни, на които Франция поначало не трябвало да позволява да се устройват на нейна територия. Не трябвало да се безпокоя, всичко щяло да се нареди, имперските сребърни сервизи стрували цяло състояние, пък и сме имали достатъчно пари, за да изкараме няколко седмици, а междувременно сме щели да открием купувач, и бъдещето ни щяло да бъде подсигурено за няколко години напред. Не казвах нищо, но тревогата и неразбирането, което четях в очите й, сякаш уголемени и леко втренчени, ме удариха в стомаха и възстановиха най-пряката връзка между нас. Вече знаех, че сребърните прибори няма да открият купувач и че след две седмици отново ще да се окажем без пукната пара в една чужда страна. За първи път мислех за Франция като за чужда страна, което беше доказателство, че за пореден път си бяхме у дома.
	По време на тези първи две седмици майка ми подхвана и изгуби епичната битка за защита и прослава на старите руски сребърни сервизи. Дори опита да налива знания у бижутерите и златарите в Ница. Видях я как разигра пред един почтен арменец от авеню „Виктоар“, който по-късно щеше да стане наш приятел, сцена на истинско артистично захласване пред красотата, редкостта и съвършенството на захарницата, която държеше в ръка, и спря само за да се впусне в дитирамби за самовара, супника и съдчето за горчица. Арменецът, вдигнал вежди на безкрайно чело, непресечено от ни един косъм и цялото набръчкано от учудване, проследи със слисан поглед движенията, които черпакът описваше във въздуха, както и тези на солницата, а след това увери майка ми в голямото си уважение към въпросната стока, като леката му резервираност се отнасяла единствено до цената, която му се струвала десетина-дванайсет пъти по-висока от настоящата цена на тази вещ. Изправена пред подобно невежество, майка ми прибра своето съкровище в куфарчето и напусна магазина, без нито дума за поздрав. Нямаше по-голям успех и в следващия магазин, държан от двойка редовно родени французи, където, намърдвайки под носа на господина малкия самовар с прекрасни пропорции, тя обрисува с вергилиево сладкодумство картината на едно хубаво френско семейство, сбрано около семейния самовар, на което чаровният господин Серюзие, който след това често наемаше майка ми, като й поверяваше стока на комисиона, й отвърна с поклащане на главата и поднасяне към очите на едно пенсне с панделка, което той никога не наместваше докрай:
	— Госпожо, самоварът така и не успя да се аклиматизира по нашите ширини — и беше казано с тон на такова искрено съжаление, та почти ми се привидя как последното стадо самовари измира вдън горите френски.
	Срещнеше ли такъв учтив прием, майка ми добиваше объркан вид — любезността и милото отношение я обезоръжаваха на мига — не казваше нищо повече, не настояваше, свеждаше очи и започваше мълчаливо да увива всяка вещ в хартия, преди да я прибере в куфарчето, с изключение на самовара, който беше твърде обемист и който трябваше да взема самият аз, да го нося на ръце като скъпоценност и да вървя след нея под любопитните погледи на минувачите.
	Оставаше ни малко сребро и мисълта какво ще се случи с нас, когато съвсем свърши, ме поболяваше от тревога. Когато паднеше нощ, и двамата се преструвахме, че спим, но дълго виждах червената точица на цигарата да шава в мрака. Следях я с поглед в ужасяваща безнадеждност, безпомощен като обърнат по гръб бръмбар. И до днес не мога да видя красив сребърен прибор, без да ми се догади.
	На другата сутрин именно господин Серюзие ни протегна сламка. Като вещ търговец, той бе разпознал безспорния талант на майка ми да възпява, когато се наложи, красотата и уникалността на „семейните вещи“ пред евентуалните купувачи, и сметна, че може да използва този талант за взаимна изгода. Мисля също и че като вещ колекционер е бил силно впечатлен от гледката на двата живи, но рядко срещани екземпляра, които се бе случило да види в своя магазин между толкова други любопитни вещи. Природната му доброта също бе помогнала и той бе решил да ни подаде ръка. Даде ни пари в аванс и скоро майка ми започна да обикаля богаташките къщи по брега и да предлага на клиентелата от „Уинтър Палас“, „Ермитаж“ и „Негреско“ „семейни накити“, които била донесла със себе си в емиграция или от които някой си руски херцог, неин приятел, бил принуден да се отърве дискретно, в резултат на „определени обстоятелства“.
	Бяхме спасени, и то спасени от французин — което беше много насърчително, като се има предвид, че Франция имаше четирийсет милиона жители, и следователно ни бе позволено да храним всякакви надежди.
	Колкото до прословутия сребърен сервиз, възмутена от смешната цена, която ни предлагаха, майка ми го прибра на дъното на сандъка, като изтъкна, че един сервиз от двайсет и четири части с имперския орел върху тях ще ми бъде от полза някой ден, когато ще се наложи „да приемам“ — последната дума бе произнесена малко тържествено и доста загадъчно.
	Постепенно майка ми разшири своето поле на действие. Получи витрини за луксозни стоки в хотелите, действаше като посредник при продажбата на апартаменти и парцели, стана съдружник в такси, участва с двайсет и пет процента в един камион, който доставяше зърно на производителите на пилета в областта, взе по-голям апартамент, две от стаите на който преотдаде под наем, захвана се с някаква история с плетиво — накратко, обгради ме с грижи от глава до пети. Колкото до самия мен, плановете й бяха отдавна начертани. Матура, натурализация, диплома по право, военна служба — като офицер в кавалерията, то си беше ясно — Политически науки* и влизане в „дипломацията“. Когато произнасяше тези думи, гласът й се снишаваше почтително и пълна със смирение и възторг усмивка се изписваше по лицето й. За да стигнем до целта — бях в трети клас — ни бяха нужни, според начесто подновяваните изчисления, някакви си там осем-девет годинки, и майка ми усещаше, че е способна да издържи толкова. Подсмъркваше със задоволство и ме гледаше с изпреварило времето си благоговение. Секретар в посолство, казваше тя на висок глас, сякаш да се пропие с тези прекрасни думи. Нужно беше само малко търпение. Вече бях на четиринайсет. Почти бяхме на финала. Обличаше сивото си палто, вземаше куфарчето и я виждах как живо върви към бляскавото бъдеще с бастун в ръка.
	[* Едно от най-престижните френски висши учебни заведения. — Б.пр.]
	Аз обаче бях по-голям реалист. Нямах никакво намерение да тъпча на място още девет години — човек никога не знае какво може да се случи. Исках да извърша своя подвиг за нея незабавно, на часа. Отначало се опитах да стана юношески световен шампион по плуване — всеки ден тренирах в „Голямото синьо“, балнеологично заведение, което вече не съществува — но се класирах чак единайсети при преплуването на Залива на ангелите — и за пореден път се наложи да се спра на литературата, като мнозина други неудачници. Тетрадките се трупаха върху масата ми, запълнени от все по-красноречиви, все по-великолепни, все по-отчаяни псевдоними, и в желанието си да улуча целта с един-единствен удар, да открадна свещения огън и победоносно да осветя с него света, четях нови за мен имена по кориците на книгите: Антоан дьо Сент — Екзюпери, Андре Малро, Пол Валери, Маларме, Монтерлан, Аполинер и тъй като ми се струваше, че те сияят на витрината с целия тъй силно желан блясък, се чувствах ограбен и се дразнех, че не съм се сетил пръв да се окича с тях.
	Направих още няколко скромни усилия да стана победител по море, земя и въздух, продължих да се занимавам с плуване, тичане и висок скок, но единствено на пинг-понг успях да дам най-доброто от себе си и да донеса вкъщи някакви победни венци. Това бе единствената победа, която успях да подаря на майка ми, и сребърният медал, с името ми, гравирано върху него и поставен в калъфче с лилаво кадифе вътре, намери своето почетно място върху нощното й шкафче до самия край.
	Правех опити и в тениса, тъй като бях получил ракета като подарък от родителите на един приятел. Но за да стане човек член на Клуба на Имперския парк, трябваше да плати сума, която надхвърляше нашите възможности. Това е един особено болезнен период от живота ми на шампион. Когато видя, че поради недостиг на пари Клубът на Имперския парк щеше да остане недостъпен за мен, майка ми бе обладана от силно възмущение. Смачка цигарата в една чинийка и си взе бастуна и мантото. Нямало да стане така. Беше ми казано да си взема ракетата и да придружа майка си до Клуба на Имперския парк. Там секретарят на Клуба беше привикан да се яви пред нас, изблиците на майчиния ми глас достигнаха целта си, и той го стори незабавно, следван от президента на клуба, който носеше възхитителното име Гарибалди и също дотича. Майка ми, права в средата на стаята и с леко накривена шапка, размаха бастуна и не им спести нищо от онова, което мислеше за тях. Как! С малко тренировки съм можел да стана шампион на Франция, победоносно да защитавам цветовете на своята страна срещу чужденците, а достъпът до игрищата ми бил отказан заради някакъв си незначителен и вулгарен въпрос за пари! Онова, което майка ми държала да каже на тези господа, било, че не вземат присърце интересите на родината си — тя държала да заяви това на висок глас в качеството си на майка на французин — по това време не бях натурализиран, но, разбира се, това беше просто скучна подробност — и настоявала да ме приемат моментално на кортовете на Клуба. Само три-четири пъти бях държал ракета в ръце и потръпвах при мисълта, че някой от тези господа може да ме покани на кортовете да покажа на какво съм способен. Но двете изтънчени особи, които имахме пред себе си бяха твърде стреснати, за да размишляват над моя спортен талант. Мисля, че в този миг именно на господин Гарибалди му хрумна фаталната идея, чиято цел в неговата глава беше да укроти майка ми, но която, напротив, доведе до сцена, при спомена за която се вцепенявам и днес.
	— Госпожо — рече той — моля ви да сдържате гласа си. Негово Величество Густав Шведски е на няколко крачки оттук и ви моля да не вдигате скандали.
	Тези думи имаха върху майка ми мигновено въздействие. Наивната и същевременно възхитена усмивка, която познавах доста добре, взе да се очертава по устните й, и тя се спусна напред.
	На моравата, под бял чадър, един възрастен господин тъкмо пиеше чай. Носеше панталон от бяла фланела, блейзър в синьо и черно и плоска сламена шапка, леко килната на главата. Крал Густав V Шведски беше чест посетител на Лазурния бряг и на кортовете за тенис и прочутата му сламена шапка често се появяваше на първа страница в местните вестници.
	Майка ми не се поколеба и секунда. Направи реверанс, насочи бастуна си по посока на президента и секретаря на Клуба и извика:
	— Идвам да търся правда от Ваше Величество! Младият ми син, който ще направи четиринайсет, има изключително дарование за тенис, а тези лоши французи му пречат да идва да тренира тук! Цялото ни богатство беше конфискувано от болшевиките и не можем да платим таксата! Идваме да помолим Ваше Величество за помощ и закрила.
	Всичко беше произнесено и направено в най-добрите традиции на руските легенди от Иван Грозни до Петър Велики. След което майка ми обходи многобройната заинтригувана публика с победоносен поглед. Ако можех да се изпаря във въздуха или завинаги да се разтворя в земята, последният ми съзнателен миг би бил изпълнен с облекчение. Но не ми бе дадено да се измъкна толкова лесно. Наложи се да остана там под насмешливите погледи на красивите дами и техните хубави господа.
	По това време Негово Величество Густав V вече беше доста възрастен господин и поради това, вероятно в съчетание и с шведската флегматичност, не изглеждаше ни най-малко изненадан. Той извади пурата от устните си, вгледа се със сериозен вид в майка ми и се обърна към своя треньор.
	— Ударете няколко топки с него — рече той с пещеристия си глас. — Да видим малко от онова, което умее.
	Лицето на майка ми светна. Мисълта, че само три или четири пъти съм държал ракета в ръцете си, не я занимаваше ни най-малко. Имаше ми доверие. И знаеше кой съм аз. Дребните ежедневни подробности и незначителните практически трудности не влизаха в сметката. За секунда се поколебах, а след това под погледа, изпълнен с пълно доверие и обич, преглътнах срама и страха си и с наведена глава тръгнах към своето заколение.
	Стана бързо, но понякога ми се струва, че още съм там. Разбира се, направих всичко, което можах. Подскачах, правех плонжове, притичвах, въртях се, засилвах се, падах, ставах отново и изпълнявах волета, като разнебитена танцуваща кукла на конци, ала успявах да докосна топката само от време на време, и то само с дървената рамка — и всичко това под невъзмутимия поглед на шведския крал, който ме наблюдаваше хладно под прословутата си шапка. Сигурно ще се запитате защо се бях оставил да ме отведат към тази касапница, защо бях отишъл на корта. Но не бях забравил урока от Варшава, нито плесницата, която бях получил, нито гласа на майка ми: „Следващия път искам да те докарат вкъщи на носилка, чу ли ме?“.
	Пък и ще излъжа, ако не призная, че въпреки четиринайсетте си години, все още вярвах в чудеса. Вярвах във вълшебната пръчица и когато отивах към корта, не бях съвсем сигурен дали някоя съвършено справедлива и снизходителна сила нямаше да се намеси в наша полза, дали една неведома, но всемогъща ръка нямаше да направлява ракетата ми и дали топките нямаше да се подчиняват на нейните тайнствени заповеди. Но случаят не беше такъв. Трябва да призная, че неслучването на чудото остави у мен дълбока следа, до такава степен, че понякога се питам дали историята в „Котарака в чизми“ не е скалъпена и дали наистина мишките са идвали нощем да шият копчетата по сюртука на шивача от Глочестър. Накратко, на четирийсет и четири започвам да си задавам някои въпроси, но съм преживял твърде много, та не бива да се обръща особено внимание на мимолетните ми колебания.
	Когато треньорът най-сетне се смили над мен и се върнах на моравата, майка ми ме посрещна, сякаш не се бях изложил. Помогна ми да си сложа пуловера, извади кърпичката си и ми избърса врата и лицето. След това се обърна към присъстващите и — как да изразя тази тишина, това напрегнато, подчертано внимание, с което ги изгледа всичките, сякаш очакваше нещо? Присмехулниците изглеждаха леко объркани, а красивите дами хванаха сламките си, сведоха очи и усърдно засмукаха лимонада. Вероятно през ума им мина по някое клише за женската, защитаваща своето малко. Но не се наложи майка ми да скача. Кралят на Швеция ни извади от затруднението. Възрастният господин докосна шапката си и каза безкрайно възпитано и мило, а някои по това време твърдяха, че характерът му не бил особено лек:
	— Смятам, че господата ще се съгласят с мен: току-що присъствахме на нещо много трогателно… Господин Гарибалди — и помня, че думата „господин“ прозвуча от неговите устни някак особено погребално. — Аз ще платя таксата на този младеж. В него има мъжество и хъс.
	Оттогава винаги съм обичал Швеция.
	Но повече кракът ми не стъпи в Имперския парк.


>>	Глава XX

	Заради всички тези несполуки започнах все по-дълго да се затварям в стаята си и да пиша наистина. Връхлитан от всички страни от действителността, отвсякъде изблъскван, непрестанно в схватка със собствените си ограничения, придобих навика да се крия във въображаем свят и да живея в него чрез героите, които измислях, в живот, изпълнен със смисъл, със справедливост и състрадание. По инстинкт и без видимо литературно влияние открих хумора, сръчен и напълно сносен начин да обезвредиш действителността в самия миг, в който се готви да се стовари отгоре ти. През целия ми път хуморът е бил за мен братска дружинка и на него дължа единствените си мигове на победа над злата съдба. Никой никога не е успявал да ми изтръгне това оръжие и на драго сърце го обръщам срещу себе си, защото чрез „аз“ и „мене“ се разправям с нашата човешка орис. Хуморът е заявяване на достойнство и утвърждаване на превъзходството на човека над всичко, което му се случва. Някои от моите „приятели“, които са напълно лишени от него, се натъжават, щом видят как, когато пиша, когато говоря, обръщам това най-основно оръжие към самия мен; тия осведомени люде говорят за мазохизъм, за омраза към себе си или дори, когато в тези разтоварващи игри включа и близките за мен хора, за ексхибиционизъм и дебелащина. Съжалявам ги. В действителност не съществува „аз“ и „мен“ никога не е на прицел, а когато обръщам към него любимото си оръжие само го надскачам и чрез многобройните му мимолетни превъплъщения си го изкарвам на една орис, наложена ни отвън, на закон, сякаш продиктуван ни от мрачни сили, някакво подобие на Нюрнбергския закон. В човешките взаимоотношения това недоразумение винаги е било за мен извор на самота, защото нищо не ви откъсва от хората така, както ако подадете приятелската ръка на хумора на люде, които в това отношение са по-едноръки и от просяци.
	И така, започнах най-сетне да се интересувам от обществените проблеми и да пожелавам свят, в който не се налага самотните жени да носят малките си на гръб. Но вече знаех, че социалната справедливост е само първа крачка, гукане на новородено, и че онова, което искам от своите ближни, е да станат господари на съдбата си. Започнах да си наумявам човека като революционен опит срещу своите собствени биологични, морални и интелектуални дадености. Защото колкото повече гледах остарялото, уморено лице на майка ми, толкова повече растяха усещането за несправедливост и стремежът да изправя кривиците на света. Пишех до късно през нощта.
	По това време финансовото ни положение се влоши за пореден път. Икономическата криза от 1929-а се отрази и на Лазурния бряг и отново преживяхме трудни дни.
	Майка ми превърна една стая от апартамента ни в кучкарник, вземаше на пансион кучета, котки и птички, гадаеше по линиите на дланта, взе наематели, стана домоуправителка на един блок, прояви се като посредник при една или две продажби на парцели. Помагах й, колкото можех, тоест като се опитвах да напиша безсмъртен шедьовър. От време на време й четях някой пасаж, с който бях особено горд, и тя никога не пропускаше да ми поднесе цялото възхищение, което очаквах от нея, но си спомням как един ден, след като изслуша една поема, ми каза някак стеснително:
	— Мисля, че няма да имаш особен практичен нюх в живота. Не знам как става така.
	И наистина, в лицея оценките ми по точните науки си останаха катастрофални чак до матурата. На устния по химия в първата част от матурата изпитващият, господин Пасак, ми даде да говоря за гипса, и всичко, което успях да му кажа, буквално, беше:
	— Гипсът служи да се правят стени.
	Изпитващият зачака търпеливо. И тъй като нищо не последва, ме попита:
	— Това ли е всичко?
	Хвърлих му надменен поглед, обърнах се към публиката и я взех за свидетел.
	— Как така дали е всичко? Че това е огромно нещо! Господин учител, махнете стените и деветдесет и девет процента от нашата цивилизация се сгромолясва на земята!
	Сделките ставаха все по-редки и една вечер майка ми, след като много бе плакала, седна на масата и написа дълго писмо на някого. На другата сутрин ми каза да ида при фотографа, където ме снимаха в три четвърти анфас, облечен в син блейзър и с вдигнати към небето очи. Снимката беше прикачена към писмото и майка ми, след няколкодневно колебание, през което пазеше плика в едно заключено чекмедже, в крайна сметка отиде и го пусна в кутията.
	След това прекара вечерта, надвесена над сандъка, като препрочиташе писма, завързани в пакет със синя панделка.
	По това време майка ми трябва да е била на около петдесет и две. Писмата бяха стари и намачкани. Открих ги в мазето през 1947-а и ги прочетох, сега и аз ги препрочитам често.
	Седмица по-късно пристигна запис за петстотин франка. Той произведе върху майка ми напълно неочаквано въздействие: тя ме погледна признателно. Все едно внезапно съм направил за нея нещо огромно. Приближи до мен, взе лицето ми в шепи, като разглеждаше с изненадващо внимание всяка черта, и сълзи заискриха в очите й. Обзе ме странно чувство на притеснение: изведнъж се усетих, сякаш съм някой друг.
	В продължение на година и половина тези записи продължиха да пристигат повече или по-малко нередовно. Получих колело бегач „Томан“ в оранжево. Преживяхме славен период на покой и благоденствие. Получавах по два франка джобни пари дневно и така можех, на връщане от училище, да спирам на пазара за цветя и да купувам за петдесет сантима ароматно букетче, което подарявах на майка ми. Вечер я водех да слуша циганския оркестър в „Роаял“: стояхме на тротоара и избягвахме масите на открито, защото там консумацията беше задължителна. Майка ми обожаваше циганските оркестри — заедно с гвардейските офицери, смъртта на Пушкин на дуел и шампанско от обувка за нея те бяха едно от най-романтично упадъчните неща на тоя свят. Винаги ме държеше нащрек срещу циганските момичета, които, ако я слушаше човек, били една от най-големите заплахи, които щели да тежат върху мен и да ме разорят физически, морално и материално, ако не съм бил внимавал, и щели да ме отведат право до туберкулозата. Тези перспективи, които не се осъществиха, ме гъделичкат приятно. Единствената циганска девойка, от която се заинтересувах през младостта си точно заради тъй прелъстителните описания на майка ми няколко години по-рано, само ми открадна портфейла, шала и ръчния часовник, и не ми остави време дори да се обърна, камо ли да хвана туберкулоза.
	Винаги съм мечтал да бъда физически, морално и материално разорен от жена: сигурно е прекрасно да може човек все пак да стори нещо с живота си. Разбира се, все още мога да хвана туберкулоза, но не мисля, че на моята възраст то ще бъде по същия начин. Природата има своите ограничения. Пък и нещо ми подсказва, че циганските девойки, както и гвардейските офицери, вече не са онова, което бяха.
	След представлението хващах майка ми под ръка и отивахме да поседнем на „Разходката на англичаните“. И там седалките се заплащаха, но това беше лукс, който сега можехме да си позволим.
	При добър избор на седалка човек можеше да се нагласи така, че или оркестърът на „Лидо“ или този на „Казиното“ да са му насгода, без да си развързва кесията. Обикновено майка ми носеше, дискретно скрити на дъното на чантата й, черен хляб и солени краставици, нашето любимо лакомство. Тъй че в онези времена, ако човек огледаше към девет вечерта тълпата шляещи се по „Разходката на англичаните“ хора, можеше да види една изтънчена белокоса дама и един юноша в син блейзър, дискретно седнали с гръб към парапета, да хапват краставици по руски с черен хляб върху вестник, разгънат на коленете им. Беше много вкусно.
	Но това не беше достатъчно. Мариет бе събудила у мен глад, който никоя краставица на света, пък била тя и най-солената, не можеше да утоли. Мариет ни беше напуснала преди две години вече, но споменът за нея продължаваше да тече в кръвта ми и да ме държи буден нощем. И до днес пазя дълбока признателност към тази добра французойка, отворила пред мен дверите към един по-добър свят. Минали са трийсет години, но мога да кажа с повече истина от Бурбоните*, че оттогава нищо не съм научил, нито забравил. Да бъде старостта й щастлива и мирна и нека знае, че стори най-доброто с онова, което дядо Боже й беше дал. Усещам, че продължа ли тази тема, ще се разнежа, затова спирам.
	[* Игра на думи. При избухването на Френската революция, херцогиня Матилд дьо Бурбон открива републиканския дух в себе си, нарежда да я наричат „Гражданката Истина“ и дарява своето състояние на държавата. — Б.пр.]
	Но доста време вече Мариет не беше тук, за да ми протегне ръка и да ми се притече на помощ. Кръвта ми се бунтуваше във вените и чукаше по вратата с буйство и настойчивост, която трите километра, които преплувах всяка сутрин, не успяваха да укротят. Седнал до майка ми на „Разходката на англичаните“, дебнех всички прекрасни жени, разнасящи насъщния, които минаваха край мен, въздишах дълбоко и стоях неловко с краставица в ръка.
	Но най-старата цивилизация на света с нейната усмивка на разбиране към човешката природа и нейния слаб ангел, с чувството й за компромис и спогаждане, ми се притече на помощ. Твърде отдавна Средиземноморието живееше със слънцето, за да се отнася към него като към неприятел, и скоро сведе над мен своето всеопрощаващо лице.
	Лицеят в Ница не беше единствената образователна институция, която се издигаше между площад „Масена“ и площад „Пайон“. Съучениците ми и аз откривахме на улица „Сен Мишел“ простичък и дружески прием, докато американската ескадра не хвърлеше котва във Вилфранш, мрачни за нас дни, в които униние се ширеше из класовете и в които черната дъска се превръщаше в същински пряпорец на нашата меланхолия.
	Но с два-три франка джобни пари дневно е трудно _да посещаваш_, както се казва на Юг.
	И тъй, вкъщи започнаха да се случват странни неща. Изчезна един килим, след това друг, а веднъж, на връщане от общинското казино, където даваха „Мадам Бътерфлай“, майка ми се стъписа, когато откри, че голямото огледало, което бе купила предния ден от един вехтошар с намерение да го препродаде на печалба, буквално се бе стопило във въздуха, при затворени врати и прозорци. Безгранична изненада се изписа по лицето й. Тя огледа щателно апартамента, за да види дали не липсва още нещо. Оказа се, че липсва: моят фотографски апарат, ракетата ми за тенис, часовникът ми, зимното ми пардесю, колекцията ми от пощенски картички и произведенията на Балзак, които бях получил с първата си награда по френски, бяха поели същия път. Бях успял да продам дори прословутия самовар, който бях отнесъл при един антиквар в стария град, за вероятно смешна сума, но която за момента ме бе извадила от затруднение. Майка ми размисли за миг, след това седна в едно кресло. Гледа ме дълго и съсредоточено, а след това, за голяма моя изненада, вместо драматичната сцена, която очаквах, видях как изражение на почти величаво ликуване и гордост се разлива по лицето й. Тя подсмръкна шумно с огромно задоволство и още веднъж ме погледна с признателност, благоговение и умиление: Най-сетне бях станал мъж. Не се беше борила напразно.
	Същата вечер написа писмо с едрия си, нервен почерк, с все същия израз на ликуване и задоволство, сякаш бързаше да съобщи, че съм бил добър син. Малко след това пристигна запис от петдесет франка лично за мен, а до края на годината получих още няколко записа. Но пък бях приканен да ида при един стар доктор на улица „Франс“, който след като дълго шикалкави, ми обясни, че животът на един млад мъж е пълен с капани, че сме много уязвими, че отровни стрели свистят около ушите ни и че още нашите предци, галите, никога не ходели на бой без щит. След което ми връчи едно пакетче. Слушах учтиво, както се полага при разговор с антика. Но посещението в Паноптикума във Вилно ме бе осветлило завинаги в тази област и отдавна бях изпълнен с решимост да запазя носа си непокътнат. Можех да му кажа също, че силно подценява почтеността и скрупулите на порядъчните души, при които ходехме. Голяма част от тях също бяха предани майки и никога, ама никога не ни позволяваха да рискуваме в пенестата диря на всички световни флотове без посвещение в правилата за безопасност, необходими на всеки уважаващ стихиите пътешественик.
	Милото ми Средиземноморие! Колко блага и дружелюбна бе за мен твоята латинска, тъй нежна към живота мъдрост, и с какво снизхождение докосваше юношеското ми чело твоят стар, развеселен поглед! Винаги се връщам на твоя бряг и при лодките, понесли залеза в своите мрежи. По тези камъчета бях щастлив.


>>	Глава XXI

	Животът ни се нареждаше. Помня дори, че през един август майка ми замина на тридневна почивка на планина. Изпратих я до автобуса с букет в ръка. Сбогуването беше сърцераздирателно. Разделяхме се за първи път и майка ми плачеше в предчувствие за бъдещите ни раздели. След като дълго бе наблюдавал сцената на прощаването, шофьорът на автобуса най-сетне ме попита с хубавия акцент на Ница, който тъй добре върви с вълнението:
	— За много ли?
	— За три дни — отвърнах.
	Изглеждаше силно впечатлен и се втренчи в майка ми и мен с уважение. След това рече:
	— Ей, голъъмо чувство е тъва!
	Майка ми се върна от почивката, изпълнена с планове и енергия. В Ница работата потръгна и сега тя представяше „семейните накити“ пред чужденците заедно с един истински руски Велик херцог. Великият херцог беше новак в занаята и майка ми губеше много време да му повдига духа. По това време в Ница имаше около десет хиляди руски семейства, благороден асортимент от генерали, казаци, украински атамани, полковници от имперската гвардия, князе, графове, балтийски барони и разни бивши от всякакъв порядък — те успяваха да пресъздадат на брега на Средиземно море една атмосфера като по Достоевски, но без гения. По време на войната се разцепиха на две, като едните симпатизираха на германците и служеха на Гестапо, а другите взеха активно участие в Съпротивата. Първите бяха ликвидирани след Освобождението, а другите се асимилираха и напълно се разтвориха в братската маса на „Рено“ четири коня, на платения отпуск, на кафето с мляко и на въздържането от гласуване по време на избори.
	Майка ми се отнасяше към Великия херцог и бялата му брадичка с иронична благосклонност, но тайничко бе поласкана от това съдружие и никога не пропускаше да му каже на руски „светлейший княже“, докато му подаваше куфарчето да го носи. Пред купувачи „светлейшият княз“ ставаше толкова притеснителен и нещастен и мълчеше с толкова гузен вид, докато майка ми им обясняваше точната степен на родството му с царя, броя замъци, които притежава в Русия и тесните връзки, които го свързват с английския двор, та всички купувачи оставаха с впечатлението, че сключват добра сделка и че експлоатират беззащитно същество, тъй че почти винаги се стигаше до продажба. За майка ми това беше отличен елемент и тя полагаше големи грижи за него. Той страдаше от сърдечна болест и преди всяка обиколка майка ми му даваше по двайсет капки от лекарството му в чаша вода. Човек можеше да види как двамата, на откритите маси на кафене „Бюфа“, правят планове за бъдещето, майка ми, като излага идеите си за моята роля като посланик на Франция, а светлейшият княз за начина на живот, който смята да води след падането на комунистическия режим и връщането на Романови на руския трон.
	— Смятам да живея тихо в моите земи, далеч от двора и обществените дела — казваше Великият херцог.
	— Синът ми се готви за кариерата — казваше майка ми и отпиваше от чая си.
	Не знам какво се е случило с Негово Светлейшо Височество. Има един руски Велик херцог, погребан в гробището на селцето Рокбрюн, но не знам дали е същият, между другото, мисля си, че не бих го познал без бялата брадичка.
	Именно по това време майка ми сключи най-голяма си сделка — продажбата на седеметажна сграда на булевард „Карлон“, днес булевард „Гросо“. От месеци вече обикаляше неуморно града в търсене на купувач, със съзнанието, че става дума за решителен обрат и че ако осъществи продажбата, първата ми година в университета в Екс-ан-Прованс ще бъде подсигурена. Купувачът се появи най-случайно. Един ден някакъв ролс-ройс спря пред къщата ни, шофьорът отвори вратичката и един дребен, закръглен господин слезе от нея, следвайки красива млада дама, два пъти по-висока от него и на половината му години. Ставаше дума за една бивша клиентка на модния салон на майка ми във Вилно и за новопридобития й съпруг, много богат мъж, който с всеки изминал ден ставаше все по-богат. За нас те паднаха, както открихме, право от небето. Не само че дребничкият господи Йедвабникас купи сградата, но и впечатлен, както мнозина преди него, от предприемаческия дух и енергията на майка ми, й повери нейното управление, като прие на мига нейната идея част от зданието да бъде превърната в хотел-ресторант. И така Хотел — пансион „Мермонт“ — _„mer“_ като море и _„monts“_ като планини, с пребоядисана фасада и осигурено управление, отвори врати за „голямата международна клиентела сред атмосфера на спокойствие, комфорт и добър вкус“ — цитирам първата брошура буквално — аз съм нейният автор. Майка ми си нямаше понятие от хотелиерство, но моментално се издигна на висотата на обстоятелствата. Оттогава прекарвам живота си по хотели в целия свят и в светлината на този опит мога да кажа, че със силно ограничени средства майка ми беше извършила истинско геройство. Трийсет и шест стаи, два етажа с апартаменти и един ресторант — с две камериерки, един сервитьор, един майстор готвач и един мияч, работата тръгна ударно от самото начало. Колкото до мен, аз бях отговорник, упражняващ функциите на момче на рецепцията, на разводач с автобусче, на метр д’отел и като цяло, на правещ добро впечатление на клиентите. Вече бях на шестнайсет, но за първи път бях изложен на толкова масивни дози общуване с хора. Клиентелата ни идваше от всички части на света със силен превес на англичаните. Обикновено пристигаха на групи, изпратени от дадена агенция, и така претопени в демокрацията на групата, се разтапяха от признателност дори при най-дребната проява на внимание. Това беше времето на прохождането на „малкия туризъм“, който щеше да стане правило малко преди войната и след нея. С няколко изключения, това беше тиха, покорна клиентела, неуверена и лесна за задоволяване. Преобладаваха жените.
	Майка ми ставаше в шест сутринта, изпушваше три-четири цигари, изпиваше чаша чай, обличаше се, вземаше бастуна и отиваше на пазара „Бюфа“, където бе неоспоримата царица. Пазарът „Бюфа“, по-малък от този в стария град, откъдето се зареждаха големите хотели, обслужваше основно пансионите в района на булевард „Гамбета“. Беше място на акценти, на миризми и цветове, където благородни ругатни се носеха над пържоли, котлети, праз и очи на мъртви риби, сред които по силата на някакво средиземноморско чудо намираха начин да цъфнат ненадейно туфа карамфили или мимоза. Майка ми тук опипваше пържола, там размишляваше над душата на някой пъпеш, отхвърляше с презрение парче телешко, чието размекнато „пльок“ върху мраморната маса звучеше унизително, посочваше с бастун салатите, които продавачът моментално засланяше с тяло с едно отчаяно: „Казвам ви, не пипайте стоката!“, подушваше резен бри, пъхаше ръка в меката част на парче камамбер и го опитваше — когато поднасяше към носа си парче сирене, филе или риба, тя притежаваше изкусно разбито чувство за съспенс, което караше продавачите да пребледняват от раздразнение — и когато, отблъснала с категоричен жест стоката, най-сетне се отдалечеше с вдигната глава, техните подвиквания, обиди, оскърбления и възмутени викове ни обграждаха с най-стария хор в Средиземноморието. Бяхме като в източно съдилище, в което майка ми с един жест на своя скиптър внезапно опрощаваше на овнешките бутове, салатите и граха тяхното съмнително качество и космическата им цена, и по този начин им позволяваше да преминат от състоянието на лоша стока в това на „първокласна френска кухня“, според твърденията на вече цитирания проспект. В продължение на няколко месеца тя се спираше пред сергията на господин Ренучи и дълго опипваше шунките му, без никога да купи нищичко, с надеждата за чиста провокация като следствие от кой знае каква свада, някакви лични сметки за разчистване и само за да покаже на търговеца каква престижна клиентка е изгубил. Щом колбасарят видеше майка ми да се приближава до сергията, гласът му се извисяваше като сирена за тревога, той се втурваше, привеждаше се с корем, опрян на сергията, размахваше юмрук, преструваше се, че брани стоката си с тяло, подвикваше на майка ми да си върви по пътя, и докато тази жестока жена пъхаше безмилостен нос в шунката, първо с невярваща, а сетне с ужасена гримаса, показвайки с разнообразни мимики, че отвратителна воня я е ударила в носа, Ренучи, с вдигнати към небето очи и стиснати ръце, молеше мадоната да му помогне да се сдържи и да му попречи да я убие, а майка ми, вече отблъснала шунката с презрение и с предизвикателна усмивка на устни, сега отиваше да господства другаде сред смехове, викове „Санта Мадона!“ и ругатни.
	Мисля, че там преживя някои от най-хубавите си мигове.
	Всеки път щом се върна в Ница, отивам на пазара „Бюфа“. Дълго се шляя между праза, аспержите, пъпешите, парчетата говеждо, плодовете, цветята и рибата. Звуците, гласовете, жестовете, миризмите и уханията не са се променили. Липсва само нещо малко, за да бъде пълна илюзията. Стоя там с часове, а морковите и цикорията правят за мен каквото могат.
	Майка ми винаги се прибираше вкъщи с пълни с цветя и плодове ръце. Дълбоко вярваше в благотворния ефект на плодовете върху организма и внимаваше да ям поне по килограм на ден. Оттогава страдам от хроничен колит. След това слизаше в кухнята, определяше менюто, посрещаше доставчиците, проследяваше сервирането на закуските по стаите, изслушваше клиенти, приготвяше пакети суха храна за онези, които отиваха на екскурзия, инспектираше избата, оправяше сметките, следеше всички делови подробности.
	Един ден, след като двайсетина пъти беше качила проклетите стълби, които водеха от ресторанта до кухните, внезапно седна на един стол, лицето и устните й станаха сиви, леко склони глава настрани, затвори очи и сложи ръка на сърцето си, а цялото й тяло се разтрепери. Имахме късмет, че диагнозата на лекаря беше бърза и сигурна: ставаше дума за хипогликемична кома, дължаща се на предозирана инжекция инсулин.
	И така разкрих онова, което криеше от мен: от две години беше диабетичка и всяка сутрин, преди да започне деня, си правеше инжекция с инсулин.
	Обхвана ме подъл страх. Споменът за посивялото лице, за клюмналата глава, за затворените очи, за тази болезнено поставена на гърдите ръка, не ме напусна никога вече. Мисълта, че може да умре, преди да съм изпълнил всичко, което тя очаква от мен, че може да си тръгне от земята, преди да е познала възмездие, това проектиране в небето на човешката система от мерки и теглилки ми изглеждаше като предизвикателство към здравия разум, към добрите нрави, към законите, поведение на незнаен метафизичен гангстер, нещо, което позволява на човек да извика полиция и да призове морала, правото и властите.
	Усетих, че трябва да бързам, че трябва неотложно да напиша безсмъртния шедьовър, който, превръщайки ме в най-младия Толстой на всички времена, да ми позволи незабавно да поднеса на майка ми отплата за мъките й и да увенчая нейния живот.
	Залових се със задачата по спешност.
	Със съгласието на майка ми временно изоставих лицея, затворих се за пореден път в стаята си и атакувах през глава. Сложих пред себе си три хиляди бели листи, което по моите изчисления се равняваше приблизително на „Война и мир“, а майка ми ми зае една много широка домашна роба, от модела, който някога бе създал репутацията на Балзак. По пет пъти дневно открехваше вратата, оставяше на масата поднос с храна и излизаше на пръсти. По онова време пишех под псевдонима Франсоа Мермон. Но тъй като произведенията ми редовно ми бяха връщани от издателите, решихме, че псевдонимът е лош, и написах следващия си том под името Люсиен Брюлард*. Изглежда и този псевдоним не задоволяваше издателите. Помня, че един от великите, който по онова време колеше и бесеше в „Нувел Роман Франсе“, в един момент, когато умирах от глад в Париж, ми върна един ръкопис с думите: „Хванете си любовница и се върнете след десет години“. Когато наистина се върнах десет години по-късно, през 1945-а, за жалост той вече не беше там: бяха го разстреляли.
	[* От глагола _brûler_, горя. — Б.пр.]
	За мен светът се бе стеснил до размера на лист хартия, върху който се нахвърлях с целия отчаян лиризъм на юношеството. И въпреки цялата тази наивност, именно по онова време се разбудих напълно относно значимостта на залога и неговата дълбока същност. Душеше ме нужда от справедливост за човека цял-целеничък в каквито и да било негови престъпни или мерзки превъплъщения, и тя най-сетне и за пръв път ме захвърли в подножието на бъдещото ми дело, и макар да е вярно, че болезнените корени на този стремеж са произлизали от синовната ми нежност, то цялото ми същество постепенно бе усукано от неговите пипала, докато литературното творчество се превърна в онова, което продължава да бъде за мен във величавите му мигове на автентичност — хитър номер, за да избяга човек от непоносимото, начин да предаде Богу дух, за да остане жив.
	За първи път при гледката на това посивяло, клюмнало настрани лице със затворени очи и на тази ръка на гърдите, внезапно през мен премина въпросът, дали животът е достоен за уважение подтик. Отговорът ми на този въпрос бе мигновен, може би защото не бе продиктуван от инстинкта за самосъхранение, и като в треска написах една притча, озаглавена „Истината за делото Прометей“, която и до днес остава моята истина за делото Прометей.
	Защото е сигурно, че са ни преметнали по въпроса за истинската случка с Прометей. Или по-точно, скрили са от нас края на историята. Съвършено вярно е, че Прометей е бил прикован на скалата, защото е откраднал тайния огън от боговете, и че орел е кълвял черния му дроб. Но след известно време, когато боговете хвърлили поглед към земята, за да видят какво става там, видели, че Прометей не само се е освободил от веригите си, ами е хванал орела и яде черния му дроб, за да си върне силите и да се качи на небето.
	Днес страдам от болест на черния дроб. Трябва да призная, че има защо: вече съм на двехилядния си орел. А и стомахът ми не е какъвто беше.
	Но правя каквото мога. В деня, когато едно последно клъвване ще ме прогони от моята скала, приканвам астролозите да дебнат за появата на нов знак в зодиака: човек — териер, здраво забил зъби в някой небесен орел.
	Авеню „Данте“, което води от Хотел — пансион „Мермон“ до пазара „Бюфа“, се ширеше пред прозореца ми. От работната си маса виждах отдалеч как майка ми се прибира. Една сутрин изпитах неудържимо желание да обсъдя с нея всички тези неща и да я питам какво мисли тя. Беше влязла в стаята ми без никаква причина, както правеше често, просто за да изпуши мълчаливо една цигара в моята компания. Тъкмо учех за матурата някаква неразбираема щуротия за устройството на вселената.
	— Мамо — казах. — Мамо. Чуй.
	Тя се заслуша.
	— Три години за диплома, две години военна служба…
	— Ще станеш офицер — прекъсна ме тя.
	— Да, добре, но това са пет години, А ти си болна.
	Тя веднага се помъчи да ме успокои.
	— Ще имаш време да завършиш. Няма да ти липсва нищо, бъди спокоен…
	— Господи, не става дума за това… Боя се, да не би да не успея… да не би да не успея навреме…
	Това все пак я наведе на размисъл. Размишлява дълго и спокойно. Сетне подсмръкна шумно и рече с длани, поставени на коленете:
	— Справедливост има.
	И отиде да се оправя с ресторанта.
	Майка ми вярваше в един по-логично устроен свят, по-висш и по-уреден, отколкото можех да науча от учебника си по физика.
	Този ден носеше сива рокля, виолетово шалче, перлена огърлица и сиво палто, наметнато върху раменете. Беше наддала няколко килограма. Лекарят ми беше казал, че може да изкара още години. Скрих лице в шепи.
	Само да можеше да ме види в униформата на френски офицер, дори никога да не станех посланик на Франция или нобелов лауреат по литература, една от най-красивите й мечти щеше да се е сбъднала. През есента трябваше да започна да уча право и с малко късмет… след три години щях да мога да се появя триумфално в Хотел — пансион „Мермон“ в униформата на подофицер от авиацията. С майка ми бяхме избрали авиацията преди доста време: прекосяването на Атлантическия океан от Линдберг я бе впечатлило толкова силно, че отново упрекнах себе си, задето не се бях сетил пръв. Придружавах я до пазара в Бюфа, облечен в синьо и златно, с крилца навсякъде, изложен на възхищението на морковите и стръковете праз, на разните му там Панталеони, Ренучи, Бупи, Чезари и Фасоли, преминавах под ръка с майка ми под триумфалната арка на саламите и сплитовете лук и търсех възхищение дори в кръглите очи на херингата.
	Наивното обожание на майка ми към Франция продължаваше да бъде извор на почуда за мен. Когато някой изнервен доставчик я наречеше „мръсна чужденка“, тя се усмихваше, с едно завъртане на бастуна вземаше целия пазар „Бюфа“ за свидетел и заявяваше:
	— Синът ми е офицер от запаса и ви казва майната ви!
	Тя не правеше разлика между „е“ и „ще бъде“. Нашивката на подофицер внезапно придоби в моите очи огромно значение и важност, и временно всички мои мечти се сведоха до една от най-скромните — да мина с униформа на подофицер от авиацията по закрития пазар „Бюфа“ с майка ми под ръка.


>>	Глава XXII

	Господин Заремба беше представителен поляк, предразположен към меланхолия, който говореше малко, а погледът му като че ли задаваше въпроси на света с изражение на лек упрек, сякаш питаше: „Защо ми причини това?“. Един хубав ден той слезе от таксито пред хотела със своя рус, вече близнат от сивото мустак, увиснал надолу по стара мода, облечен в колониално бяло, на главата с кремава сламена шапка и въоръжен с множество куфари, обсипани с етикети, които дълго разглеждах: Калкута, Малака, Сингапур, Сурабая… Ето кой най-сетне ми донесе едно, така да се каже, материално и неоспоримо свидетелство за мечтаните страни, за чието съществуване единственото ми доказателство бе онова, което ми подхвърляха в своите романи Съмърсет Моъм и Де Вере Стакпул. Господин Заремба нае стая за „няколко дни“ и остана година.
	Нищо в малко уморения му външен вид и в обноските му на съвършен светски мъж не подсказваше за момченцето в къси панталони, заровено под пясъците на времето, което криеше в себе си — често се среща едно състояние на зрелост, което е просто начин на обличане, и тук възрастта е най-изкусният от шивачите. Вече бях на седемнайсет, а не знаех нищо за себе си, та съвсем не подозирах, че на хората им се случва да преживеят живота си, да заемат важни постове и да умрат, без никога да успеят да се освободят от клечащото в сянката, жадно за внимание дете, което до последна бръчка очаква една нежна длан, галила го някога по главата, и глас, който да прошепне: „Да, миличък, да. Мама още те обича така, както никой друг не е съумял да те обича“.
	Отначало господин Заремба направи добро впечатление на директорката на Хотел — пансион „Мермон“, която го бе взела за джентълмен. Но когато се наведе над регистъра на хотела и вписа професията си, майка ми, след бегъл поглед към думата _„артист художник“_, припряно и доста грубо поиска от него да плати аванс за една седмица. Колкото до изтънчеността, образцовите обноски и всичко, за което едно време се казваше „ком ил фо“*, на новия ни клиент, струваше ми се, че те противоречат на мнението, което бях чувал още от детството си и според което художниците са обречени на алкохол и физически и морален упадък. Оставаше само едно обяснение и майка ми побърза да го изложи доста преди да благоволи да погледне картините на художника — сигурно беше напълно лишен от талант.
	[* _Comme il faut_ — както трябва (фр.). — Б.пр.]
	Този извод се затвърди у нея, щом се разбра, че финансовият успех му позволява да има къща във Флорида и хижа в Швейцария. Майка ми започна да проявява към нашия наемател състрадание, примесено с ирония. Вероятно се боеше, че примерът на един преуспяващ художник може да има пагубно въздействие върху мен и че може, да пази Господ, не само да ме отвърне от дипломатическата кариера, която ме чакаше с разтворени обятия, но и да ме подтикне отново да се хвана за четките.
	Но тази тревога не се оправда.
	Скритият демон още живееше в мен и никога нямаше да ме напусне. Често изпитвах смътна носталгия и почти физическа нужда от форми и цветове. Когато най-сетне, три десетилетия по-късно, се престраших да дам воля на моето „призвание“, резултатът беше катастрофален. Нахвърлях се върху платната като във френетичен танц и изстисквах право върху „картината“ най-големите тубички, които успявах да си набавя, четките не ми даваха достатъчно пряк контакт и я карах направо с длани. Работех също и „с плискане“. Имаше боя навсякъде. Никой не можеше да влезе в стаята, където вилнеех, без да го отнесе по лицето или по дрехите: по стените, по мебелите и по тавана се виждаха пръски от моя гений. Защото вдъхновението ми беше съвсем автентично, ала резултатът бе пълно бездарие. Нямах никакъв талант за живопис. При всяка мазка с четката това висше изкуство ме отпращаше презрително към милите ми романи. Оттогава разбирам графоманите: на свой гръб научих, че едно призвание и едно дълбоко и неудържимо вдъхновение могат да вървят ръка за ръка с пълна липса на дарба. Никога не бях познал подобно творческо опиянение, но и никога артистичният ми провал не е бил толкова безжалостно очебиен. Известно време продължих да изстисквам стотици тубички боя, сякаш за да изстискам себе си. Но постигах празнота единствено на платното. За две години успях да завърша една-единствена „картина“. Закачих я на стената между други и когато големият американски критик Гринберг ми дойде на гости, той дълго стоя пред моето произведение с очевиден интерес. „Ами тази от кого е?“ Отвърнах уклончиво: „А, тази е от един млад художник, когото открих в Милано“. Изражението му се изпълни с още по-силен възторг. „Е, старче, ако говорим за лайно, ей това тук е истинско лайно. _For a piece of shit, itʼs a real piece of shit!_“ Така и подозирах, но продължавах да вярвам в някакво чудо. То можеше да се случи по всяко време. Небето можеше по всяко време да ме уцели с една мълния гений. Постепенно фрустрацията стана толкова силна, че бях на ръба на нервна криза: вероятно съм единственият човек на света, на когото лекар е забранил да рисува. По „картините“ ми имаше толкова дебели пластове, че се наложи по няколко души да ги носят към боклука. Една съседка отиде да спаси една от моите „творби“ от кофата за боклук и си я занесе вкъщи. „Човек никога не знае“, обясни тя.
	Но макар да посещавах честичко ателието, което господин Заремба бе наел на булевард „Царевич“, влечението ми към изкуството нямаше нищо общо с това. Между другото, художникът се бе специализирал в ангелски детски личица, които ме оставяха напълно равнодушен. Имаше съвсем друга причина за интереса, който проявявах към него. Всъщност бях забелязал, че тази леко неврастенична особа беше започнала да търси компанията на майка ми с дискретна, но несъмнена настойчивост. Управлявана дипломатично от здрава ръка, тази ситуация можеше да се окаже богата на възможности и да донесе в живота ни най-щастлив обрат. Вече авантюристично настроен и поемащ рискове като всички, чиято склонност към действие и подвизи не намират отдушник, у мен мисълта да „устроя“ майка ми и по този начин да я заслоня от материалните грижи, се преплиташе и с една друга надежда: надеждата да мога най-сетне да се хвърля в живот на приключения, без да се укорявам, че съм изоставил без подкрепа жената, която ми бе дала всичко.
	Господин Заремба никога не се беше женил. В детството си бил толкова сам, колкото бе останал и на зряла възраст. Родителите му починали млади, романтично отнесени от туберкулозата. Били погребани в гробището в Мантон и той често ходеше там да слага цветя на могилата им. Беше отгледан с пълно безразличие от един чичо ерген, в богато имение в Източна Полша.
	Не му трябваше много време преди безкрайно тактично да предприеме плахи опити за сближаване.
	— Много сте млад, скъпи ми Ромен…
	Той казваше като на полски _panie Romanie_, господин Ромен…
	— Много сте млад. Целият живот е пред вас. Ще откриете жена, която ще се посвети на вас. Друга жена, би трябвало да кажа, защото виждам всеки миг с каква нежна грижа ви обгражда вашата майка. Аз не съм имал това щастие. Признавам си, че бих искал да срещна жена, която да обичам и която поне малко да се интересува от мен. Казвам: малко. Не съм взискателен човек. Ще се задоволя напълно да заема второто място в обичта на една жена.
	Сдържах една усмивка при мисълта, че някой друг, освен мен може да заеме първото място в обичта на майка ми. Но в никакъв случай не биваше да го стряскам.
	— Струва ми се, че сте напълно прав да се грижите за бъдещето си — рекох предпазливо. — От друга страна, има вероятност това да ви натовари с някои отговорности. Финансови, например. Не знам дали един художник има възможност да посрещне нуждите на цяло семейство.
	— Материално съм доста заможен, уверявам ви.
	Той поглади мустак.
	— Между другото, би ми било приятно да споделя успеха си с някого. Не съм егоист.
	Този път изпитах вълнение. Вече си мечтаех да се науча да пилотирам. От финансова гледна точка това бе напълно извън моите възможности, нужни бяха поне пет хиляди франка. Може би можех да го помоля да ни остави капаро като гаранция за сериозни намерения. Мисълта за малка кола също ми мина през ум, със сто километра в час и с мен на волана. Бях забелязал също, че художникът притежава една великолепна домашна роба от златоткана дамаска.
	Вътрешно се превивах от смях. Хуморът вече беше за мен онова, което щеше да си остане през целия ми живот: насъщна помощ, най-сигурна измежду всички. По-късно, доста по-късно, в приятелски кръг и публично, по телевизията и в „светските среди“, безусловно вярващите в сериозното така и не спряха да ме питат: „Защо винаги разказвате истории срещу себе си, Ромен Гари?“. Но не става дума само за мен. Става дума за нашето „аз“, на всички ни. За нашето бедно малко кралство Аз, тъй смешно с тронната си зала и здравата си крепост. Сигурно ще отговоря на това по-дълго някой път*.
	[* Вж. „Нощта ще бъде спокойна“. — Б.а.]
	Мисълта господин Заремба да ми бъде пастрок, предизвикваше у мен различни вълнения. Имаше мигове, в които любовта без минутка отдих, на която бях обект, ми идваше повече, отколкото можех да понеса. Да виждам постоянно себе си в един страстен и възторжен поглед като единствен, несравним, надарен с всички качества и орисан на триумфален път, само подсилваше моите фрустрации и вече твърде ясното и болезнено съзнание за пропастта между този величествен образ и моята жалка действителност. Не че мислех как да се измъкна от отговорностите, които ми налагаха в моето „ставане“ предаността и жертвите, с които бях обграден. Бях непоколебим да осъществя всичко, което майка ми очакваше от мен, и я обичах твърде много, за да обръщам внимание на наивността и непомерността на тези мечти. Беше ми много трудно да споделям този фанатизъм и люлян от обещания и разкази за бъдещото ми величие, още от детинство, се губех, и вече не знаех кое е нейната мечта и кое съм аз. И най-вече не издържах повече да трепери така над мен. Ако господин Заремба успееше да отклони към себе си малко от този любовен заряд, който ме премазваше, най-сетне щях да започна да дишам по-леко.
	Скоро забелязах как майка ми започва да усеща, че се мъти нещо. Беше започнала да се отнася към поляка студено и почти враждебно. Беше навлязла в петдесет и третата си година и макар че съвсем белите й коси и следите от похабяване, с които тежките битки, които тази сама жена бе водила, за да оцелее в три държави, бяха белязали чертите й много повече, отколкото възрастта, нейната женственост все още излъчваше определена топлота и веселие, които можеха да накарат един мъж да мечтае. Но бързо разбрах, че моят стеснителен и изтънчен приятел не е увлечен по майка ми, както мъж се влюбва в жена. Под външността на богат собственик в разцвета на силите си, господин Заремба криеше едно сираче, което никога не бе получило своя дял ласки и обич и което бе обхванато от надежда и вероятно от желание при вида на майчината обич, която гореше с такъв плам пред очите му. Явно бе решил, че има място за двама.
	Често, когато майка ми изпаднеше в онова, което наричах пориви на „експресионизъм“, и ме притиснеше в обятията си или идваше да ми донесе чай, сладкиши и плодове в пет следобед в градинката пред хотела, зървах по дългото кокалесто лице на господин Заремба сянка от тъга и дори от раздразнение. Искаше му се и той да бъде приютен. Седеше в тръстиково кресло с елегантно кръстосани крака, с бастуна с топка от слонова кост върху коленете; поглаждаше мустак и ни гледаше мрачно, като изгнаник, който наблюдава прага на забранено за него царство. Трябва да призная, че все още бях младок и не знаех нищо за онова, което чака и мен в края на пътя, та изпитвах известно задоволство от неговото раздразнение. Но без да подозира, той бе открил в мен не съперник, а верен съюзник. Ако един ден щях да спечеля нашивки в дипломацията, сега беше моментът да го докажа. И тъй, гледах да не го насърчавам.
	Понякога той се покашляше с докачен вид, когато майка ми принасяше пред мен своите дарове, но не казваше дума и никога не си позволи ни най-малка забележка от рода: „Нина, прекалено глезите сина си и му отреждате доста трудно бъдеще в отношенията му с жените. Какво ще прави той по-нататък? На какво невъзможно търсене на обич го обричате?“. Не, господин Заремба никога не си позволи подобно вмешателство, просто седеше там в тропическия си костюм, леко натъжен; понякога въздъхваше и отместваше кисел поглед от нашите крайности. Убеден съм, че майка ми напълно си даваше сметка за леката му завист, дори само заради това, че прекаляваше с проявите на нежност, когато стеснителният й обожател беше там. Дори май й се нравеше, първо, защото неосъществената актриса у нея обичаше да има публика, а и защото нашият „изгнаник“ подчертаваше със своето поведение нашето съзаклятничество и в очите на всички бе доказателство за здравината и съвършената сигурност на нашето непристъпно царство. А след това, един ден, когато подносът в пет часа беше поставен пред мен върху градинската маса, господин Заремба си позволи жест, който, дошъл от толкова стеснителен и резервиран човек, се равняваше на проява на нечувана дързост и на безмълвно, но красноречиво признание за неговите чувства. Той стана от креслото си, седна на моята маса без покана, протегна ръка, взе от кошницата една от моите ябълки и започна да я хрупа решително, като гледаше майка ми в очите с предизвикателен вид. Застинах с отворена уста. Никога не бихме повярвали, че господин Заремба е способен на подобна дързост. Разменихме си възмутени погледи, а след това се вгледахме тъй студено в художника, че горкият човек, след няколко усилия да сдъвче ябълката, остави плода на подноса, стана и си тръгна с наведена глава и превити рамене.
	Скоро след това господин Заремба направи по-директен опит.
	Седях в стаята си на партерния етаж на хотела пред отворения прозорец, зает да оглаждам последната глава от романа, над който работех. Беше великолепна последна глава и до днес все още съжалявам, че така и не успях да напиша онези, които трябваше да я предшестват. По онова време в актива ми вече имаше двайсетина последни глави.
	Майка ми пиеше чай в градината. Прав до нея, леко наклонен, вече с ръка на облегалката на стола, господин Заремба очакваше покана да седне, която така и не идваше. Тъй като имаше една тема на разговор, която никога не оставяше майка ми безразлична, той никак не се затрудни да събуди нейното внимание.
	— Нина, отдавна вече искам да поговоря с вас за нещо. Става дума за сина ви.
	Тя винаги пиеше чая си твърде горещ и имаше странния навик щом си опареше устните, да духа в чашата, за да го разхлади.
	— Слушам ви.
	— Никога не е добре — бих казал дори, че е опасно — да си единствен син. Така човек свиква да се смята за център на света и на любов, която не се дели с никого, и това по-късно ви обрича на доста разочарования.
	Майка ми смачка голоаза.
	— Нямам никакво намерение да осиновявам друго дете — отвърна сухо тя.
	— За нищо такова не съм и помислял, моля ви се! — промърмори господин Заремба, който не спираше да гледа стола.
	— Седнете.
	Художникът се поклони, за да й благодари, и седна.
	— Онова, което исках да кажа само е, че за Ромен е важно да се почувства по-малко… единствен. За него не е добре да е единствен мъж във вашия живот. Подобно изключително място в любовта може да го направи ужасно взискателен в отношенията му с жените.
	Майка ми побутна чашата с чай и взе още една голоаз. Господин Заремба побърза да й поднесе огънче.
	— Накъде по-точно биете, _panie Janie_? Вие, поляците, имате навика да обикаляте около темата и да правите арабески, което ви прави добри във валса, но и на моменти твърде оплетени.
	— Бих искал само да кажа, че ако до вас има друг мъж, това може само да е от полза за Ромен. При условие, разбира се, че става дума за човек, който проявява разбиране и не се показва твърде взискателен.
	Тя го наблюдаваше много внимателно с едно притворено око зад дима от цигарата, с изражение, което бих определил като присмехулно благоразположение.
	— Разберете ме добре — продължи господин Заремба, като гледаше към краката си — не би ми дошло на ум да определя обичта на една майка като „прекомерна“. Аз лично не съм познал такава обич и постоянно оценявам какво съм изпуснал. Аз съм сирак, както знаете.
	— Вие вероятно сте най-старият сирак, когото съм срещала — рече майка ми.
	— Възрастта няма нищо общо, Нина. Сърцето никога не остарява, а празнотата и липсата, които са го белязали, си остават и само растат с времето. Разбира се, осъзнавам възрастта си, но човешките отношения в зряла възраст могат да разцъфнат по начин… Как да го кажа? Тихо и светло. И ако можете да поделите с друг нежността, която изпитвате към сина си, позволявам си да кажа, че Ромен би се превърнал в мъж, който повече разчита на себе си. Това вероятно ще му спести и цял живот да бъде измъчван от властната потребност от иманентно и ако мога да се изразя така, всемогъщо женско присъствие… Ако мога да ви помогна и с това да помогна и на сина ви…
	Той запъна и млъкна, свит под съкрушителния поглед. Майка ми вдиша с леко свистене голяма глътка въздух през носа, като руските селяни, които така изразяват своето задоволство. Седеше много изправена с поставени на бедрата длани. След това стана.
	— Напълно сте си изгубили разсъдъка, бедни ми приятелю — каза тя и за мен, който познавах всичките възможности на речника й в моменти на разпаленост, в този избор на думи имаше знак за сдържаност, която не зачеркваше изцяло надеждата. След това стана и се отдалечи с вдигната глава и изключително достойнство.
	Внезапно изпълненият със съжаление поглед на господин Заремба срещна моя. Не беше забелязал присъствието ми зад прозореца и още повече се сконфузи, сякаш го бях хванал да ми краде топчетата. Бях напълно готов да го успокоя. Най-добрият начин беше да му покажа, че вече се отнасям към него като към пастрок. Освен това трябваше да разбера дали той щеше да се окаже на висота и дали беше готов да се изправи пред задълженията си към нас.
	Станах и се надвесих през прозореца.
	— Можете ли да ми заемете петдесет франка, _panie Janie_? — попитах аз.
	Ръката на господин Заремба веднага се пресегна към портфейла. Модата на психологическите тестове, на които днес подлагат кандидатите за определено място, не беше позната по онова време, следователно спокойно мога да кажа, че поне в това отношение съм бил предвестник.
	След фронталното нападение на нашето кралство, моят приятел се примири с очевидното — за него най-добрият начин да ухажва майка ми беше да спечели моето благоразположение.
	Ето така получих великолепен портфейл от крокодилска кожа, с дискретно пъхнати петнайсет долара вътре, последван от един „Кодак“, след това ръчен часовник, подаръци, които приемах като залог, защото когато става дума за бъдещето на едно семейство, човек никога не подхожда достатъчно предпазливо. Господин Заремба го разбираше прекрасно. Тъй че скоро се оказах притежател на писалка „Waterman“ и скромната ми библиотека навлезе в епоха на лудо благоденствие. Постоянно имах на разположение билети за кино и театър и сам се изненадах, когато описах на приятелчетата от „Голямото синьо“ наскоро придобитото ни имение във Флорида.
	Скоро господин Заремба реши, че достатъчно дълго ме е успокоявал, и така се стигна до деня, в който той ми отправи своята молба.
	Пазех леглото с лек грип, когато нашият кандидат почука на вратата в четири и половина, и така изпревари майка ми, като донесе ритуалния поднос с плодове, чай, мед и любимите ми сладки. Бях облечен с неговата пижама и с красивата му домашна роба от дамаска. Той остави подноса на леглото, сипа ми чай, попита за температурата ми, взе един стол и седна, дълъг силует в сив туид, с кърпичка в ръка. Попи челото си с кърпичката. Съчувствах на неговото нервно състояние. Едно предложение за брак винаги е труден миг. Внезапно си припомних с лека тревога, че родителите му бяха починали от туберкулоза. Може би трябваше да му поискам удостоверение за добро здравословно състояние.
	— Скъпи ми Ромен — започна той, не без известна тържественост, — вие, разбира се, познавате чувствата ми към вас.
	Взех си чепка грозде.
	— Ние сме с дълбоки приятелски чувства към вас, господин Заремба.
	Чаках с разтуптяно сърце, като се опитвах да изглеждам равнодушен. Майка ми нямаше вече да трябва по сто пъти да слиза и да качва проклетите стълби, които водеха от залата на ресторанта до кухните. И щеше да може всяка година да прекарва по един месец във Венеция, която толкова обичаше. Вместо всяка сутрин в шест да тича до пазара „Бюфа“, щеше да минава по „Разходката на англичаните“ във файтон и да оглежда отвисоко всички, които й бяха „липсвали“. А аз щях най-сетне да мога да замина да завоювам света и да се върна покрит със слава, навреме, за да се озари най-сетне животът й със смисъл и за да бъде въздадена справедливост. Виждах и лицата на другарчетата си от плажа, когато щяха да ме видят на руля на моята яхта със сини платна — изрично държах на този цвят. По това време се интересувах от една малка перуанка, Лусия, а моят съперник не беше кой да е, а Рекс Инграм, прочутият режисьор, който бе открил Рудолф Валентино. Перуанката беше на четиринайсет, Рекс Инграм на близо петдесет, а аз на малко над седемнайсет; тъй че се налагаше платната да са сини.
	Също така чудесно си представях себе си и във Флорида — голяма бяла къща, топло море, непокътнати плажове — това е то животът, нали така. Там щяхме да идем за медения ни месец.
	Господин Заремба си попиваше челото. На пръста му виждах едрия пръстен с изсечена емблемата на нашия стар род — гербът на рода Заремба. Сигурно щеше да ми даде името си. Щях да имам не само по-малък брат, но и предци.
	— Не съм вече млад, _panie Romanie_. Трябва да призная, че искам повече, отколкото мога да предложа. Но ви обещавам, че ще се грижа за майка ви с всички свои средства, което ще ви позволи да се отдадете изцяло на литературното си призвание. Един писател трябва преди всичко да има душевен покой, за да може да даде най-доброто от себе си. Аз ще се погрижа за това.
	— Убеден съм, че бихме могли да бъдем много щастливи заедно, _panie Janie_.
	Започвах леко да нервнича. Трябваше само ясно да ни отправи предложението си за брак, вместо да стои там и да си бърше челото.
	— Та какво казвахте? — подхвърлих.
	Беше странно. Очаквах този миг от месеци, а сега, когато човекът щеше да ми поиска ръката на майка ми, сърцето ми се свиваше.
	— Бих желал Нина да ме приеме за съпруг — рече господин Заремба с безцветен глас, сякаш се канеше да направи онова, което в цирка наричат „салтомортале“. — Мислите ли, че имам шанс?
	Смръщих вежди.
	— Нямам представа. Вече получихме няколко предложения.
	Дадох си сметка, че малко се изсилвам, но сякаш жегнат, господин Заремба се изправи чевръсто.
	— От кого? — прогърмя той.
	— Не ми се струва подходящо да цитирам имена.
	Господин Заремба възвърна, не без известно усилие, контрола над себе си.
	— Разбира се, извинете ме. Бих искал да знам поне дали имам вашите предпочитания. Като се има предвид обожанието на майка ви към вас, знам каква роля ще изиграете за нейното решение.
	Погледнах го приятелски.
	— Изпитваме силна симпатия към вас, _panie Janie_, но вие със сигурност разбирате, че това е много важно решение. Не бива да ни припирате. Ще помислим.
	— Ще й кажете ли една дума в моя подкрепа?
	— Като му дойде времето, да… Или поне така мисля. Дайте ни време да помислим за това. Бракът е сериозна работа. На колко години сте по-точно?
	— На петдесет и пет, уви…
	— Нямам още осемнайсет — отвърнах. — Не мога да тласна внезапно живота си в тъй неочаквана посока, без да знам къде точно отивам. Не можете да искате от мен да взема подобно решение ей така, на бърза ръка.
	— Съвсем ясно си давам сметка за това — каза господин Заремба. — Исках само да знам дали, априори, намеренията ми се радват на вашата симпатия. Ако досега никога не съм се женил, то е именно защото не съм мъж, който се измъква от отговорностите, които налага едно семейство. Тъй че трябваше да съм сигурен в себе си. Не мисля, че ще съжалявате за избора си.
	— Обещавам ви само да си помисля.
	Господин Заремба се надигна, видимо облекчен.
	— Майка ви е изключителна жена — рече той. — Никога досега не съм виждал подобна отдаденост. Надявам се да намерите думи, за да я убедите. Чакам вашия отговор.
	Реших да подхвана темата, щом майка ми се върне. Тя винаги се връщаше от пазар в прекрасно настроение, след като два часа бе царувала над сергиите и упражнявала своята власт над търговците. Облякох се грижливо, подстригах се, сложих си много красива вратовръзка в морско синьо, бродирана със сребърни мускетари, която художникът ми бе подарил, купих букет червени рози — „кадифена зора“ — и към десет и половина на другия ден чаках във вестибюла, обхванат от нервност, която единствен господин Заремба, който си гризеше ноктите горе, в стаята си на седмия етаж, беше в състояние да разбере. Знаех прекрасно, че нашият кандидат с увисналите мустаци търси по-скоро майка, отколкото съпруга, но беше много мил човек, който щеше да се отнася към нея с повече почтителност, отколкото животът й бе засвидетелствал досега. Разбира се, можеше да имаме съмнения в неговия талант на художник, но в крайна сметка и единственият истински творец в семейството щеше да е предостатъчен.
	Майка ми ме откри в салона, несръчно въоръжен с букета цветя, който държах под мишница. Протегнах й го мълчаливо — гърлото ми се беше свило. Тя зарови лице в розите, а след това ме погледна с укор.
	— Не биваше!
	— Имам да ти казвам нещо.
	Направих й знак да седне. Тя се настани на малкото, леко охлузено диванче в антрето.
	— Чуй ме — рекох аз.
	Но не беше лесно да открия думите.
	— Аз… Ъъъ… Той е много свестен човек — изпелтечих.
	Това беше достатъчно. Тя разбра на мига. Грабна букета и го запрати през вестибюла с широко, презрително и категорично движение. Той се блъсна в една ваза, която пък, с обострено чувство за драма, се разби на пода на сол. Лина, италианската камериерка, влезе забързано, но щом видя изражението на майка ми, също тъй бързо излезе.
	— Ама, какво толкова! — изкрещях. — Той притежава прекрасно имение във Флорида!
	Плачеше. Опитах се да остана спокоен, но както винаги ставаше между нас, нейното вълнение обхващаше и мен и се изливаше обратно към нея, като се покачваше по малко при всяка смяна на посоката, според най-добрите традиции на любовните сцени. Исках да й извикам, че това е последният й шанс, че има нужда от мъж до себе си, че аз не мога да бъда този мъж, защото рано или късно ще замина и ще я оставя сама. Исках да й кажа също, че няма нещо, което моята обич да не може да извърши за нея, освен едно, освен да се откажа от живота си на мъж и правото си да разполагам с него както намеря за добре. Но колкото повече вълнението и противоречивите мисли се блъскаха в главата ми, толкова повече ми се струваше, че в известен смисъл се опитвам да се отърва от нея, от обсебващата й обич, от душащата ме тежест на нейната нежност. Имах хиляди пъти право да се бунтувам и да се боря за своята независимост, но вече не бях съвсем наясно къде свършва законната самоотбрана и къде започва жестокостта.
	— Чуй, мамо, засега не съм в състояние да ти помогна. А той може.
	— Нямам никакво намерение да си осиновявам петдесетгодишен син!
	— Той е много изтънчен господин — крещях аз. — Има прекрасни обноски. И се облича в Лондон! Той…
	И тук направих последната си и фатална грешка. Никога няма да разбера как можах, дори и седемнайсетгодишен, да проявя чак такова невежество по отношение на жените.
	— Той те почита и винаги ще те почита и ще се държи с теб като с грандама…
	Очите й се изпълниха със сълзи. Тя се усмихна и стана.
	— Благодаря ти — каза тя. — Знам, че съм стара. Знам, че в живота ми има неща, които са си отишли завинаги. Само че, Ромушка, случвало ми се е веднъж, само веднъж, да обичам страстно един мъж. Отдавна беше, но още го обичам. Никога не ме е почитал и не се е държал с мен като с грандама. Но беше мъж, а не момченце. А аз съм жена, поостаряла, разбира се, но помня. Колкото до този слаб художник… имам си един син и той ми стига. Отказвам да си осиновя втори. Да върви _к черту_… да върви по дяволите!
	Дълго, дълго стояхме безмълвни. Тя ме гледаше и се усмихваше. Знаеше какво става в моята глава. Знаеше, че мечтая да се измъкна.
	Но за мен нямаше измъкване. Останах пленник на спомена. За едно неоткриваемо женско присъствие…


	Оставаше ми само да съобщя на нашия обожател за отказа. Не беше лесно. Ако е мъчително да съобщиш на един мъж, че една жена не го иска, още по-болезнено е да съобщиш на малко момче, че е изгубило последния шанс да си намери майка. Прекарах цял час в стаята си, седнал на леглото и мрачно загледан в стената.
	Винаги съм изпитвал непреодолимо отвращение от това да причинявам болка на друг човек, което вероятно у мен е признак на слабост и на безхарактерност. Знаех, че докато стоя тук, терзая се и търся начин да съобщя някак по-безболезнено злокобната новина на моя приятел, той чака с тревога в своята стая. В крайна сметка открих решение, което ми се стори достатъчно деликатно и красноречиво. Отворих гардероба си. Взех домашната роба и бродираната с мускетари вратовръзка, „Кодака“, пижамата и другите „гаранции“, които бях получил от бъдещия си баща осиновител. Махнах часовника от ръката си. След това взех асансьора. Почуках и бях поканен да вляза. Господин Заремба чакаше в едно кресло. Лицето му беше станало жълтеникаво и ми се стори внезапно остарял. Не зададе никакъв въпрос. Само се вглеждаше с болка в мен, докато поставях на леглото една по една всяка вещ. След това помълчахме и се разделихме, без да сме произнесли нито дума.
	Той хвана влака за Вентимила много рано сутринта, без да ми каже довиждане. Остави след себе си, грижливо подредени на леглото, всички подаръци, които му бях върнал, а на най-видно място вратовръзката с мускетарите. Все още е някъде вкъщи, но никога не я нося. Живеещият в мен Д’Артанян си е изживял времето.
	Случва ми се да мисля за господин Заремба, когато се погледна в някое огледало. Струва ми се, че приличам на него, което леко ме дразни, защото какво сега! — с доста години съм по-млад от него по онова време, когато той вече беше застаряващ мъж.


>>	Глава XXIII

	Записах се във Факултета по право в Екс-ан-Прованс и напуснах Ница през октомври 1933-а. От Ница до Екс са пет часа с автобус и сбогуването беше сърцераздирателно. Направих каквото можах, за да изиграя пред очите на пътниците мъжествено и леко иронично поведение, а майка ми, внезапно прегърбена и сякаш стопена наполовина, стоеше там с очи, впити в лицето ми, отворила устни в израз на болезнено неразбиране. Когато автобусът потегли, тя направи няколко крачки по тротоара, след това спря и заплака. Още виждам букетчето теменужки, което й бях дал и което тя държеше в ръка. А аз се превърнах в статуя, подпомогнат в усилията си, трябва да призная това, от едно хубаво момиче в автобуса, което ме гледаше. Винаги ми трябва публика, за да дам най-доброто от себе си. Запознах се с нея по време на пътуването: беше колбасарка от Екс, призна ми, че за малко сама да заплаче, докато сме се сбогували, и отново чух рефрена, който започвах тъй добре да опознавам: „Можете спокойно да кажете, че майка ви ви обича истински“, казано с въздишка, замечтан поглед и щипка любопитство.
	Стаята ми в Екс на улица „Ру-Алферан“ струваше шейсет франка месечно. По онова време майка ми получаваше петстотин франка; сто франка за инсулин и медицински грижи, сто за цигари и други разходи, а останалото за мен. Съществуваше и онова, което майка ми тактично наричаше „допълнителни“. Почти всеки ден автобусът от Ница ми докарваше хранителни продукти, заделени от запасите на Хотел — пансион „Мермон“, и постепенно покривът около прозореца на моята мансарда започна да прилича на сергия от пазар „Бюфа“. Вятърът клатеше суджуците; яйцата се редяха в улука, за голяма почуда на гълъбите; калъпите сирене се раздуваха под дъжда; шунките, овнешките бутове и студеното печено стояха по керемидите като натюрморти. Никога нищо не беше забравено: нито солените краставици, нито горчицата с тарос, нито гръцката халва, нито фурмите, портокалите и орехите, а доставчиците от „Бюфа“ от време на време добавяха към всичко това и свои импровизации: пицата със сирене и аншоа на господин Панталеони, прочутите „скилидки чесън“ на господин Пепи, които ми се поднасяха като обикновени парчета блат, който се топеше в устата в неочаквана поредица от вкусове: сирене, аншоа, гъби, за да се стигне накрая до истински апотеоз от чесън, какъвто никога повече не съм срещал, и целите огромни късове говеждо, които господин Жан ми изпращаше лично, единственото и автентично говеждо на покрива, дано не се обиди известното едноименно парижко заведение*1. Репутацията на моите припаси се разчу на булевард „Мирабо“ и така успях да си създам приятели: един китарист поет, на име Сентом*2, млад германец, писател, който имаше амбицията да оплоди Севера с Юга или обратното, не помня вече, двама студенти по философия на професор Сегонд, както и моята колбасарка, която видях отново през 1952-а, като майка на девет деца, което е доказателство, че провидението ме е закриляло, тъй като с нея никога не съм имал никакви неприятности. Прекарвах свободното си време в кафене „Дьо Гарсон“, където пишех един роман под кленовете на булевард „Мирабо“. Майка ми често ми изпращаше сбити писма с добре обмислени думи, пълни с насърчения за смелост и издръжливост, които приличаха на възванията, тръпнещи от обещания за победа и чест, които генералите отправят към своята армия в навечерието на разгром, и когато през 1940-а четях по стените прословутото „Ще победим, защото сме най-силни“ на правителството Рейно, се замислих с нежна ирония за моята върховна главнокомандваща. Често си я представях как става в шест сутринта, пали първата цигара, слага да заври вода за инжекцията си, забива иглата с инсулина в бедрото, както съм я виждал да прави толкова пъти, а след това хваща молива и надрасква заръката за деня, която пуска в пощенската кутия, преди да хукне към пазара. „Кураж, сине, ще се върнеш у дома с чело, увенчано с лаври…“ Да, съвсем простичко и някак съвсем естествено тя преоткриваше най-старите и най-наивни клишета на човечеството. Мисля, че тези бележки й бяха необходими и ги пишеше по-скоро, за да убеди и да вдъхне смелост по-скоро на себе си, отколкото на мен. Умоляваше ме също да не се бия на дуел, защото винаги бе обсебена от смъртта на Пушкин и на Лермонтов на поляната, и тъй като литературният ми гений й изглеждаше поне равен на техния, се боеше, да не би да стана третият, ако мога така да се изразя. Не бях изоставил литературната си работа, напротив. Скоро беше завършен и изпратен на издателите нов роман и за първи път един от тях, Робер Дьоноел, си направи труда и ми отговори лично. Мислел, пишеше той, че ще ми бъде интересно да прочета отзива на един от неговите читатели. Изглежда, че след като бе прехвърлил няколко страници от произведението ми, го бе дал на реномиран психоаналитик, в случая принцеса Мари Бонапарт, и сега споделяше с мен нейния анализ от двайсет страници за автора на „Виното на мъртвите“. Беше доста ясно. Бил съм страдал от комплекс за кастрация, от фекален комплекс, имал съм некрофилски наклонности и не знам колко още дребни отклонения, с изключение на едипов комплекс, чудя се защо ли. За първи път усетих, че съм станал „някой“ и че най-сетне започвам да оправдавам надеждите и доверието, които майка ми бе вложила в мен.
	[*1 Игра на думи — в Париж съществува ресторант с име „Boeuf sur le toit“, буквално „Вол на покрива“. — Б.пр.]
	[*2 Букв. „свят човек“. — Б.пр.]
	Макар книгата ми да бе отхвърлена от издателя, бях много поласкан от психоаналитичния анализ, обект на който бях, и моментално възприех вид и поведение, които ми се струваше, че сега се очакват от мен. Показвах анализа на всички и момчетата от курса ми бяха надлежно впечатлени, особено от фекалния ми комплекс, който беше свидетелство за истински непрогледна, изтерзана душа и им изглеждаше върховен шик. В кафенето „Дьо Гарсон“ несъмнено се бях превърнал във важен човек и мога да кажа, че за първи път светлината на успеха облъхна младото ми чело. Единствено колбасарката реагира на прочита на документа по съвършено неочакван начин. Демоничната, свръхчовешка страна на моята природа, за която дотогава не беше и подозирала, но която сега се бе разкрила пред света, внезапно я подтикна да прояви изисквания, които далеч надхвърляха моите възможности, демонични или не, и с огорчение ме обвини в жестокост, когато, надарен с твърде здравословен, но доста семпъл темперамент, останах втрещен от някои нейни намеци. Накратко, боя се, че съвсем не бях на висотата на своята репутация. Все пак се залових да култивирам фатален вид, според образа, който си представях за мъж с некрофилски наклонности и комплекс за кастрация — никога не се явявах на публично място без малка ножичка, която отварях и затварях с прелъстителен вид, и когато ме питаха какво правя с тази ножичка, отвръщах: „Не знам, просто не мога да спра“, а съучениците ми се споглеждаха мълчешком. По булевард „Мирабо“ разхождах и много успешна изкуствена усмивка, тъй че във Факултета по право скоро станах известен като последовател на Фройд, за когото никога не говорех, но пък винаги носех в ръка негов труд. Сам напечатах анализа в двайсет екземпляра и щедро ги раздадох на девойките в университета, изпратих два екземпляра и на майка ми, чиято реакция беше съвсем като моята: най-сетне съм бил известен и ме били преценили като достоен за анализ от двайсет страници, на всичкото отгоре писан от принцеса. Даваше на клиентите на хотел — пансиона да го четат и когато се върнах в Ница след първата година следване, бях приет със сериозен интерес и си прекарах много приятна ваканция. Единственото, което малко бе притеснило майка ми, беше комплексът за кастрация, понеже се боеше, да не би да се нараня.
	Хотел — пансион „Мермон“ вървеше силно, майка ми печелеше близо седемстотин франка на месец и бе решено, че ще завърша образованието си в Париж, за да си създавам връзки. Майка ми вече познаваше един пенсиониран полковник, един бивш администратор от колониите в запас и един вицеконсул на Франция в Китай, пристрастен към опиума, който дошъл в Ница да премине лечение за дезинтоксикация. Всички се бяха показали благоразположени към мен и майка ми усети, че най-сетне имаме стабилна основа за навлизането ни в живота и че бъдещето ни е подсигурено. За сметка на това диабетът й се влошаваше и все по-силните дози инсулин предизвикваха кризи на хипогликемия. На няколко пъти на връщане от пазара й се бе случвало да изпадне в състояние на инсулинова кома на самата улица. Но тя бе открила простичък начин да смекчи тази опасност, защото ако една хипогликемична кома не бъдеше диагностицирана незабавно, почти винаги водеше до смърт. Тъй че внимаваше никога да не излиза от къщи без бележка, закачена с карфица на видно място под палтото: „Диабетичка съм. Ако някой ме открие припаднала, моля да изсипе в устата ми пакетчетата захар, които са в чантата ми. Благодаря“. Това беше прекрасна идея, която ни спести доста грижи и позволи на майка ми всяка сутрин да тръгва от къщи с увереност и бастун в ръка. Понякога, като я гледах да излиза и да върви по улицата, ме завладяваше ужасен страх, чувство на безпомощност, на срам и на ужасяваща паника, и пот избиваше по челото ми. Веднъж неуверено подхвърлих, че вероятно е по-добре да прекъсна образованието си, да си намеря работа, да печеля пари. Нищо не ми каза, погледна ме с упрек и се разплака. Никога повече не повдигнах този въпрос.
	Никога не я чух да се оплаква истински, освен от витата стълба, която водеше от салона на ресторанта до кухните и по която трябваше да слиза и да се качва по двайсет пъти на ден. Но ми съобщи, че лекарят намира сърцето й за „добро“ и няма причина за тревога.
	Вече бях на деветнайсет. Нямах душа на сводник. Страдах жестоко. Все по-обсебващо чувство на недостиг на мъжественост ме обхващаше и се борех с него, както всички други мъже преди мен, които са искали да бъдат сигурни в своята мъжественост. Но това не беше достатъчно. Живеех от нейния труд, от нейното здраве. Приблизително две години ме деляха от мига, в който най-сетне щях да мога да започна да изпълнявам своето обещание, да се върна вкъщи с нашивка на подофицер на ръкавите и така да й донеса първия триумф в живота й. Нямах право да се измъквам и да отказвам помощта й. Моето самолюбие, моята мъжественост, моето достойнство, всичко това вече не влизаше в сметката. Легендата за моето бъдеще беше нещото, което я поддържаше жива. И дума не можеше да става да се възмущавам и да се правя на отвратен. Маниерите и гримасите, свирепата свенливост и красивите движения с брадичка оставаха за по-късно. За по-късно оставаха и философските и политически изводи, извлечените поуки и наставленията, защото знаех също, че демонстрацията на безпощадност, която от раждането си бях наблюдавал върху собствената си плът и собствената си кръв, ме обричаше да се боря за свят, където вече няма да има изоставени. Докато чаках, се налагаше да преглътна срама си и да продължа своя бяг срещу времето, за да се опитам да спазя обещанието си и да дам възможност на една нежна и абсурдна мечта да остане жива.
	Оставаше ми да уча две години право, плюс две години военна служба, плюс… прекарвах до единайсет часа дневно в писане.
	Един път господин Панталеони и господин Бучи я бяха докарали с такси от пазара с още сиво лице и разбъркани коси, но вече с цигара на устните и усмивка, готова да ме успокои.
	Не се чувствам виновен. Но ако всичките ми книги са пълни с призиви за достойнство, за справедливост, ако в тях се говори толкова много и толкова високо за честта да бъдеш мъж, то е вероятно, защото до двайсет и две годишна възраст съм живял от труда на една стара и преуморена жена. Много й се сърдя.


>>	Глава XXIV

	Неочаквано събитие смути нашето лято. Една хубава утрин едно такси спря пред Хотел — пансион „Мермон“ и от него слезе моята колбасарка. Втурна се при майка ми и й направи бурна сцена със сълзи, ридания, заплахи за самоубийство и аутодафе. Майка ми беше изключително поласкана: точно това беше очаквала от мен. Най-сетне се бях превърнал в светски мъж. Още същия ден целият пазар „Бюфа“ беше в течение. Колкото до моята колбасарка, нейната гледна точка беше съвсем простичка: аз трябвало да се оженя за нея. И придружи искането си с най-странния аргумент, който някога ми е било дадено да чуя в рубриката изоставена девойка — самотна майка:
	— Ама той ме накара да чета Пруст, Толстой и Достоевски — заяви горката жена с такъв поглед, просто да ви се пукне сърцето. — Сега какво ще стане с мен?
	Трябва да призная, че майка ми беше особено потресена от това очевидно доказателство за моите намерения и ми хвърли нажален поглед. Май бях попрекалил. Самият аз се почувствах доста затруднен, защото вярно, бях накарал Адел да изгълта целия Пруст, книга по книга, а за нея това беше все едно вече си е ушила сватбената рокля! Да ми прости Господ! Дори я накарах да научи наизуст пасажи от „Тъй рече Заратустра“ и беше очевидно, че сега нямаше как да се изсуля на пръсти… Тя не беше буквално бременна от моите дела, но делата ми все пак я бяха поставили в интересно положение.
	Онова, което ме уплаши бе, че усетих как майка ми омеква. С Адел тя внезапно стана изключително мила и между двете нови приятелки се получи странна женска солидарност. Загледаха ме с упрек. Въздъхнаха едновременно. Зашепнаха си нещо. Майка ми предложи на Адел чай и, удивителна благосклонност, я почерпи с конфитюра от ягоди, който приготвяше сама. Това лакомство, разбира се, беше забранено на майка ми и тя тъпчеше с него неколцина избраници, а след това ги молеше да й опишат усещането. Моята колбасарка много ловко успя да открие необходимите думи. Усетих се изгубен. След чая майка ми ме завлече в кабинета.
	— С любов ли я обичаш?
	— Не. Обичам я, но не с любов.
	— Тогава защо си й давал обещания?
	— Не съм давал обещания.
	Майка ми ме погледна с укор.
	— Колко тома има Пруст?
	— Мамо, чуй…
	Тя тръсна глава.
	— Не е хубаво това — рече тя. — Не, не е хубаво.
	Внезапно гласът й затрепери и за мое изумление видях, че плаче. Оглеждаше ме с внимание, което познавах твърде добре, и се спираше на всяка черта от лицето ми — изведнъж осъзнах, че търси някаква прилика, и почти се изплаших, да не би да ме помоли да ида до прозореца и да вдигна очи към небето.
	Все пак не ме насили да се оженя за моята колбасарка и така й спести жестока участ, а когато след двайсет години Адел тържествено ме представи на деветте си деца, никак не се изненадах от топлата признателност, която ми засвидетелства цялото семейство: на мен дължаха всичко. Съпругът на Адел беше съвсем наясно и ми стиска ръката дълго и разпалено. Гледах деветте ангелски личица, вдигнати към мен, усещах около себе си изпълненото с покой охолство на това хубаво семейно огнище, хвърлях скришом погледи на библиотеката, където стояха единствено „Приключенията на никелираните крака“, и усетих, че все пак съм успял да сторя нещо в своя живот и че съм бил добър баща чрез въздържане.
	Наближаваше есен и идваше време за моето отпътуване към Париж. Седмица преди да тръгна към Вавилон, майка ми изпадна в религиозна криза. Досега я бях чувал да говори за Бог единствено с известно буржоазно почитание, като човек, сполучил в живота.
	Винаги бе зачитала силно Създателя, но с онази чисто словесна и безлична почит, която хранеше към хората на положение. Затова бях силно озадачен, когато си сложи палтото, взе си бастуна и ме помоли да я придружа до руската черква в Имперския парк.
	— Ама аз си мислех, че сме малко или повече евреи?
	— Няма значение, познавам попа.
	Сметнах обяснението за валидно. Майка ми вярваше в личните взаимоотношения, дори във връзката си с Всемогъщия.
	Бях се обръщал към Господ на няколко пъти в юношеството и дори се бях покръстил истински, макар и временно, когато майка ми бе направила първата си хипогликемична криза, а аз бях станал безпомощен свидетел на инсулиновата й кома.
	Гледката на землистото лице, на клюмналата глава, на ръката върху гърдите, на пълната загуба на сили в момент, когато оставаше толкова много тегло за теглене, ме бе запратила в първата попаднала на пътя ми църква, случи се така, че беше „Нотр — Дам“. Направих го тайно, да не би майка ми да види в търсенето на външна помощ липса на вяра и упование в самата нея, а също и знак за сериозността на състоянието си. Боях се да не би изведнъж да си науми, че вече не разчитам на нея, че се обръщам към друг и че обръщайки се към друг, изоставям нея. Но много скоро моята представа за Божието величие ми се стори несъвместима с онова, което наблюдавах на земята, пък и исках да видя усмивката на щастие по лицето на майка ми _тук_. Въпреки това думата „атеист“ ми е непоносима, намирам я за глупава, тесногръда, лъха ми на нечистия прахоляк на вековете, изглежда старомодна и ограничена по особен буржоазен и реакционен начин, който не мога да определя, но който ме вади от кожата ми, както всичко, изпълнено със самодоволство и претенцията да е съвършено освободено и дълбоко сведущо.
	— Ами добре. Да идем в руската черква в Имперския парк.
	И й подадох ръка. Все още вървеше доста бързо, с решителната походка на хората, които имат цел в живота. Сега носеше очила, рогови очила, които подчертаваха красотата на зелените й очи. Имаше много красиви очи. Лицето бе сбръчкано и повехнало и вече не се държеше толкова изправена като някога. И все повече се подпираше на бастуна. А беше само на петдесет и пет. Сега страдаше и от хронична екзема на китките. Никой няма право да се отнася така с човешките същества. По това време ми се е случвало да се размечтая да стана дърво с много твърда кора, или слон с кожа, сто пъти по-дебела от моята. Случвало ми се е, както ми се случва и досега, да взема шпагата си, да ида на пътеката и да кръстосвам сабя с всеки дошъл от небето слънчев лъч. Заставам в позиция, нападам, отскачам, налитам, опитвам се да нанеса удар, понякога между устните ми излита вик — „И хоп!“ — спускам се напред, търся врага, финтирам и се отпускам, малко като едно време, когато на кортовете на Имперския парк танцувах отчаяния си танц в преследване на топките, които не успявах дори да докосна. Сред всички останали фехтовачи, най-силно съм се възхищавал на Малро. На пътеката него предпочитам най-силно. Осъзнах го като голям актьор — автор на собствената си трагедия от неговата поема за изкуството. По-скоро мим, всемирен мим, и когато сам на моя хълм, обърнат срещу слънцето, жонглирам с трите топки, за да покажа на какво съм способен, си мисля за него. Заедно с Чаплин някога, той е най-покъртителният мим на човечността, който този век е познавал. Тази светкавична мисъл, обречена да се ограничи в изкуството, тази протегната към вечността ръка, която успява да хване само друга човешка ръка, този великолепен интелект, принуден да се задоволи със самия себе си, този покъртителен стремеж да прозре, да отгатне, да надмогне, да трансцендира, а в крайна сметка стига единствено до красота, всичко това беше за мен като братско насърчение на пътеката.
	Вървяхме по булевард „Карлон“ към булевард „Царевич“. Черквата бе празна и майка ми изглеждаше доволна, че по този начин ще се радва, така да се каже, на изключителност.
	— Само ние сме — рече тя. — Няма да се наложи да чакаме.
	Изрази се, сякаш Бог е някакъв лекар, и сме попаднали в час без опашки. Прекръсти се, аз също се прекръстих. Коленичи пред олтара, аз коленичих до нея. Сълзи се появиха по бузите й и устните й зашепнаха стари руски молитви, в които думите Иисус Христос се повтаряха непрестанно. Стоях до нея със сведени очи. Удряше се в гърдите, а веднъж, без да се обръща към мен, прошепна:
	— Закълни се никога да не приемаш пари от жени!
	— Кълна се.
	Мисълта, че тя самата е жена, не й минаваше през ум.
	— Господи, помогни му да се държи, помогни му да стои изправен, пази го от болести!
	Обърна се към мен:
	— Закълни се да внимаваш! Обещай да не прихванеш нещо!
	— Обещавам ти.
	Майка ми стоя още дълго, без да се моли, само плачеше. След това й помогнах да стане и отново се озовахме на улицата. Избърса сълзите си и внезапно придоби много удовлетворен вид. По лицето й дори се изписа малко детинско лукавство, когато се обърна към черквата за последен път.
	— Човек никога не знае — рече.
	На другата сутрин хванах автобуса за Париж. Преди да тръгна, трябваше да поседна за миг според старото руско суеверие, за да прогоня лошия късмет. Беше ми дала петстотин франка, които ме принуди да нося в торбичка около кръста под ризата, вероятно за случай, че разбойници спрат автобуса. Заклех се, че това ще е последната сума пари, които приемам от нея, и макар да не удържах съвсем на думата си, за момента ми донесе облекчение.
	В Париж се затворих в мъничката си хотелска стая, оставих лекциите в Правния факултет без внимание и се захванах да пиша като луд. По обяд отивах до улица „Муфтар“, където купувах хляб, сирене и, естествено, солени краставици. Никога не успявах да занеса краставиците до дома непокътнати: винаги започвах да хрупам веднага, на самата улица. В продължение на седмици това беше единственият ми избор на задоволство. А изкушения не липсваха. Докато си хапвах прав на улицата, погледът ми на няколко пъти бе привлечен от момиче със съвършено нечувана красота, с черни очи и тъмнокестеняви коси, небивало меки откак съществува човешка коса. Тя пазаруваше по същото време като мен и добих навика да дебна кога тя ще мине по улицата. Не очаквах абсолютно нищо от нея — не можех да й предложа дори кино — всичко, което исках, бе да си хрупам краставици и да й се наслаждавам с поглед. Винаги съм имал тенденция да огладнявам пред зрелището на красотата, пред природна гледка, цветове, жени. Аз съм роден консуматор. Между другото, момичето най-сетне усети странния поглед, с който я следях, докато нагъвах солени краставици. Сигурно е била много впечатлена от необуздания ми апетит за зеленчуци и от скоростта, с която ги поглъщам, и се подсмихваше, минавайки покрай мен с втренчен поглед. Най-накрая един хубав ден, когато надминах себе си и налапах цяла огромна краставица, тя не издържа и минавайки покрай мен, ми подхвърли със следа от истинска тревога в гласа:
	— Хей, някой ден ще умрете така!
	Завързахме запознанство. Имах късмета първото момиче, в което се влюбих в Париж да е напълно безкористно. Беше студентка и заедно със сестра си — със сигурност най-красивото момиче в Латинския квартал по онова време. Младежи с автомобили я ухажваха пламенно и дори до днес, двайсет години по-късно, щом я зърна в Париж, сърцето ми затуптява по-бързо, и влизам в първата попаднала ми руска бакалница, за да си купя половин килограм солени краставици.
	Една сутрин, когато бях останал с петдесет франка в джоба и ставаше неотложно да поискам отново от майка ми, отваряйки седмичника „Гренгоар“, открих разказа си „Бурята“, отпечатан на цяла страница, и името ми, с дебели букви, навсякъде, където се полагаше.
	Бавно сгънах седмичника и се прибрах у дома. Не изпитвах никаква радост, напротив, чувствах се странно уморен и тъжен: това бе първият ми удар с шпага във водата.
	За сметка на това е трудно да се опише сензацията, която тази публикация предизвикала на пазара „Бюфа“. Сдружението организирало за майка ми почетен аперитив и били произнесени речи с характерния акцент. Майка ми сложила броя от седмичника в чантата си и никога повече не се разделила с него. И при най-дребното спречкване го вадела, отваряла го, пъхвала окичената с моето име страница под носа на врага, и казвала:
	— Спомнете си с кого имате честта да разговаряте!
	След което с победоносен вид напускала бойното поле, следвана от сащисани погледи.
	За разказа ми платиха хиляда франка и този път се главозамаях. Никога не бях виждал подобна сума и веднага изпаднал в крайност като някого, когото добре познавах, се почувствах на завет от нуждата до края на живота си. Първото, което направих, бе да ида в бирария „Балзар“ и да изям две порции кисело зеле с наденички и порция солено говеждо. Винаги съм ядял много и колкото повече се смалявам, толкова повече ям. Наех стая на петия етаж с прозорец към улицата и написах на майка ми много спокойно писмо, в което й обясних, че вече имам постоянен договор с „Гренгоар“, както и с много други издания, и че ако има нужда от пари, трябва само да ми каже. Поръчах с телеграма да й доставят огромно шише парфюм и букет цветя. Купих си кутия пури и спортно сако. От пурите ми се гадеше, но твърдо решен да живея охолно, ги изпуших до една. След това хванах писалката и написах един след друг три разказа, които ми бяха върнати не само от „Гренгоар“, но и от всички останали парижки седмичници. В продължение на шест месеца нито една моя творба не видя бял ден. Преценяваха ги като „твърде литературни“. Не разбирах какво ми се случва. Оттогава насам вече разбрах. Насърчен от първия си успех, се бях оставил да ме повлече нуждата с цената на всичко да хвана последната топка и с един изблик на перото да стигна до дъното на проблема, и тъй като проблемът нямаше дъно, пък и аз във всеки случай нямах толкова дълга ръка, за пореден път се бях снижил до ролята си на танцуващия и тъпчещ на място клоун от тенискорта на Имперския парк, а и трагичната гротеска на начина, по който се излагах, можеше само да отблъсне публиката със своето безсилие да овладее онова, което дори не успявах да хвана в ръка, вместо да я успокои чрез лекотата и изкусността, с които професионалистите умеят да се държат винаги малко под собствените си възможности. Много време ми трябваше, за да приема, че читателят има право на внимание и че трябва, както в Хотел — пансион „Мермон“ да му се посочи номера на стаята, да му се подаде ключа и да бъде придружен до етажа, където да му бъде показано откъде се светва лампата и къде са вещите от първа необходимост.
	Много скоро се оказах в безнадеждно финансово положение. Не само, че парите ми се бяха стопили с невероятна скорост, ами и постоянно получавах писма от майка ми, преливащи от гордост и признателност, в които ме молеше да й съобщавам предварително датите на публикуване на следващите ми шедьоври, за да може да ги показва на целия квартал.
	Не ми даде сърце да й призная своето обезверение.
	Прибягнах до измама, с която и до днес съм много горд.
	Написах на майка ми, че директорите на вестниците изискват от мен до такава степен долнокачествени комерсиални разкази, та съм отказал да компрометирам литературната си репутация, като ги подписвам със собственото си име. Тъй че, доверявах й под секрет, съм бил решил да подписвам тези долнопробни творения с различни псевдоними — и едновременно с това я умолявах да не разкрива начина, по който се оправям с нещата, за да не натъжава приятелите ми и учителите ми от лицея в Ница, накратко, хората, които винаги са вярвали в моя литературен гений и монолитност.
	След което всяка седмица най-спокойно изрязвах произведение от различни събратя, които седмичниците бяха публикували, и ги изпращах на майка ми с чиста съвест и чувство за изпълнен дълг.
	Това решение уреждаше моралния проблем, но материалният изцяло си оставаше. Нямах вече пари за наема и по цели дни не ядях. По-скоро бих пукнал от глад, отколкото да отнема на майка ми нейните илюзии за победа.
	Една особено мрачна вечер се връща в мислите ми всеки път щом си спомня за този период от живота ми. От предния ден не бях ял нищо. Често ходех на гости при един колега, който живееше с родителите си недалеч от станция „Льокурб“ на метрото, и бях забелязал, че ако добре си изчислях времето, почти винаги ме канеха да остана за вечеря.
	Реших да им направя кратко посещение на учтивост с празния си стомах. Дори взех с мен един от моите ръкописи, за да почета на господин и госпожа Бонди, защото бях много радушно настроен към тях. Гонеше ме голям глад и внимателно изчислих времето, та да пристигна за вечеря. Започнах ясно да усещам великолепния дъх на супа от картофи и праз още от площад „Контрескарп“, когато все още четирийсет и пет минути ходене пеша ме деляха от улица „Льокурб“ — нямах с какво да си платя метрото. Преглъщах слюнката си и вероятно съм имал налудничаво — сладострастен поглед, защото самотните жени, които пресрещах, леко се отстраняваха и забързваха крачка. Почти сигурен бях също, че ще има унгарски салам и шоколадова торта, винаги имаше. Мисля, че никога не съм ходил на любовна среща с по-прекрасно предвкусване в сърцето.
	Когато най-сетне стигнах до адреса, никой не отвърна на моето позвъняване — приятелите ми бяха излезли.
	Седнах на стъпалата и изчаках час, сетне два. Но към единайсет елементарното чувство за достойнство — все някъде остава по мъничко — ми попречи да чакам завръщането им до полунощ, за да им поискам ядене.
	Станах и извървях проклетата улица „Вожирар“ в обратна посока в такова състояние на потиснатост, каквото можете само да си представите.
	И точно тук се явява още един върховен миг от живота ми на шампион.
	Стигнах до Люксембургската градина и минах пред бирария „Медичи“. Лошият ми късмет пожела в този късен час да зърна през бялото тюлено перде как един почтен буржоа яде шатобриан с картофи на пара.
	Спрях, хвърлих поглед на шатобриана, и чисто и просто припаднах.
	Припадъкът ми не се дължеше на глада. Вярно, не бях ял нищо от предния ден, но по онова време имах челична издръжливост и ми се е случвало да изкарам по два дни без храна, без заради това да се измъквам от своите, каквито и да били те, задължения.
	Бях припаднал от яд, от негодувание и унижение. Не можех да приема, че едно човешко същество може да изпадне в подобно положение, и не го приемам и до днес. Оценявам политическите режими според количеството храна, която дават на всеки, и когато я привържат на някакво въженце, когато наложат някакви условия върху нея, се отвръщам от тях — хората имат право да се хранят без никакви условия.
	Гърлото ми се стегна от гняв, юмруците ми се свиха, притъмня ми пред очите и се свлякох в цялата си дължина на тротоара. Сигурно съм останал така известно време, защото когато отворих очи, се беше получило малко струпване. Бях добре облечен, дори носех ръкавици, и за щастие на никого не му мина през ума каква е причината за това прилошаване. Вече бяха извикали линейка и много се изкуших да се пусна по течението: сигурен бях, че в болницата все ще има някакъв начин да си напълня търбуха. Но не се оставих да се хлъзна по лесното. С няколко думи на извинение се измъкнах от вниманието на тълпата и се прибрах. И нещо наистина изключително: вече не бях гладен. Шокът от унижението и припадъка направиха така, че стомахът ми да остане някъде на заден план. Светнах лампата, взех писалката и започнах разказ, озаглавен „Една малка жена“, който „Гренгоар“ публикува няколко седмици по-късно.
	Освен това подложих на изпит своята съвест. И открих, че се вземам твърде насериозно и че ми липсват едновременно смирение и чувство за хумор. Също така не ми бе достигнала вяра в ближния и не се бях опитал в достатъчна степен да изследвам възможностите на човешката природа, която все пак нямаше как да е изцяло лишена от благородство. Още на другата сутрин си направих експеримент и оптимистичният ми поглед се потвърди. Започнах, като заех сто су от момчето на етажа под претекст, че съм си изгубил портфейла. След това се озовах на бара в „Капулад“, поръчах си кафе и решително пъхнах ръка в кошничката с кроасаните. Изядох седем. Поръчах още едно кафе. След това се втренчих със сериозен вид в очите на сервитьора — горкото момче дори не подозираше, че чрез неговата особа на изпит се явява цялото човечество.
	— Колко ви дължа?
	— Колко кроасана?
	— Един — рекох.
	Сервитьорът погледна почти празната кошничка. След това погледна мен. След това отново погледна кошничката. След това поклати глава.
	— Е, да му се не види — рече той. — Прекалявате.
	— Може би два — отвърнах.
	— Хубаво, де, разбрахме — каза сервитьорът. — Не сме толкова тъпи. Две кафета и един кроасан, значи седемдесет и пет сантима.
	Излязох си преобразен. Нещо пееше в сърцето ми: вероятно кроасаните. От този ден нататък се превърнах в най-преданият клиент на „Капулад“. От време на време горкият Жюл, така се казваше този велик французин, ме схокваше свенливо и без особена разпаленост.
	— Не можеш ли да ходиш да се тъпчеш другаде? Ще ми докараш проблеми с управителя.
	— Ми не мога — казвах. — Ти баща, ти майка.
	Понякога се впускаше в някакви неясни аритметични задачи, които изслушвах разсеяно.
	— Значи два кроасана, а? В очите ме гледаш и да ми ги разправяш тия? Преди три минути в панера имаше девет кроасана.
	Приемах го с хладина.
	— Крадци има навсякъде.
	— Ай стига бе! — казваше Жюл в захлас. — Не си поплюваш. И какво точно учиш?
	— Право. Завършвам бакалавърска по право.
	— Ах, ти, мръснико! — казваше Жюл.
	Станахме приятели. Когато вторият ми разказ излезе в „Гренгоар“, му подарих един брой с посвещение.
	По моите изчисления, между 1936-а и 1937-а на бара на „Капулад“ съм изял, без да ги плащам, между хиляда и хиляда и петстотин кроасана. Приемах го като един вид стипендия за образование, която заведението ми отпуска.
	Запазил съм много нежно чувство към кроасаните. Намирам, че във формата им, в хрупкавата коричка и в приятната топлина има нещо симпатично, нещо приятелско. Вече не мога да ги смилам като някога и отношенията ни са се превърнали в повече или по-малко платонични. Но обичам да знам, че са си там, в кошничката на бара. Те са сторили много повече за студентската младеж, отколкото Третата република. Както би казал генерал Де Гол, те са добри французи.


>>	Глава XXV

	Вторият разказ в „Гренгоар“ попадна в точното време. Майка ми тъкмо ми бе написала възмутено писмо, в което ме уведомяваше за намерението си да се разправи с бастун в ръка с някакъв индивид, който бил отседнал в хотела и твърдял, че е автор на разказа, който бях публикувал под псевдоним Андре Кортис. Бях ужасен: Андре Кортис наистина съществуваше и беше автор на разказа. Неотложно бе да подхвърля нещо на майка ми. Публикуването на „Една малка жена“ дойде точно навреме и победните фанфари отново проехтяха на пазара „Бюфа“. Но този път бях разбрал, че не е възможно да преживявам единствено от перото си, и се захванах да си търся „работа“, дума, която произнасях решително и леко загадъчно.
	Последователно бях сервитьор в един ресторант в „Монпарнас“, разносвач с триколка във фирмата „Обяд — Вечеря — Изискани ястия“, служител на рецепция в един скъп хотел на „Етоал“, фигурант в киното, мияч на чинии в „Лор“ и „Риц“, деловодител в хотел „Лаперуз“. Работих в Зимния цирк, в „Мими Пенсон“, бях пласьор на туристическа реклама в „Льо Тан“ и се бях впуснал, за сметката на един репортер в седмичника „Воала“, в задълбочено проучване на декора, атмосферата и персонала на повече от сто публични домове в Париж. „Воала“ никога не публикува проучването и научих с известно негодувание, че без да знам, съм работил за туристите, търсещи веселата страна на Париж. На всичкото отгоре, никога не ми платиха, тъй като оня „журналист“ изчезна безследно. Лепих етикети върху кутии и вероятно съм един от малкото хора, които наистина, ако не са сресвали, то поне са боядисвали жираф*, много деликатна операция, която извършвах в една малка работилница за играчки, където прекарвах по три часа дневно с четка в ръка. От всичко, което съм работил по това време, службата на рецепцията на луксозния хотел на „Етоал“ ми беше най-мъчителна. Началникът на рецепцията постоянно ми се надуваше, защото мразеше „интелектуалците“ — известно беше, че съм студент по право — а всички пикола бяха педерасти. Бях отвратен от тези четиринайсетгодишни момчета, които идваха да предлагат съвсем ясно и без заобикалки определени услуги. След това проучването на парижките публични домове ми изглеждаше като глътка чист въздух.
	[* Игра на думи, френският израз _„peigner la girafe“_ означава „върша дълга, често безсмислена работа“. — Б.пр.]
	Само не си мислете, че тук искам някакво вето срещу хомосексуалните. Нямам нищо против тях — но нямам и нищо за тях. Най-изтъкнатите личности педерасти дискретно са ме съветвали да се подложа на психоанализа, за да се види дали не съм лечим и да се разбере дали любовта ми към жените не е била предизвикана от някоя травма в детството ми, която може да бъде излекувана. По природа съм съзерцателен и дори малко тъжен и съвсем ясно разбирам, че в наше време, след всичко, което вече се е случвало, от концентрационните лагери, робството под какви ли не форми и водородната бомба, няма никаква причина човек да не се остави за капак и да го… След като сме приели всичко, което вече сме приели, след всевъзможни подлости и раболепие, не е много ясно с какво право изведнъж ще тръгнем да се правим на погнусени и недостъпни. Но човек трябва да е предвидлив. Струва ми се добре днешните мъже да запазят непокътнато поне едно местенце от себе си, за да си имат резерва за бъдещето, да им остане още нещо, което да могат да отстъпят.
	Любимата ми работа бе на разносвач с триколка. Винаги съм обичал да гледам храна и не ми бе неприятно да се движа из Париж и да разнасям добре приготвени ястия. Навсякъде, където идех, ме посрещаха със задоволство и малко припряно. Навсякъде ме очакваха. Един ден трябваше да доставя малка изискана вечеря — черен хайвер, шампанско, гъши дроб — с една дума, истински живот — на площад „Терн“. Беше на петия етаж, ергенска квартира. Посрещна ме изискан господин с посребряващи коси, който сигурно бе на възрастта, на която съм сега. Беше облечен с онова, което наричат „кабинетен халат“. Беше сложена маса за двама. Господинът, в когото разпознах един твърде известен по онова време писател, хвърли на храната отвратен поглед. Внезапно открих, че изглежда много потиснат.
	— Скъпо момче — рече той — запомнете следното: всички жени са кучки. Трябваше да го знам. Написал съм седем романа по този въпрос.
	Гледаше с отвращение хайвера, шампанското и желираното пиле. Въздъхна.
	— Имате ли любовница?
	— Не — отвърнах. — Нямам пукната пара.
	Изглеждаше впечатлен и приятно изненадан.
	— Доста млад сте — рече той — но изглежда познавате жените.
	— Познавах една-две — рекох скромно.
	— Кучки ли? — попита той с надежда.
	Гледах хайвера с крайчето на окото. Желираното пиле също не беше зле.
	— Не ми говорете, направо — рекох. — Напатих се.
	Изглеждаше доволен.
	— Изневериха ли ви?
	— Ехе! — рекох с примирен тон.
	— А пък сте млад и сте по-скоро хубаво момче.
	— Господине — рекох, като най-сетне отвърнах с усилие очи от пилето. — Направиха ме рогоносец, господине, пълен рогоносец. Двете жени, които съм обичал с любов, ме зарязаха, за да тръгнат с някакви петдесетгодишни. Какво говоря, петдесет? Единият беше чукнал шейсетте.
	— Ами? — рече той с очевидно задоволство. — Я поразкажете. Седнете. Тъкмо да се отървем от проклетата храна. Колкото по-скоро изчезне, толкова по-добре.
	Нахвърлих се на хайвера. Гъшият дроб и желираното пиле ми бяха за по една хапка. Когато ям, ям. Не го увъртам и не се подмотвам. Сядам на масата, и давай за двама! Обикновено не обичам много пиле, все ми е някак префърцунено, освен ако не е приготвено с пачи крак или с тарос. Но в крайна сметка — ядеше се. Разказах му как две създания, млади и красиви, с нежни стави и незабравими очи, са ме зарязали, за да последват в живота зрели мъже с посребрени коси, един от които бил известен писател.
	— Жените със сигурност предпочитат мъже с опит — обясни домакинът ми. — За жените има нещо успокоително в компанията на мъж, който познава добре нещата и живота, и който се е освободил от определена… хм! нетърпеливост на младостта.
	Припряно се съгласих. Бях на пастичките. Домакинът ми сипа още малко шампанско.
	— Ще ви трябва малко търпение, младежо — ми рече той благосклонно. — Един ден и вие ще достигнете зрялост, и тогава най-сетне ще има какво да предложите на жените — нещо, което те търсят повече от всичко — авторитет, мъдрост, спокойна и сигурна ръка. С една дума — зрялост. И тогава ще можете да ги обичате и ще бъдете обичан от тях.
	Сипах си още шампанско. Нямаше вече от какво да се притеснявам. Не беше останала пукната профитерола околовръст. Станах. Той взе от библиотеката една от своите книги и ми написа посвещение. Сложи ръка на рамото ми.
	— Не бива да губите кураж, моето момче — рече той. — Двайсетте години са трудна възраст. Но не продължава дълго. Просто неприятен миг, през който човек трябва да мине. Когато някоя от приятелките ви изостави заради зрял мъж, приемете го каквото е: обещание за бъдещето. Един ден и вие ще бъдете зрял мъж.
	„Мамка му“, помислих си с тревога.
	Днес, когато това е факт, реакцията ми е съвсем същата.
	Господинът ме изпрати до вратата. Дълго си стискахме ръка и се гледахме в очите. Прекрасна тема за Римската награда*: Мъдростта и Опитът подава ръка на Младостта и Илюзиите.
	[* Награда, присъждана от Кралската Художествена академия, а след Революцията, от Академията за изящни изкуства, на млади творци, свързана и със стипендия, която им позволява да продължат образованието си в Рим. — Б.пр.]
	Отнесох книгата под мишница. Но нямаше нужда да я чета. Вече знаех всичко, което ще открия в нея. Искаше ми се да се смея, да си подсвирквам и да заговарям минувачите. Шампанското и двайсетте ми години даваха криле на моята триколка. Светът беше мой. Въртях педалите през един Париж от светлини и звезди. Пуснах кормилото и си заподсвирквах, размахвах ръце и пращах въздушни целувки на дамите, които бяха сами в колите си. Минах на червено и едно ченге ме спря с възмутено изсвирване.
	— И какво сега? — изкрещя той.
	— Нищо — рекох през смях. — Животът е хубав!
	— Хайде, изчезвайте! — подвикна ми той и отстъпи пред тази парола като всеки добър французин.
	Бях млад, по-млад, отколкото си мислех. Но пък наивността ми бе стара и безкористна. Всъщност, вечна: откривам я във всяко ново поколение — от наивността на „плъховете“ от „Сен-Жермен-де-Пре“ през 1947-а* до калифорнийското бийт поколение, с което ми се случва да се срещам понякога, за да се позабавлявам да откривам на други места и по други лица чертите на моите двайсет години.
	[* Танцьорите на бибоп в многобройните танцувални заведения в квартала „Сен-Жермен-де-Пре“, които обикновено са били разположени в подземните етажи. — Б.пр.]


>>	Глава XXVI

	По това време бях срещнал една чаровна шведка, за каквато си мечтаят във всички страни, откак Господ е дарил Швеция на мъжете. Беше весела, красива, умна и най-вече, най-вече, имаше прелестен глас — винаги съм бил чувствителен към гласа. Нямам слух и ние с музиката тъжно и примирено се разминаваме. Но съм необичайно чувствителен към гласовете на жените. Нямам никаква представа на какво се дължи това. Вероятно нещо особено в ушите ми, може някой нерв да се е разместил: Дори веднъж си изследваха евстахиевата тръба при специалист, за да видя какво ми е, но той не откри нищо. Накратко, Бриджит имаше глас, а аз имах ухо, и бяхме създадени, за да се чуваме и разбираме. И наистина се разбирахме добре. Слушах гласа й и бях щастлив. Въпреки че се правех на стар и патил, наивно вярвах, че нищо не може да се случи на едно толкова съвършено разбирателство. Давахме такъв пример за щастие, че съседите ни в хотела, студенти от всички цветове и всички географски ширини, ни се усмихваха, когато сутрин ни срещнеха по стълбите. След това забелязах, че Бриджит взе да се замечтава. Често ходеше на гости на една възрастна дама, шведка, която живееше в хотел „Де Гранз-Ам“ на площада на Пантеона. Оставаше до късно през нощта при нея, понякога до един-два след полунощ.
	Бриджит се връщаше сутрин много уморена, често ме погалваше по бузата и въздишаше.
	Тайно съмнение се процеди в мен: усещах, че крие нещо. Притежавах подранила прозорливост и не беше нужно много, за да се събудят моите съмнения, та се запитах да не би пък възрастната шведска дама да се е разболяла или да не би тихо да гасне в хотелската си стая. Ами ако беше собствената майка на моята приятелка, дошла в Париж, за да се лекува при големите френски специалисти? Бриджит имаше много красива душа, обожаваше ме и беше типът жена, която би скрила от мен своята мъка, за да пощади моята чувствителност на артист и да не попречи на литературните ми пориви. Една нощ, към един след полунощ, си представих как Бриджит ридае до леглото на умиращата жена, не издържах и отидох пред хотел „Де Гранз-Ом“. Валеше. Вратата на хотела беше затворена. Застанах под входната порта на Факултета по право и се загледах тревожно във фасадата на хотела отсреща. Внезапно един прозорец на четвъртия етаж светна и Бриджит се появи на балкона с разчорлени коси. Носеше мъжки халат и за миг застина с лице под дъжда. Леко се изненадах. Изобщо не разбирах какво може да дири тук, в мъжки халат и с разрошена коса. Сигурно дъждът я е изненадал и съпругът на дамата е трябвало да й заеме халата си, докато дрехите й изсъхнат. Внезапно на балкона се появи млад мъж по пижама и се облакъти до Бриджит. Този път направо се учудих. Не знаех, че шведската дама има и син. И в този миг земята се разтвори под краката ми, Факултетът по право се сгромоляса отгоре ми, а адът и отвращението си поделиха сърцето ми — младият мъж хвана Бриджит през кръста и последната ми надежда — може просто да беше влязла при някой съсед да си напълни писалката — излетя за миг. Дангалакът привлече Бриджит към себе си и я целуна по устните. След това я дръпна вътре, а светлината леко се приглуши, но не изгасна съвсем: престъпникът му с престъпник на всичкото отгоре искаше и да вижда какви ги върши. Нададох страшен вик и се втурнах към фоайето на хотела, за да попреча престъплението да бъде извършено. Трябваше да изкача четири етажа, но мислех, че ще имам време, освен ако оня негодник имаше поне малко изисканост и не беше завършен грубиян. За жалост, вратата на хотела беше затворена и се наложи да тропам, да звъня, да крещя и да беснея, и по този начин да губя ценно време, докато съперникът ми горе не срещаше подобни трудности. Като връх на лошия късмет, зле бях преценил прозореца и когато най-сетне портиерът ми отвори и прелетях от етаж на етаж като орел, сбърках вратата, и щом тази, на която хлопах, се отвори, хванах за гърлото някакъв дребен младеж, тъй уплашен, че за малко да припадне в ръцете ми. Само поглед ми трябваше, за да осъзная, че този съвсем не е от типа младежи, които приемат жени в стаята си, дори напротив. Завъртя към мен умолителен поглед, но нищо не можех да сторя за него, твърде много бързах. Тъй се озовах отново на тъмните стълби, като губех ценни мигове да търся ключа за лампата. Сега вече бях сигурен, че ще пристигна късно. На моя убиец не му се налагаше да катери четири етажа, нито да кърти врата, готов беше за дела, и в този миг сигурно вече потриваше ръце. Внезапно силите ме напуснаха. Облада ме пълна безнадеждност. Седнах на стъпалото и изтрих потта и дъжда от челото си. Чух стеснително щрак-щрак и нежният тип седна до мен и взе ръката ми. Нямах сила дори да я издърпам. Зае се да ме утешава: доколкото помня, предлагаше ми своето приятелство. Потупваше ме по ръката и ме уверяваше, че мъж като мен няма да има никакво затруднение да открие достойната за него сродна душа. Загледах го със смътен интерес: обаче не, никога не съм имал каквато и да било работа в тази посока. Жените са страшни кучки, но няма към кого друг да се обърне човек. Те държат монопола. Заля ме огромно самосъжаление. Не само бях преживял най-голямото възможно оскърбление, а на всичкото отгоре в целия свят само едно педалче се намери, да ме утешава и да ме държи за ръка. Хвърлих му лош поглед, излязох от хотел „Де Гранз-Ом“ и се прибрах вкъщи. Легнах си с твърдото намерение на другия ден да се запиша в Чуждестранния легион.
	Бриджит се върна към два след полунощ, когато вече бях започнал да се тревожа, да не би да й се е случило нещо. Стеснително подраска по вратата, а аз й казах с една дума, високо и ясно, какво мисля за нея. В продължение на половин час тя се опитваше да ме умилостиви през затворената врата. След това настъпи дълга тишина. Обхванат от страх, да не би да се е върнала в Хотел „Де Гранз-Ом“, изхвръкнах от леглото и й отворих. Зашлевих й няколко здравата усетени плесници, усетени от мен, искам да кажа: през целия ми живот ми е било непосилно трудно да удрям жени. Сигурно не ми достига мъжественост. А след това й зададох въпроса, който и до днес, в светлината на един двайсет и петгодишен опит, смятам за най-малоумния в цялата ми кариера на шампион:
	— Защо го направи?
	Отговорът на Бриджит беше наистина красив. Дори вълнуващ, бих казал. Той показва силата на моята индивидуалност. Тя вдигна към мен сините си, изпълнени със сълзи очи и след това, разтърсвайки руси къдри, с искрено и патетично усилие да обясни всичко, рече:
	— Той толкова приличаше на теб!
	Още не мога да дойда на себе си. Още не бях умрял, живеехме заедно, бях й под ръка, но не, трябваше всяка вечер да върви по километър под дъжда, за да иде при някого, само защото приличал на мен. Ей на това му се вика да имаш магнетизъм, или аз нищо не разбирам. Почувствах се много по-добре. Дори се наложи да полагам усилие, за да си остана скромен и да не се надуя. Кой каквото ще да казва, но правех силно впечатление на жените.
	Оттогава много съм разсъждавал върху отговора, който Бриджит ми даде, и напълно несъстоятелните изводи, до които съм стигнал, все пак много улесниха отношенията ми с жените, а и с мъжете, които приличат на мен.
	Оттогава никога повече жена не ми е изневерявала — така де, исках да кажа, че никога повече не съм чакал под дъжда.


>>	Глава XXVII

	Сега бях последен курс по право и, което беше най-важното, почти завършил висшата си военна подготовка, тренировъчните занятия за която бяха два пъти седмично в местността „Черната крава“ в Монруж. Един от моите разкази беше преведен и публикуван в Америка и приказната сума от сто и петдесет долара, която ми бе изплатена, ми позволи да направя бързо пътуване до Швеция по петите на Бриджит, която открих омъжена. Опитах да се разбера със съпруга, но това момче нямаше сърце. В крайна сметка, тъй като бях се превърнал в бреме, Бриджит ме заточи при майка си на малко островче в най-северната част на архипелага на Стокхолм, сред пейзаж като от шведска легенда, където бродех между боровете, докато неверницата и съпругът й продължаваха виновната си любов. За да ме успокои, майката на Бриджит ме караше всяка вечер да вземам ледена баня в Балтийско море и стоеше там, безмилостна, с часовник в ръка, докато всичките ми органи се сгърчваха, тялото постепенно ме напускаше и си киснех там, вертикален, угнетен и злочест. Веднъж, когато се бях излегнал на скалата в очакване слънцето да благоволи да размрази кръвта във вените ми, видях един самолет с пречупен кръст да прекосява небето. Това беше първата ми среща с врага.
	Към събитията в Европа надавах ухо съвсем разсеяно. Не че бях напълно зает със себе си, но вероятно защото бях отгледан от жена и обгърнат с женска нежност, не умеех дълго да подхранвам омраза, та ми липсваше нещо много основно, за да мога да разбера Хитлер. А мълчанието на Франция пред хистеричните му заплахи, вместо да ме разтревожи, ми изглеждаше като знак за спокойна и самоуверена сила. Вярвах във френската армия и в почитаемите ни военачалници. Много преди истинската, която Генералният щаб издигна по нашите граници, майка ми бе вдигнала около мен една линия Мажино от спокойна увереност и пъстроцветни образи, която и най-дребно съмнение, нито безпокойство не можеха да накърнят. Така например, чак в лицея в Ница разбрах за поражението ни от германците през 1870-а — майка ми беше пропуснала да ми го спомене. Прибавям също, че макар да съм имал своите добри мигове, винаги ми е било трудно да направя това невъобразимо усилие на глупостта, на която човек трябва да бъде способен, за да повярва, че войната е нещо сериозно, и да приеме вероятността тя да се случи. Знам, че на моменти съм глупав, но не успявам да се издигна чак до онези славни висини, откъдето касапницата може да се стори на човек приемливо решение. Винаги съм смятал смъртта за явление, достойно за съжаление, и да го причинявам на някого, е напълно противно на моята природа — налага се да се насилвам. Да, случвало ми се е да убивам хора, за да се подчиня на единодушното и свещено споразумение за дадения момент, но то винаги е било без желание, без истинско вдъхновение. Нито една кауза не ми се струва достатъчно справедлива и не влагам сърце. Щом стане дума да убивам своите ближни, не съм достатъчно поет. Не умея да го подправям и да пея химните на свещената омраза, убивам без величие, простичко, когато няма как иначе.
	Грешката е, мисля, и в егоцентризма ми. Егоцентризмът ми е толкова силен, че моментално се разпознавам във всички страдащи, и ме болят всичките им рани. И не спира до хората, разлива се до животните, а дори и до растенията. Невероятно количество хора могат да присъстват на корида и да гледат раненото и кървящо животно, без да им трепне окото. Не и аз. Аз съм бикът. Винаги малко ме боли, когато секат дървета, когато ловуват лосове, зайци или слонове. За сметка на това ми е почти безразлично, че убиват пилета. Не успявам да си представя себе си в пиле.
	Бяхме в навечерието на Мюнхен, много се говореше за война и в стила на писмата на майка ми, които стигаха до мен в сантименталното ми изгнание в Бьорке, вече се промъкваха фанфарни нотки. Едно от тези писма, изписано с енергичен почерк, едри, наклонени напред и сякаш вече втурващи се срещу врага букви, ми заявяваше само, че „Франция ще победи, просто защото е Франция“, и до днес още намирам, че никой не е предричал толкова ясно разгрома ни през 1940-а, нито е изразявал по-добре липсата на подготовка от наша страна.
	Често съм се опитвал да се ориентирам във всички „защо“ и „как“ на удивителната обич на една стара дама рускиня към моята страна. Така и не стигнах до правдоподобно обяснение. Майка ми вероятно е била повлияна от буржоазните идеи, ценности и обществени настроения около 1900 година, във времена, когато Франция е била „най-доброто възможно“. Може би в дъното лежи и някоя младежка травма, преживяна по време на двете й пътувания в Париж и от която точно аз, който за цял живот запазих слабостта си към Швеция, последен бих се изненадал. Винаги съм имал склонност да търся зад бляскавите каузи дълбоко личен порив и да дебна в сърцевината на гръмовити симфонии крехкия звук на нежната флейта, който внезапно подава връхчето на носа си. Накрая остава най-простичкото и най-правдоподобно обяснение, и то е, че майка ми обичаше Франция без никаква определена причина, както винаги става, когато човек обича истински. Във всеки случай човек може да се сети какво представляваше в този случай нашивката на подофицер от военновъздушните сили, която трябваше скоро да украси ръкавите ми. Бях се захванал сериозно с това. С голяма мъка бях избутал бакалавърската по право, но пък за сметка на това военната подготовка я преминах с четвърти резултат в цяла парижка област.
	И тогава патриотизмът на майка ми, който се разпалваше все повече пред предстоящото военно величие, доби неочакван обрат.
	Всъщност точно по това време се разви случката с моя неуспешен атентат срещу Хитлер.
	Вестниците не споменаха за него. Не спасих Франция и света, и така изгубих възможност, която вероятно никога няма да ми се яви отново.
	Случката стана през 1938-а, след завръщането ми от Швеция.
	След като изоставих всяка надежда да прибера своето имане, разочарован и отвратен от съпруга на Бриджит, който не притежаваше никаква изтънченост, стъписан да разбера, че предпочитат друг пред мен, и то след всичко, което майка ми ми беше обещала, и решен никога, ама никога нищо да не правя за жена, се върнах в Ница, за да си ближа раните и да прекарам вкъщи последните седмици преди включването ми във Военновъздушните сили. Хванах такси от гарата и след завоя от булевард „Гамбета“ към улица „Данте“ в градинката пред хотела видях силует, който ме накара да се усмихна, както винаги разнежено и малко иронично.
	Майка ми обаче ме прие доста непривично. Разбира се, надявах се на няколко едри сълзи, на безкрайни прегръдки, на подсмърчане, едновременно от вълнение и от задоволство. Но не и на такива ридания и отчаяни погледи, като на сбогуване — известно време плака и трепери в ръцете ми, като от време на време се отдръпваше, за да огледа лицето ми, след което нов порив я хвърляше към мен. Обхвана ме безпокойство, заразпитвах я за здравето й, но не, изглеждаше добре, делата също вървели добре — да, всичко било добре — и след тези думи следваше нова експлозия на сълзи и сподавено хлипане. В крайна сметка съумя да се успокои, придоби тайнствен вид и ме завлече в празния ресторант, седнахме на обичайната ни маса в едно ъгълче и там тя ме уведоми за плана, който бе замислила за мен. Беше много просто: трябваше да ида в Берлин и да убия Хитлер. Всичко била предвидила, включително спасението ми накрая, защото, в случай че ме хванеха — обаче тука била сигурна, че мога да убия Хитлер, без да ме хванат — но все пак, да предположим, че ме хванат, очевидно е, че големите сили — Франция, Англия и Америка — нямало как да не поставят ултиматум, с който да изискат моето освобождаване.
	Признавам си, че за миг се поколебах. Тъкмо се бях борил на няколко фронта, бях упражнявал десетина занаята, често неприятни, и щедро бях раздавал на листа и в живота най-доброто от себе си. Мисълта да изтичам незабавно в Берлин, в трета класа, естествено, за да убия Хитлер насред горещниците, с цялото нервно напрежение, умора и подготовка, която изискваше това начинание, не ми беше никак забавна. Щеше ми се да поостана на брега на Средиземно море — раздялата ни никога не ми се е отразявала добре. Много повече бих предпочел да ида да убия Фюрера в началото на учебната година през октомври. Гледах без никакво въодушевление на безсънната нощ на твърдата седалка в купето на претъпкания вагон, да не говорим за часовете отегчение, които щеше да се наложи да прекарам в прозевки по улиците на Берлин, докато изчаквам Хитлер да благоволи да се появи. Накратко казано, липсваше ми устрем. Обаче и дума не можеше да става да се отметна. И тъй, започнах подготовка. Бях много добър стрелец с пистолет и въпреки известна липса на практика, тренингът, който бях получил в школата на лейтенант Свердловски, ми позволяваше все още да блестя по селските панаирджийски стрелбища. Слязох в мазето, взех револвера, който бях оставил в семейния сандък, и тръгнах да си оправя билета. Почувствах се малко по-добре, щом научих от вестниците, че Хитлер е в Берхтесгаден, защото предпочитах да дишам въздуха на Баварските Алпи, отколкото този в някой град насред юлската жега. Сложих ред и в ръкописите си: въпреки оптимизма на майка ми, никак не бях сигурен, че ще изляза от всичко това жив. Написах няколко писма, смазах парабела и заех яке от един по-едър от мен приятел, за да мога да скрия по-удобно оръжието. Бях доста раздразнен и в много лошо настроение, още повече че лятото бе необичайно горещо, Средиземно море никога не ми бе изглеждало по-желано, отколкото след месеците раздяла, а плажът на „Голямото синьо“ сякаш нарочно бе пълен с умни и култивирани шведки. А майка ми постоянно ми вървеше по петите. Погледът й, изпълнен с гордост и благоговение, ме следваше навсякъде. Взех си билета за влака и се смаях като видях, че немските железници ми правят трийсет процента отстъпка — даваха специални условия за пътуване през ваканцията. През последните четирийсет и осем часа, които предшестваха моето отпътуване, предпазливо намалих консумацията на солени краставици, за да избегна всяко забавяне по стомашни причини, което майка ми щеше да изтълкува превратно. И накрая, в навечерието на големия ден, отидох за последно къпане в „Голямото синьо“ и погледах с вълнение последната си шведка. При завръщането си от плажа открих моята велика драматична актриса рухнала в едно кресло в салона. Едвам ме видя, и устните й се свиха в детинска гримаса, тя сключи ръце и преди да понеча да направя каквото и да било движение, вече беше на колене, с обляно в сълзи лице:
	— Умолявам те, не го прави! Откажи се от героичния си план! Направи го заради горката си майчица — те нямат право да искат това от един-единствен син! Толкова съм се борила, за да те отгледам, да те направя човек, а сега… о, Господи, боже мой!
	От страха очите й сякаш бяха станали по-големи, лицето бе изтерзано, а ръцете сключени в молитва.
	Не бях изненадан. Толкова отдавна бях „приспособен“! Толкова отдавна я познавах и я разбирах тъй съвършено. Хванах ръката й.
	— Но билетите вече са платени — рекох й.
	Изражение на свирепа решимост помете всяка следа от страх и отчаяние по лицето й.
	— Ще върнат парите! — заяви тя и стисна бастуна.
	Нямах и сянка от съмнение по този въпрос.
	Ето така не убих Хитлер. Както виждате, за малко.


>>	Глава XXVIII

	Вече само няколко седмици деляха майка ми от нашивката на подофицер и можете да си представите с какво нетърпение чакахме и двамата да ни свикат под знамената. Бързахме — диабетът й се влошаваше и въпреки всякакви хранителни режими, които лекарите опитваха, количеството на кръвната захар понякога опасно се повишаваше. Тя направи нова инсулинова кома насред пазара „Бюфа“ и се върна в съзнание на сергията на господин Панталеони единствено заради бързината, с която той й изля подсладена вода в устата. Моят бяг срещу часовниковата стрелка започна да се пропива с отчаяние и литературата ми се повлия зле от това. От силно желание да ударя гонга някак тъй чудодейно, та светът да зяпне от възхищение, насилвах гласа си над своите възможности, от постоянно прицелване във величието пък изпадах в скърцане и надутост, надигах се на пръсти, за да видят всички колко съм висок, а излагах на показ единствено мащаба на своите претенции; решен да бъда гений, успявах само да изпадам в бездарие. Трудно е човек да пее вярно, когато усеща ножа до гърлото си. Роже Мартен дю Гар, поканен по време на войната да се произнесе по един от моите ръкописи, напълно основателно спомена нещо за „разбеснял се овен“. Майка ми вероятно отгатваше паническия характер на моята борба и правеше всичко по силите си, за да ми помогне. Докато изглаждах изречения, тя се бореше с персонала, с агенциите, с екскурзоводите, разправяше се с капризни клиенти; докато призовавах вдъхновението да се прояви в мен чрез някой умопомрачителен по своята дълбочина и оригиналност сюжет, тя ревниво бдеше нищо да не смути творческите ми напъни. Пиша тези редове без срам, без угризения и без капка омраза към себе си: само се прекланям пред нейната мечта, пред единственото й основание да живее и да се бори. Тя искаше да бъде велика артистка и аз правех каквото можех. В своята припряност да я успокоя и да й докажа собствената си стойност, но вероятно най-вече за да успокоя себе си и да избягам от паниката, която ме бе обхванала, понякога слизах в кухните (обикновено пристигах навреме, за да прекратя поредната й яростна кавга с главния готвач), за да й поднеса на място някой още топъл-топъл откъс, който според мен се беше получил особено добре. Ядът й незабавно стихваше, тя с царствен жест приканваше главния готвач към тишина и внимание и ме изслушваше с дълбоко задоволство. Бедрата й бяха целите надупчени от инжекциите. Два пъти дневно сядаше някъде с цигара на устните, вземаше спринцовката с инсулин и забиваше иглата в плътта си, а в същото време продължаваше да дава нареждания на персонала. Надзираваше с обичайната си енергия работите да вървят, не приемаше никакво отпускане в обслужването и се опитваше да научи английски, за да успява да се ориентира по-лесно в желанията, фобиите, маниите и капризите на клиентелата от другата страна на Ламанша. Усилията, които правеше, за да бъде любезна, усмихната и винаги съгласна с всякаквите туристи, вървяха право срещу нейната открита и импулсивна природа и още повече утежняваха състоянието на нервите й. Пушеше по три пакета „Голоаз“ на ден. Вярно, че никога не довършваше цигарата. Смачкваше я едва запалена и веднага палеше друга. Беше изрязала от някакво списание снимка на военен парад, показваше я на клиентите и най-вече на клиентките и ги караше да се възхищават на красивата униформа, която след няколко месеца щеше да бъде и моя. Много трудно ми беше да изкрънкам разрешението й да помагам в ресторанта, да сервирам на маса или да нося сутрин закуските по стаите, както правех преди: смяташе подобна дейност за несъвместима с офицерския ми чин. Често сама вдигаше куфара на някой клиент и се опитваше да ме избута, щом опитах да й помогна. Но беше видно по едно особено, ново веселие, което я обхващаше сега и по сякаш победоносната усмивка, с която ме гледаше, как има усещането, че почти е стигнала до целта и как не може да си представи по-хубав ден в живота си, от деня, в който щях да се върна в Хотел — пансион „Мермон“, облечен във внушителната униформа.
	Постъпих в Салон-дьо-Прованс на 4 ноември 1938-а. Бях заел мястото си във влака на новобранците, цяла тълпа родители и приятели изпращаха младежите до гарата, но единствено майка ми бе въоръжена с трибагреник, който непрестанно развяваше и от време на време се провикваше: „Да живее Франция“, което ми костваше неприязнени и насмешливи погледи. „Наборът“, който постъпваше, блестеше с липсата на въодушевление и с убедеността, която събитията през 1940-а напълно щяха да потвърдят, че ги принуждават да участват в някаква „тъпанарска игра“. Спомням си един новобранец, който, подразнен от патриотарските и високопарни прояви на майка ми, толкова противоречащи на добрите антимилитаристични традиции на момента, измърмори:
	— Вижда се, че тая не е французойка.
	Тъй като вече и на самия мен ми беше дошло нагорно и сам бях раздразнен от невъздържаните пориви на старата дама с трибагреника, бях много щастлив, че мога да взема тази забележка като претекст, за да се разтоваря и да фрасна една здрава главичка в носа на момчето срещу мен. Скоро сбиването се превърна във всеобщо, виковете „фашист“, „предател“ и „долу армията“ кънтяха от вси страни, влакът потегли, а знамето продължаваше да се вее отчаяно на перона, та едвам успях да се покажа на вратата и да махна с ръка, преди отново да се хвърля решително в изпратеното ми от провидението меле, което ми позволи да избегна момента на сбогуването.
	Със самото си постъпване младежите, преминали висшата военна подготовка, трябваше да бъдат насочени към военновъздушното училище в Авор. Оставиха ме в Салон-дьо-Прованс близо шест седмици. На всичките ми въпроси офицерите и подофицерите вдигаха рамене: нямали заповеди по отношение на мен. Писах запитване след запитване по йерархичната стълбица, всичките започващи с „Имам честта да се обърна към височайшето ви благоволение…“, както ме бяха учили. Нищо. В крайна сметка един особено почтен лейтенант се заинтригува от моя случай и присъедини своя протест към моя. Бях изпратен в училището в Авор, където пристигнах със закъснение от един месец за курс на обучение с обща продължителност три месеца и половина. Не се обезсърчих от закъснението, което се налагаше да наваксвам. Бях пристигнал. Най-сетне бях пристигнал. Захванах се да уча с настървение, на каквото не се смятах способен, и с малкото изключение на теорията на компаса, настигнах другите момчета, без да блестя особено в отделните дисциплини, като изключим същинската работа във въздуха и подаването на команди на терен, при което внезапно открих у себе си цялото властно присъствие на майка ми в движения и глас. Щастлив бях. Обичах самолетите, най-вече самолетите от онази отминала епоха, които все още разчитаха на човека, имаха нужда от него и не изглеждаха безлични като днес, когато е напълно очевидно, че безпилотният самолет е само въпрос на време. Обичах дългите часове, които прекарвахме на тренировъчния терен, облечени в кожените гащеризони, в които се намъквахме с голяма мъка — жвакахме из калта на Авор, стегнати в кожата като в броня, с шлемове, ръкавици и очила, вдигнати на челото, и се катерехме до пилотските кабини на добрите стари „Потез–25“, прилични на товарни коне и с приятния мирис на машинно масло, за който ноздрите ми още пазят спомен и носталгия. Представете си как един кандидат-офицер лети, надвесен наполовина от пилотската кабина на „Бръмбар“, развиващ сто и двайсет в час, или пък ръководи с ръка, изправен в носовата част на самолета, пилот на биплан „Лео–20“*, дългите черни крила на който порят въздуха с цялото изящество на престаряла калинка, и ще разберете как година преди „Месершмит–110“ и година и половина преди битката за Англия обучението за въздушен наблюдател особено удачно и надеждно ни подготвяше за войната през 1914-а с познатия на всички резултат.
	[* „Потез–25“ и „Лео–20“ са самолети, останали на въоръжение още от Първата световна война. — Б.пр.]
	В подобни забавления времето мина бързо и най-сетне стигнахме до големия ден на „гарнизонното дипломиране“, на което щяха тържествено да обявят класирането и местоназначението на всеки.
	Военният шивач вече беше обиколил стаите и униформите ни бяха готови. За да покрия разходите си по екипировката, майка ми бе изпратила сумата от петстотин франка, които бе взела назаем от господин Панталеони от пазара „Бюфа“. Големият ми проблем беше фуражката. Фуражките можеха да бъдат поръчвани в два модела: с къса и с дълга козирка. Не успявах да избера. Дългата козирка ми придаваше нахакан вид, много вървежен по онова време, но пък късата ми стоеше по-добре. В крайна сметка избрах нахакания вид. Освен това след хиляди безплодни опити успях да си изфабрикувам тънък мустак, много модерен сред пилотите, и с онези позлатени крилца на гърдите — е, не споря, сигурно можеше да се открие и нещо по-добро на пазара, но никак, ама никак не се оплаквах.
	Гарнизонното се проведе в атмосфера на радостно предусещане. Имената на наличните гарнизони бяха изписани на черната дъска — Париж, Маракеш, Мекнес, Белия дом*, Бискра… Според реда на класиране, всеки можеше да направи своя избор. Първите по традиция избираха Мароко. Аз пламенно се надявах да съм достатъчно добре класиран, за да получа назначение в Южна Франция и да мога да си ходя възможно най-често до Ница, та да се показвам с майка ми под ръка по „Разходката на англичаните“ и на пазара „Бюфа“. Въздушната база във Фаянс ми изглеждаше най-подходяща за моите намерения и докато момчетата ставаха и изразяваха своите желания, аз с тревога следях на таблото какво се случва с нея.
	[* Колониалното име на Дар-Ел-Бейда в Алжир. — Б.пр.]
	Имах основания да се надявам на прилично класиране и слушах с вяра как капитанът обявява имената.
	Десет имена, петдесет имена, шейсет имена… Фаянс май щеше да ми избяга.
	Бяхме общо двеста и деветдесет момчета.
	Фаянс я глътна осемдесетият по ред. Сто и двайсет имена, сто и петдесет имена, двеста имена… И нищо. Тъжните и оваляни в кал бази на Севера приближаваха към мен със страшна скорост. Не беше бляскаво, но пък не бях длъжен да уведомявам майка ми кой поред съм се класирал при завършването.
	Двеста и петдесет, двеста и шейсет имена… внезапно ужасяващо предчувствие смрази сърцето ми. Още усещам как по челото ми започва да избива студена капка пот. Не, не беше спомен: току-що, двайсет години по-късно, я изтрих с длан. Рефлексът на Павлов, предполагам. Не мога да си спомня за този отвратителен миг, без на слепоочието ми и днес да избие капка пот.
	От близо триста кандидат — наблюдатели, единствен аз не бях произведен в офицерски чин.
	Не бях произведен дори сержант, нито дори младши сержант, противно на всички обичаи и на правилника — повишиха ме в ефрейтор.
	В часовете след гарнизонното се мятах в кошмар, в непоносима мъгла. Стоях прав до изхода, заобиколен от другарите ми, притихнали и унили. Цялата ми енергия бе насочена към това да ме държи изправен, да запази човешкото ми лице, да не ми позволи да рухна. Мисля, че дори се усмихвах.
	Обикновено такава тесла от страна на командването към курсант с удостоверение за висша военна подготовка и преминал стажа, се прилагаше единствено по дисциплинарни причини. Двама кандидат-пилоти бяха „спрени“ с такива мотиви. Но моят случай нямаше как да е такъв: никога не бях получил дори най-дребна забележка. Бях изпуснал началото на стажа, но не по своя воля, пък и началникът на бригадата ми, лейтенант Жакар, млад възпитаник на „Сен Сир“*, хладнокръвен и порядъчен, ми бе казал, а по-късно и потвърдил писмено, че бележките ми, въпреки закъснението, с което военните власти ме бяха препратили в Авор, в пълна степен обосновават кандидатурата ми за офицерски чин. Какво ли се беше случило? Какво ли се случваше? И защо ме бяха задържали шест седмици в Салон-дьо-Прованс в разрез с правилата?
	[* Едно от най-престижните висши военни училища във Франция. — Б.пр.]
	Стоях със свито гърло и напълно изгубен пред сфинкса, чието лице този път беше обикновено човешко, и се опитвах да разбера, да си представя, да разтълкувам, докато другарите ми, мълчаливи или възмутени, се бутаха да ми стиснат ръка. Усмихвах се: оставах верен на собствения си персонаж. А мислех, че ще умра. Виждах пред себе си лицето на майка ми, виждах я и права на перона на гарата в Ница гордо да вее трибагреника. В три следобед, както си лежах на дюшека и втренчено гледах тавана, младши сержант Пиай — Пией? Пай? — влезе при мен. Не го познавах. Никога преди това не го бях виждал. Не беше от летателния състав и драскотеше по хартията в някаква канцелария. Застана там, до леглото ми, с ръце в джобовете. Носеше кожено яке. „Няма право — рекох си — кожените якета са само за летателния състав.“
	— Искаш ли да знаеш защо си прецакан?
	Погледнах го.
	— Защото си натурализиран. И натурализацията ти е скорошна. Три години не са много. Всъщност теоретично би трябвало да си син на натурализиран или натурализиран поне от десет години, за да служиш като пилот. Но правилото никога не е било прилагано.
	Вече не помня какво му казах. Мисля, че беше „Аз съм французин“ или нещо подобно, защото той ми рече със съжаление:
	— Най-вече си тъп.
	Но не си тръгваше. Изглеждаше възмутен и бесен. Може да беше някой като мен и да не можеше да търпи несправедливост, каквато и да е тя.
	— Благодаря — казах му.
	— Задържали са те месец в Салон, защото са те проучвали. След това е имало обсъждания дали да те оставят да станеш пилот, или да те прехвърлят в пехотата. В крайна сметка в Министерството се произнесли с да, а тук с не. Прецакали са те на любовната бележчица.
	„Любовната бележчица“ беше окончателната оценка, която даваха от школата, според вашата благонадеждност и без възможност за обжалване, без обяснения и независимо от изпитите.
	— Не можеш дори да се оплачеш: всичко си е редовно.
	Продължавах да лежа по гръб. Той остана още малко.
	Това момче не умееше да изразява своите симпатии.
	— Не се коси — рече ми той.
	И добави:
	— Ще им разкажем играта!
	За пръв път чувах този израз, употребен от френски войник за френската армия: досега мислех, че е предназначен само и единствено за германците. Самият аз не изпитвах нито омраза, нито озлобление, само желание да повърна, и за да се преборя с гаденето, се опитвах да мисля за Средиземноморието и неговите красиви момичета, затварях очи и се криех в обятията им, където нищо не можеше да ме засегне и никой нищо не ми отказваше. Стаята около мен беше празна, но си имах компания. Божествата — маймуни от детството ми, от които майка ми ме бе изтръгнала с толкова усилия, и беше сигурна, че са останали далеч зад нас, в Полша или в Русия, внезапно се бяха изправили над мен от френската земя, която смятах запретена за тях, и сега чувах как глупашкият им смях се извисява в страната на разума. В гадния номер, който ми бяха извъртели, никак не беше трудно да видя ръката на Тотош, бога на глупостта, онзи, който скоро щеше да превърне Хитлер в господар на Европа и да отвори портите на страната за немските танкове, след като успееше да убеди Генералния ни щаб, че военните теории на някой си генерал Де Гол са врели-некипели. Но най-вече Филош разпознавах тук, дребнобуржоазния бог на посредствеността, на презрението и предразсъдъците, и онова, което късаше сърцето ми бе, че в този случай той беше в униформа и фуражка с емблемата на нашите военновъздушни сили. Понеже, както винаги, не успявах да виждам враговете си у хората. По някакъв неясен и необясним начин се чувствах съюзник на същите онези, които ме бяха ударили в гръб. Прекрасно осъзнавах социалните, политически и исторически причини, които ми бяха донесли това унижение, и ако бях решен да се боря срещу тези отрови, очите ми се вдигаха към една по-висша победа. Не знам дали у мен дреме някакъв примитивен, езически елемент, но при най-малкото предизвикателство се обръщам винаги навън и със свити юмруци се опитвам да отстоявам мястото си в стария ни човешки бунт, виждам живота като дълга щафета, при която всеки от нас, преди да падне, трябва да пренесе далеч напред предизвикателството да бъде човек, не признавам неотменността на нашите биологични, интелектуални и физически ограничения; надеждата ми е почти безгранична, и толкова вярвам в добрия изход от битката, че понякога кръвта на целия човешки род запява в мен, започва да ми се струва, че грохотът на моя брат Океана идва откъм моите вени, и тогава усещам такова веселие, пиянство от надежда и увереност в победата, че по земята, цяла покрита с щитове и изпотрошени мечове, се усещам като призори преди първа битка. Най-вероятно това произтича от някакъв вид глупост или наивност, елементарна и първична, но неустоима, която сигурно съм наследил от майка ми и напълно осъзнавам; която ме вади от релси, но и срещу която нищо не мога да сторя, и тя усложнява задачата ми, щом стане наложително да загубя надежда. Почти никога не успявам, така да се каже, и се налага да лицемеря. В сърцето ми винаги остава една атавистична искра вяра и оптимизъм и за да се възпламени тя, е достатъчно мракът около мен да се сгъсти съвсем. Стига хората да се покажат глупави до сълзи, стига униформата на френския офицер да се превърне в гнездо на тесногръдие и малоумие, стига човешките ръце, френските, германските, руските или американските, да се окажат покрити с невъобразима мръсотия, неправдата започва да ми се вижда дошла от другаде и хората ми се струват нейни жертви в още по-голяма степен заради това, че се явяват и нейни инструменти. В най-тежките мигове на политическия и военен сблъсък не спирам да си мечтая за някакъв общ фронт с врага. Егоцентризмът ми ме прави напълно неспособен да водя братоубийствени войни и не виждам каква победа бих могъл да изтръгна от хората, които в основни линии споделят съдбата ми. Не успявам също така да бъда изцяло политическо животно, защото непрестанно се разпознавам във всички свои неприятели. И това ако не е недъг.
	Стоях там проснат на леглото, цял напрегнат в своята младост, и се усмихвах, и помня също, че внезапно тялото ми се надигна в буйна физическа потребност и повече от час се борих с първичния див порив на кръвта.
	Колкото до хубавците капитани и техния удар с кинжал, видях ги пет години по-късно, още си бяха капитани, но не бяха чак такива хубавци. На гърдите им не бе цъфнала ни най-дребна лентичка и гледаха с доста странен вид онзи, другия капитан, който ги приемаше в кабинета си. По това време бях Съратник на Освобождението, кавалер на Почетния легион, носител на Военния кръст и не правех нищо, за да го скрия — изчервявам се много по-лесно от яд, отколкото от скромност. Поговорих известно време с тях и си припомнихме някои неща от Авор — безобидни неща. Не изпитвах никаква враждебност по техен адрес. Отдавна вече бяха умрели и погребани.
	Друго, доста неочаквано следствие от моя провал бе, че от този миг нататък истински се почувствах французин, ударът с вълшебната пръчица по главата наистина ми бе помогнал да се асимилирам.
	Най-сетне осъзнах, че французите не са отделна раса, че не ме превъзхождат, че и те могат да бъдат смешни и глупави — накратко, че безспорно сме братя.
	Най-сетне разбрах, че Франция е съставена от хиляди лица, че има и красиви, и грозни, благородни и противни, и че трябва да избера онова от тях, което според мен най-много й отива. Мъчех се, без да успея напълно, да се превърна в политическо животно. Взех страна, избрах на какво да бъда верен, не се оставих повече да бъда заслепяван от пряпореца, а търсех да позная лицето на онзи, който го носи.
	Оставаше майка ми.
	Не се решавах да й съобщя новината за своя провал. Колкото и да си повтарях, че е свикнала да получава ритници в лицето, все пак се чудех как по-милостиво да й нанеса такъв ритник. Имахме седмица отпуск, преди да се присъединим към съответните ни гарнизони, и аз се качих на влака, без да съм взел никакво решение. Щом стигнахме до Марсилия, ме обзе желание да сляза от влака, да дезертирам, да постъпя на някой товарен кораб или в Чуждестранния легион и да изчезна завинаги. Мисълта за похабеното и сбръчкано лице, вдигнало към мен големите си, съсипани от горест и неразбиране очи, беше нещо, което не можех да понеса. Напъна ме да повръщам и едва успях да се завлека в тоалетната. По целия път от Марсилия до Кан повръщах като куче. Чак десетина минути преди влизането в гарата на Ница ми дойде същинско вдъхновение. Онова, което трябваше да пощадя на всяка цена, беше образът на Франция, „родина на всяка правдина и хубост“, в ума на майка ми. Решен бях да го сторя на каквато и да било цена. Франция трябваше да остане чиста — майка ми не би могла да преживее подобно разочарование. Като я познавах, както я познавах, ми хрумна една много проста и много правдоподобна лъжа, която не само щеше да я утеши, но и да затвърди възвишената представа, която имаше за мен.
	Щом пристигнах на улица „Данте“, видях трибагреникът да се вее върху прясно пребоядисаната фасада на Хотел — пансион „Мермон“. А не беше ден на национален празник — един поглед към фасадите на околните сгради го потвърди.
	Внезапно осъзнах какво казва това знаме: майка ми бе украсила в чест на завръщането у дома на сина си, прясно произведен в чин младши лейтенант от Военновъздушните сили.
	Спрях таксито. Едва платих, и отново ми се догади. Останалата част от пътя извървях с омекнали колене и дишах дълбоко.
	Майка ми ме чакаше във фоайето на хотела, зад малкия плот в дъното.
	Един поглед към униформата ми на обикновен войник с прясно пришитата червена нашивка на ефрейтор на ръкава, и устата й се отвори, и отново погледът на недоумяващо животинче, който никога не съм можел да понеса у човек, животно или дете, се вдигна към мен… бях килнал каскета над едното око, бях си сложил маската на врял и кипял, усмихнах се загадъчно и след кратичка прегръдка й рекох:
	— Ела. Случва ми се нещо много забавно. Но не бива да ни чуят.
	Завлякох я в ресторанта, в нашето ъгълче.
	— Не ме произведоха в младши лейтенант. Единствен от триста души, само аз не бях произведен. Дисциплинарна и временна мярка…
	Горкото й лице чакаше, изпълнено с вяра, готово да повярва и да се съгласи…
	— Прелъстих жената на коменданта на школата. Не успях да се въздържа. Патрулът ни е издал. Съпругът настоя за наказание…
	По горкото й лице за миг се изписа колебание. А след това старият романтичен инстинкт и споменът за Анна Каренина надвиха над всичко друго. Усмивка пробяга по устните й, както и израз на дълбоко любопитство.
	— Имаш ли снимка?
	Не, нямах снимка.
	— Ще ми изпрати.
	Майка ми ме загледа с нечувана гордост.
	— Дон Жуан! — провикна се тя. — Казанова! Винаги съм го казвала!
	Усмихнах се скромно.
	— Съпругът можеше да те убие!
	Свих рамене.
	— С любов ли те обича?
	— С любов.
	— Ами ти?
	— О, нали знаеш — отвърнах с отракан вид.
	— Не бива да си такъв — рече майка ми без капка убедителност. — Обещай ми, че ще й пишеш.
	— О, ще й пиша.
	Майка ми се замисли за миг. Нова мисъл прониза ума й:
	— От триста — единственият, който не е бил произведен в лейтенант! — рече тя с безгранично възхищение и гордост.
	Изтича да донесе чай, конфитюр, сандвичи, сладкиши и плодове. Седна на масата и подсмръкна дълбоко със силно задоволство.
	— Разкажи ми всичко — заповяда.
	Майка ми си ги обичаше красивите истории. Колко много съм й ги разказвал.


>>	Глава XXIX

	След като по този начин парирах най-неотложното, сиреч, след като спасих в очите на майка ми образа на Франция от гибелно сгромолясване и й обясних собствения си провал с деликатността на светски мъж, се изправих срещу следващото изпитание, за което се оказах къде-къде по-добре подготвен.
	Четири месеца преди това, когато постъпих във войската в Салон-дьо-Прованс, влязох там с чин кандидат-офицер, което ме поставяше в привилегирована категория: подофицерите нямаха власт над мен, а войниците ме гледаха с известно уважение. А сега се връщах сред тях като обикновен ефрейтор.
	Можете да си представите каква бе съдбата ми и колко подбив, сарказъм, непоряди, присмех и тънка ирония се налагаше да преглъщам. Подофицерите в моята рота не ме наричаха по друг начин, освен „лейтенант ташак“ или още по-изящното „лейтенант дрисльо лайнян“. Беше време, когато войската бавно се разлагаше в комфорта и насладите на мръсотията, мръсотия, която се промъкна чак в душите на някои бъдещи пораженци от 1940-а. Основната ми задача в седмиците след завръщането ми в Салон беше да бъда постоянният дежурен по инспекция в тоалетните, но признавам, че тоалетните ме разсейваха приятно от гледката на лицата на някои старшини и сержанти около мен. В сравнение с онова, което бях изживял, когато се върнах при майка ми без нашивка на младши лейтенант, всевъзможните му там подигравки и обиди, на които ме подлагаха, бяха нещо съвсем дребно, и по-скоро ме развличаха. И беше достатъчно да изляза от лагера, за да попадна в провансалското поле, онова малко траурно в красотата си провансалско поле, в което разпръснатите сред кипарисите камъни сякаш напомнят за паднала от небето загадъчна развалина.
	Не бях нещастен.
	Създадох си приятелски връзки сред цивилното население.
	Ходех в Бо и наместен върху голямата скала, с часове гледах морето на маслините. Стрелях с пистолет и направих петдесетина летателни часа над масива Алпий, благодарение на приятелството на двама другари, сержант Крист и сержант Блез. В крайна сметка някой някъде се усети, че имам удостоверение за летателен състав, и бях назначен за инструктор по въздушна стрелба. Войната ме свари така, с готови картечници, насочени към небето. Мисълта, че Франция може да изгуби тази война, никога не ми бе минавала през ум. Животът на майка ми не можеше да приключи с такъв погром. Това логично основание ми носеше много по-голямо упование, отколкото всички линии Мажино и всички гръмки речи на любимите ни военачалници. Моят личен любим военачалник не можеше да изгуби войната и бях сигурен, че съдбата е запазила за него победата като нещо подразбиращо се след толкова борби, толкова саможертви и толкова героизъм.
	Майка ми дойде да се сбогува с мен в Салон-дьо-Прованс в старото такси „Рено“, което вече споменах. Дойде с ръце, пълни с провизии: шунки, консерви, буркани с конфитюри, цигари, всичко, за което един войник може да мечтае в тежки времена.
	Оказа се обаче, че пакетите не са за мен. По лицето на майка ми се четеше силно лукавство, докато ми подаваше пакетите и ми обясняваше поверително:
	— За твоите офицери.
	Стъписах се. Светкавично ми се привидяха физиономиите, които щяха да направят капитан Лонжвиал, капитан Мулиня и капитан Турбен като видят някакъв ефрейтор да влиза в канцеларията и от името на майка си да слага в дар пред тях наденици, шунка, коняк и сладкиши, чиято цел е да му спечелят тяхното благоволение. Не знам дали си въобразяваше, че такъв _бакшиш_ е задължителен във френската армия, както вероятно е било в провинциалните гарнизони в Русия век по-рано, но се постарах да не се впускам в обяснения и да не протестирам. Беше напълно способна да грабне „подаръците“ и сама да ги занесе на определените хора, придружени с една от онези патриотични тиради, които биха накарали и самия Дерулед да се изчерви.
	С голяма мъка успях да измъкна майка ми, излиянията и пакетите й от любопитството на киснещите по масите пред кафенето войници и я завлякох към пистата, между самолетите. Тя тръгна по тревата, облягайки се на бастуна си, и най-сериозно мина на инспекция край въздушното ни снаряжение. Три години по-късно се наложи да асистирам на друга грандама, докато правеше преглед на нашите екипажи на пистата в Кент. Беше кралица Елизабет Английска и трябва да кажа, че Нейно Величество съвсем не притежаваше този собственически вид, с който майка ми мина пред нашите „Моран–315“ на пистата в Салон.
	След като по този начин инспектира състоянието на летателните ни апарати, майка ми се почувства леко изморена и седнахме в тревата до пистата. Запали цигара и лицето й придоби замислен вид. Усилено мислеше за нещо със смръщени вежди. Чаках. Тя ми довери тайната си мисъл най-откровено.
	— Трябва да се нападне незабавно — рече тя.
	Сигурно съм изглеждал леко изненадан, защото тя уточни:
	— Трябва да тръгнете право към Берлин.
	Каза на руски: _надо идти на Берлин_ с дълбоко убеждение и въодушевена непоколебимост.
	Оттогава винаги съм съжалявал, че при липсата на генерал Де Гол командването на френската армия не бе поверено на майка ми. Мисля, че генералният щаб на битката при Седан щеше да намери сродна душа. Тя притежаваше в най-висша степен чувство за офанзива и много рядко срещаната дарба да внуши своята енергия и инициативност дори на хора, напълно лишени от тях. Благоволете да ми повярвате, майка ми не беше жена, която ще си стои кротко зад линията Мажино с напълно открит за атаки ляв фланг.
	Обещах й да направя всичко, което мога. Изглеждаше доволна и мечтателното изражение се върна на лицето й.
	— Всички тези самолети са открити — отбеляза тя. — А гърлото винаги е било слабото ти място.
	Не се сдържах и отбелязах, че ако всичко, което рискувам да хвана с „Луфтвафе“, е ангина, значи съм голям късметлия. Тя се поусмихна закрилнически и ме загледа иронично.
	— Нищо няма да ти се случи — рече тя спокойно.
	Лицето й имаше изражение на съвършено доверие, на увереност. Човек би рекъл, че тя _знаеше_, че е сключила сделка със съдбата и че в замяна на нейния провален живот някой й е осигурил известни гаранции и й е дал известни обещания. Самият аз бях убеден, но тъй като с премахването на риска това тайно познание ми отнемаше всяка възможност да препускам геройски в сърцето на опасността и в известен смисъл заедно с опасността _обезсилваше_ и мен, се почувствах възмутен и раздразнен.
	— В тази война ще оцелее по един на всеки десет пилоти — рекох.
	За миг тя ме погледа с уплах и неразбиране, а след това устните й затрепериха, и тя се разплака. Стиснах ръката й. Рядко правех този жест с нея: можех да го правя само с жените.
	— Нищо няма да ти се случи — рече тя, този път с умолителен тон.
	— Нищо няма да ми се случи, мамо. Обещавам.
	Тя се поколеба. В нея се водеше вътрешна борба, която се изписа по лицето й. Накрая направи отстъпка.
	— Може би ще бъдеш ранен в крака — каза тя.
	Опитваше се да се измъкне. А под траурното небе на кипарисите и на белите камъни беше трудно човек да не почувства присъствието на най-старата орис, онази, която не взема участие в неговата трагедия. Но докато гледах разтревоженото й лице и слушах как горката жена се опитва да се спазари с боговете, ми беше още по-трудно да си представя, че те са по-неподатливи на жалостивост от шофьора Риналди, или по-дръпнати от продавачите на чесън и писаладиер* от пазара „Бюфа“, и че не са поне малко и те средиземноморци. Сигурно някъде около нас една почтена ръка държеше везните и крайната мяра не можеше да е друга, освен справедлива и не можеше боговете да разиграват майчините сърца с подправени зарове.
	[* Кулинарен специалитет, подобен на пица, характерен за областта на Ница. — Б.пр.]
	Цялата провансалска земя запя около мен с цикаден глас и заявих, вече без сянка от съмнение:
	— Не се тревожи, мамо. Разбрахме се. Нищо няма да ми се случи.
	Лошият късмет пожела, когато почти бяхме стигнали до таксито, да се разминем с началника на пилотната дивизия — капитан Мулиня. Поздравих го и обясних на майка ми, че той командва моята част. Колко непредпазлив съм бил! Майка ми за секунда отвори вратата, сграбчи една шунка, една бутилка и две щафети салам и преди да смогна да мръдна, вече го беше настигнала и му поднасяше в дар тези достопочтени провизии, заедно с няколко подходящи думи. Помислих, че ще умра от срам. Няма нужда да казвам, че по онова време още си правех твърде много илюзии, защото ако човек можеше да умира от срам, човечеството отдавна вече да го няма. Капитанът ми хвърли учуден поглед, а аз му отговорих с толкова красноречива гримаса, че офицерът, като истински възпитаник на „Сен Сир“, не се поколеба. Благодари на майка ми, и тъй като тя ми хвърли убийствен поглед и тръгна към таксито, й помогна да се качи и я поздрави. Майка ми благодари тежко с царствено движение на главата, настани се победоносно върху възглавничките и бях сигурен, че подсмърча шумно и със задоволство, след като за пореден път бе показала умението си да се оправя в живота, което аз, нейният син, понякога имах претенцията да поставям под съмнение. Таксито потегли и лицето й се промени, сякаш внезапно претърпя някакъв катаклизъм, долепено до стъклото, то се извърна тревожно към мен, тя опита да извика нещо, което не успях да различа, и в крайна сметка, като не знаеше как да ме накара да разбера отдалеч какво иска да ми каже, направи към мен кръстен знак.
	Тук трябва да спомена един важен епизод от моя живот, който пропуснах нарочно, като се опитах да хитрувам със себе си. От доста време вече се опитвам да го прескоча и да не го засягам, защото от него все още много боли — минали са само двайсет години. Няколко месеца преди войната се влюбих в млада унгарка, която живееше в Хотел — пансион „Мермон“. Щяхме да се женим. Илона беше с черни коси и големи сиви очи, за да кажа нещо по въпроса. Замина при семейството си в Будапеща, войната ни раздели, това беше поредният погром и толкоз. Знам, че потъпквам всички правила на жанра, като не отделям на този епизод мястото, което заслужава, но още ми е много прясно и за да напиша дори само тези редове, използвах случая, че имам отит, лежа в хотелската си стая в Мексико и прибягвам до едно мъчително, но за щастие, чисто физическо страдание, като анестезия, която да ми позволи да докосна раната.


>>	Глава XXX

	Тренировъчната ескадрила, част от която бях, беше преместена в Бордо — Мериняк, и сега прекарвах по пет-шест часа във въздуха като инструктор по навигация на „Потез–540“. Бързо ме направиха сержант, заплатата беше достатъчна, Франция се държеше и споделях мнението на другарите си, че трябва да се забавляваме и да си прекарваме приятно времето, защото войната няма да продължи вечно. В града имах стая и три копринени пижами, с които бях много горд. В моите очи те представляваха големият живот и ми даваха усещането, че кариерата ми на светски мъж се развива благополучно — една колежка от Факултета по право ги беше откраднала специално за мен след пожар в големия магазин, в който работеше годеникът й. Отношенията ми с Маргьорит бяха чисто платонични, тъй че в този случай моралът беше грижливо опазен. Пижамите бяха леко опърлени и до края миришеха на пушена риба, но човек не може да има всичко. От време на време успявах да си взема и по кутия пури, сега вече ги изтърпявах, без да ми се гади, което много ме успокояваше и ми даваше увереност, че съм на път да стана боец. Накратко, животът ми започваше да влиза в русло. Но по това време претърпях и един неприятен инцидент със самолета, в който едва не си изгубих носа, с което трудно щях да се примиря. Естествено, беше по вина на поляците. Тогава полските военни не бяха особено популярни във Франция и всички малко ги презираха, задето бяха изгубили войната. Бяха се оставили да ги бият като студен гвоздей и никой не криеше какво мисли за тях. Освен това шпиономанията се ширеше като във всеки болен обществен организъм и всеки път, когато полски войник палеше цигара, веднага биваше обвиняван, че подава светлинни сигнали на врага. Тъй като отлично знаех полски, ме използваха като преводач при полетите със смесен екипаж, чиято цел беше да запознаят полските летци с нашето летателно оборудване. Прав между двамата пилоти превеждах съветите и заповедите на френския инструктор. И резултатът от тази оригинална концепция за работа във въздуха не закъсня. Тъй като в момента на приземяването полският пилот изгуби много време преди да докосне пистата, инструкторът ми изкрещя с лека тревога в гласа:
	— Кажи на това говедо, че ще се изсули в природата. Да даде газ!
	Преведох незабавно. Мога с чиста съвест да заявя, че не съм изгубил нито миг, преди да кажа:
	— _Prosze dodac gazu bo za chwile zawalimy sie v drzewa na koncu lotniska!_
	Когато се съвзех с обляно в кръв лице, фелдшерите се бяха надвесили над нас, а полският старшина, в много жалко състояние, но все така любезен, се опитваше да се задържи на лакът и да поднесе своите извинения на френския пилот:
	— _Za pozni mi pan przytlumaczyl!_
	— Казва… — изпелтечих.
	Старшината, и той доста зле, успя само да прошепне към нас:
	— Мамка му! — преди да припадне.
	Прилежно преведох, а след това, изпълнил своя дълг, потънах.
	Носът ми беше изпотрошен, но в лазарета прецениха вътрешните наранявания като не особено тежки. Обаче грешаха. Страдах от този нос в продължение на четири години и прикривах своето състояние и ужасните мигрени, които ме тормозеха непрестанно, само за да не бъда освободен от летателния състав. Чак през 1944-а носът ми бе изцяло преправен в болницата на Кралските военновъздушни сили. Вече не е несравнимият шедьовър, който беше по-рано, но върши работа, и имам всички основания да мисля, че ще изкара колкото е нужно.
	Като изключим летателните часове като щурман, стрелец и бомбардировач, момчетата често ми поверяваха и командването във въздуха, и така правех средно по час пилотаж дневно. За жалост, тези часове не съществуваха официално и дори не можеха да бъдат вписани в моя полетен дневник. Затова започнах таен, този път нелегален дневник, с надлежно легализирани с печата на ескадрата страници, благодарение на доброжелателния началник на канцеларията. Бях убеден, че след първите военни загуби правилникът ще бъде смекчен, и моите нелегални часове, една добре окръглена стотица, ще ми позволят да се превърна във военен пилот.
	На 4 април 1940 година, тоест само няколко седмици преди немската офанзива, докато кротко си пушех пура на пистата, един разносвач ми подаде телеграма: „Майка тежко болна. Елате незабавно“.
	Застинах с идиотската пура на устни, с коженото яке, килнатата над окото фуражка, коравия вид и ръцете в джобовете и внезапно цялата земя се превърна в необитаемо място. Днес си спомням най-вече това: усещане за напълно чуждо място, сякаш и най-познатите места, земята, къщите и всичко сигурно около мен се бяха превърнали в непозната планета, където никога преди това не бях стъпвал. Цялата ми система от мерки и теглилки рухна за миг. Колкото и да си повтарях, че най-красивите любовни истории винаги завършват зле, си бях въобразил, че моята ще свърши зле, но чак след като бъде въздадена справедливост. Да умре майка ми, преди да съм успял да се хвърля в блюдото на везните, за да ги изправя, да възстановя равновесието, и по този начин ясно и неоспоримо да докажа, че светът е достоен за уважение, и да послужа като доказателство за съществуването, сред всички неща, на таен почтен замисъл, ми изглеждаше като отрицание на най-смиреното, най-елементарно човешко достойнство, като забрана да дишаме. Няма нужда да наблягам пред читателите върху крайната младост, за която свидетелства подобно отношение. Днес съм човек с опит. Няма нужда да казвам нищо повече, разбрахме се.
	Нужни ми бяха четирийсет и осем часа, за да стигна до Ница с влака на отпускарите. Духът в този небесносин влак, беше стигнал дъното. Англия ни била въвлякла в това, щели били да ни го начукат здравата, Хитлер не бил чак толкова лошо момче, не го били разбрали правилно и трябвало да разговарят с него, но поне една светла точка се виждала в небето: били изобретили ново лекарство, което лекувало гонореята за няколко дни.
	Ала съвсем не бях отчаян. И до днес не съм. Само се преструвам. Най-голямото усилие в живота ми винаги е било да успея да стигна до дъното на отчаянието. Нищо не мога да направя. Нещо в мен все не спира да се усмихва.
	Пристигнах в Ница рано призори и се втурнах към „Мермон“. Качих се на седмия и почуках на вратата. Майка ми живееше в най-малката стая на хотела — взимаше присърце интересите на собственика. Влязох. Мъничката триъгълна стая изглеждаше много подредена и необитаема, което окончателно ме ужаси. Хукнах надолу, събудих портиера и научих, че майка ми е била закарана в клиниката „Сент-Антоан“. Скочих в едно такси.
	После медицинските сестри ми казаха, че като ме видели как нахлувам, решили, че е въоръжено нападение.
	Главата на майка ми бе потънала във възглавницата, а лицето й бе изпосталяло, тревожно и объркано. Целунах я и седнах на леглото. Все още бях с коженото яке на гърба и нахлупен над окото каскет: имах нужда от черупка. По време на тази отпуска ми се случи с часове да държа между устните си фас от пура — изпитвах потребност да се събера около нещо. На видно място върху нощното шкафче, във виолетовата кутийка, се мъдреше сребърният медал с името ми, гравирано върху него, който бях спечелил на шампионата на Ница по пинг-понг през 1932-а. Постояхме така час-два, без да говорим. След това ме помоли да дръпна пердетата. Дръпнах ги. Поколебах се за миг, а след това вдигнах очи към небето, за да й спестя нуждата да ме помоли. Останах дълго така, с очи към светлината. Това беше почти всичко, което можех да сторя за нея. И тримата си постояхме в пълна тишина. Дори нямаше нужда да се обръщам към нея, за да знам, че плаче. И дори не бях сигурен, че става дума за мен. След това седнах в креслото срещу леглото. Живях в това кресло четирийсет и осем часа. Почти през цялото време стоях с кожено яке, каскет и фас: имах нужда от приятелство. В един момент тя ме попита дали имам вести от моята унгарка, Илона. Отвърнах й, че не.
	— Трябва ти жена до теб — рече тя убедено.
	Казах й, че всички мъже са на този хал.
	— За теб ще бъде по-трудно, отколкото за другите — рече тя.
	Поиграхме белот. Пушеше все толкова, но каза, че лекарите вече не й забраняват. Очевидно нямаше вече смисъл от притеснения. Пушеше, наблюдаваше ме внимателно и ясно усещах, че планира нещо. Но изобщо не подозирах какви ги крои. Защото съм убеден, че именно в този миг й хрумна онази дребна идейка. Ясно виждах в погледа й лукавство и знаех, че има някаква скрита мисъл, но не бях успял истински да я отгатна, и дори познавайки я, както я познавах, не можех да предположа, че ще стигне толкова далеч. Говорих с лекаря: той ме успокои. Можела да издържи още няколко години. „Диабетът, нали знаете…“ — ми рече той като между хора, които се разбират. На третия ден вечерта отидох да вечерям на булевард „Масена“ и там попаднах на един холандски минхер*, който заминаваше със самолет към Южна Африка, „за да се скрие от подготвящата се немска инвазия“. Без никаква провокация от моя страна и с очевидно доверие към авиаторската ми униформа, ме попита дали можело да го запозная с някоя жена. Като се замисля, броят на хората в живота ми, които са искали това от мен, е направо обезпокоителен. А винаги съм смятал, че имам изтънчен вид. Казах му, че тази вечер не съм във форма. Уведоми ме, че цялото му състояние вече е в Южна Африка и отидохме да отпразнуваме новината в „Ша Ноар“. Господинът имаше здрав стомах, колкото до мен, винаги съм се ужасявал от алкохола, но умея да се владея. И тъй, двамцата изпихме бутилка уиски, след това минахме на коняк. Скоро из кабарето плъзна слух, че съм първият военен френски „ас“ и двама-трима ветерани от войната през 1914-а дойдоха да молят за честта да ми стиснат ръката. Много поласкан, че са ме разпознали, раздавах автографи, стисках ръце и приемах почерпки. Минхерът ми представи негова стара приятелка, с която току-що се беше запознал. За пореден път си дадох сметка с какъв престиж се ползва авиаторската униформа сред трудовото население в тила. Момичето предложи да ме изхранва през цялото време докато продължават военните действия, като ме следва от гарнизон на гарнизон, ако се наложи. Увери ме, че можела да прави до двайсет тека дневно. Почувствах се потиснат и я обвиних, че иска да върши това не за мен, а за целокупните Военновъздушни сили. Казах й, че твърде много избутва на преден план патриотизма и че искам да бъда обичан заради самия мен, а не заради униформата. Минхерът отпи от шампанското и предложи да скрепи нашия съюз, като положи, така да се каже, първия камък. Собственикът ми донесе менюто, за да му сложа автограф, и тъкмо щях да го сторя, когато зърнах насмешлив поглед, обърнат към мен. Индивидът нямаше кожено яке, нито пилотска значка на гърдите, но все пак имаше военен кръст, което за пешак не беше никак зле. Поукротих се. Минхерът се накани да се качва нагоре с моята избраница, а тя ме накара да се закълна, че на другия ден ще ида да я чакам в „Сентра“. Една фуражка със златисти крилца, кожено яке и отракан вид — и ето ти тебе подсигурено бъдеще. Имах страшна мигрена и носът ми тежеше цяло кило, излязох от заведението и се запилях в нощта сред хилядите пъстроцветни китки на цветния пазар.
	[* Мъж, господин (хол.). — Б.пр.]
	На другия и по-другия ден, както научих по-късно, добронамереното момиче вечер чакало от шест до два през нощта на бара на „Сентра“ да се появи нейният подофицер от авиацията.
	И до днес се питам дали, без да разбера, тогава не съм се разминал с голямата любов на живота си.
	Няколко дни по-късно прочетох името на минхера в списъка с жертвите на самолетна катастрофа край Йоханесбург, което означава, че човек никога не успява да прибере капиталите си на сигурно място.
	Отпуската ми свършваше. Прекарах още една нощ в креслото на клиника „Сент — Антоан“, а на сутринта, едва бяха дръпнали завесите, приближих до майка ми, за да се сбогуваме. Не знам как точно да подходя, за да опиша тази раздяла. Няма думи. Но бях смел. Спомних си какво ме беше учила за начина, по който трябва да се държа с жените. От двайсет и шест години вече майка ми живееше без мъж и когато си тръгнех, вероятно завинаги, държах да оставя у нея усещане много повече за мъж, отколкото за син.
	— Е, хайде, довиждане.
	Целунах я по едната буза и се усмихнах. Какво ми е струвала тази усмивка можеше да разбере само тя, която също се усмихваше.
	— Когато тя се върне, трябва да се ожените — каза тя. — Тя е точно това, което ти е нужно. Много е красива.
	Сигурно се е питала какво ли ще ми се случи без жена до мен. И беше права: така и не успях да свикна.
	— Имаш ли нейна снимка.
	— Ето.
	— Мислиш ли, че семейството й има пари?
	— Нямам представа.
	— Когато отиде на концерта на Бруно Валтер в Кан, не хвана автобус. Хвана такси. Сигурно семейството й има много пари.
	— Все ми е едно, мамо. Все ми е едно.
	— В дипломацията ще трябва да правиш приеми. Трябват слуги, тоалети. Трябва родителите й да разберат.
	Взех ръката й.
	— Мамо — рекох. — Мамо.
	— Можеш да бъдеш спокоен, най-тактично ще обясня всичко това на нейните родители.
	— Мамо, хайде сега…
	— И най-вече, не се безпокой за мен. Стар кон съм аз: дотук съм издържала, ще изкарам още малко. Махни си каскета…
	Махнах го. Тя направи с ръка кръстен знак на челото ми.
	— _Благославляю тебя_. Благославям те.
	Майка ми беше еврейка. Но нямаше никакво значение. Човек все трябва да се изрази някак. Какво значение има на какъв език.
	Тръгнах към вратата. Още веднъж се погледнахме с усмивка.
	Сега се чувствах напълно спокоен.
	Нещо от нейното мъжество беше преминало у мен и си остана там завинаги. И до днес нейната воля и мъжеството й продължават да живеят в мен и правят живота ми труден като не ми дават да губя надежда.


>	Трета част

>>	Глава XXXI

	Мисълта, че Франция може да изгуби войната, никога не ми беше хрумвала. Знаех, че вече сме губили веднъж през 1870-а, но тогава не съм бил роден, майка ми също. Било е различно.
	На 13 юни 1940 година, когато фронтът се сриваше отвсякъде, при завръщане от изпълнена мисия за конвоиране с „Блох–210“ на пистата в Тур бях ранен от шрапнел по време на една бомбардировка. Раната беше лека и оставих осколката в бедрото си — вече виждах гордостта, с която майка ми я опипва при първата ми отпуска. Още си я държа. Вярно, че сега вече бих могъл да ида да я извадят.
	Светкавичните успехи на немската офанзива никак не ме стреснаха. Това вече го бяхме виждали през 1914–1918-а. Ние, французите, винаги сме се стягали в последната минута, това го знаят всички. Танковете на Гудериан, нахлуващи през пробива при Седан, ме караха да се смея, и си мислех как нашият Генерален щаб потрива ръце докато гледа как величественият му план се сбъдва точка по точка и как тези балъци, германците, за пореден път падат в капана. Мисля, че самата ми кръв, която сигурно бях наследил от своите татарски и еврейски предтечи, разнасяше из мен несломимата вяра в съдбините на родината. Май началниците ми в Бордо-Мериняк бързо разпознаха у мен атавистичната преданост към традициите и заслепението, защото скоро бях назначен в един от трите патрулни екипажа, които бдяха над работническите квартали на Бордо. Ставало дума, както ни обясниха поверително, да подсигурим закрилата на маршал Петен и на генерал Вейган, изпълнени с решимост да продължат борбата срещу една пета колона комунисти, които се канели да завземат властта и да преговарят с Хитлер. Не бях единственият свидетел, както и не бях единственият, който се върза на тази изкусна мерзост: цели бригади от кандидат-офицери, сред които бе и Кристиан Фуше, днес наш посланик в Дания, бяха разположени по кръстовищата в града, за да осигуряват защитата на височайшия старец срещу пораженците и готовите да сключат споразумение с врага. Но все още съм убеден, че уловката беше дело на по-низшите ешелони и че те я преповтаряха спонтанно, под натиска на моментния патриотичен и политически ентусиазъм. И тъй, извършвах патрулиращи полети на малка височина над Бордо, със заредени картечници, готов да се хвърля срещу всяко струпване на хора, което ми посочеха. Щях да го направя без колебание и без дори за миг да заподозра, че петата колона, чиито планове трябваше, така да се каже, да осуетим, вече беше спечелила играта, че тя не е от онези, които се разхождат по улиците, под открито небе и със знаме в ръка, а вероломно се бе процедила във волята, душите и умовете. Бях дълбоко неспособен да си представя, че военачалник, издигнал се до най-високия ранг в най-старата и най-славна армия на света, може внезапно да се окаже пораженец, сърце без грам закалка или дори интригант, способен да постави своята ненавист, огорчение и политически страсти над съдбата на нацията. В това отношение май не бях научил нищо от делото „Драйфус“: първо на първо, Естерхази не беше истински французин, беше някакъв си там натурализиран, пък и ставаше въпрос да се опозори един евреин, а всеки знае, че в такива случаи всичко е позволено, тъй че нашите военачалници от делото „Драйфус“ бяха решили, че постъпват правилно. Накратко, съхраних вярата си до края, а най-вероятно и до днес не съм се променил особено в тази посока: провал като в Диен Биен Фу и някои низости в периферията на алжирската война, ме карат да се стъписвам озадачен и недоумяващ. При всяко настъпление на врага, при всеки срив на фронта се усмихвах под мустак и чаках неочаквания обрат, мълниеносното изщракване, ироничния, ослепителен вик „И хоп!“ на нашите стратези — несравними фехтовачи. Атавистичната неспособност да губя надежда, която съществува у мен като недъг, срещу който не мога да сторя нищо, в крайна сметка започна да изглежда като вродено блажено малоумие, сравнимо само с отдавнашното и много сходно, с което лишените от бели дробове влечуги изпълзели от първичния океан и което ги довело дотам не само да започнат да дишат, но и да се превърнат в първия намек за човечност, който виждаме да джапа около нас. Бях глупав и си останах такъв — глупав за убиване, глупав до живот, глупав до надежда, глупав до победа. Колкото по-тежко ставаше военното положение, толкова по-възторжено моята глупост виждаше в него само подходящ за нас сгоден случай, и очаквах геният на родината внезапно да се въплъти във фигурата на някой военачалник, според най-добрите ни традиции. Винаги съм имал склонност да приемам буквално красивите истории, които човекът е разказвал сам за себе си в мигове на вдъхновение, а в това отношение на Франция никога не й е липсвало вдъхновение. Яркият талант на майка ми, станеше ли дума да вярва и неспирно да храни упование и надежда, внезапно се прояви и у мен и даже достигна неподозирани висоти. Ред по ред вярвах на всеки от военачалниците ни и у всекиго виждах изпратения от Провидението. И когато те един по един се изпокриеха в миша дупка или пък се наместеха удобничко в поражението, ни най-малко не се обезсърчавах и не губех вяра в генералите, просто сменях генерала. До края се връзвах, все измамен и непрестанно вярващ, и всеки път щом някой голям човек се изплъзнеше между пръстите ми, преминавах към следващия с удвоена вяра. И така, вярвах последователно в генерал Гамлен, в генерал Жорж, в генерал Вейган — помня с какво вълнение прочетох описанието, публикувано от някаква новинарска агенция, на ботушите му от червеникава кожа и кожения панталон, докато слизал по стълбите на Генералния щаб, след като поел върховното командване — повярвах и в генерал Хунцигер, в генерал Бланшар, в генерал Мителхаузер, в генерал Ногес, в адмирал Дарлан и — има ли нужда да го казвам — в маршал Петен. Ето така по съвсем естествен път стигнах до генерал Де Гол с кутре по шева на панталона и във вечен поздрав. Можете да си представите моето облекчение, когато вродената ми глупост и неспособността ми да се отчайвам внезапно откриха сродна душа и когато от дъното на бездната, точно както го очаквах, най-сетне се издигна фигура на военачалник, който не само беше по мярката на събитията, но и носеше съвсем нашенско име. Всеки път, когато се озовавам пред Де Гол, усещам, че майка ми не ме е подвела и въпреки всичко е знаела за какво говори.
	Тъй че реших да премина в Англия с още трима другари, на борда на един „Ден–55“, съвсем нов тип машина, която никой от нас не беше пилотирал дотогава.
	На 15, 16 и 17 юни 1940 година летището „Бордо-Мериняк“ със сигурност беше едно от най-необикновените места, които ми е било дадено да посетя. От всички кътчета на небето най-различни летателни машини кацаха непрестанно на пистата и задръстваха всичко. Машини, на които не знаех нито типа, нито за какво служат, изсипваха по тревата не по-малко странни пътници, някои от които изглеждаха сякаш са хванали първото попаднало им под ръка транспортно средство.
	Пистата се бе превърнала в ретроспектива на всички прототипи, минали през Военновъздушните сили през последните двайсет години: Френската авиация правеше преглед на своето минало, преди да умре. Понякога екипажите бяха още по-причудливи дори от самолетите. Видях как пилот от Военноморските сили с един от най-красивите военни кръстове, които могат да се видят върху гърдите на боец, излиза от пилотската кабина със заспало момиченце в ръце. Видях как един сержант — пилот помогна от неговия „Гоелан“ да слязат групичка жени, които нямаше как да са нещо друго, освен „пансионерки“ в някой провинциален „дом“. В един „Симун“ видях белокос сержант и жена в панталон с две кучета, котка, канарче, папагал, навити килими и подпряна на стената картина на Юбер Робер. Видях как добре изглеждащо семейство от баща, майка и две момичета с куфари в ръка обсъждат с един пилот цената на преминаването в Испания, а бащата на семейството беше кавалер на Почетния легион. Най-вече видях и ще виждам цял живот лицата на пилотите на „Девоатин–520“ и „Моран–406“, завръщащи се от последните битки с изпонадупчени от куршумите криле, и как единият от тях изтръгна военния си кръст и го запрати на земята. Видях и трийсетина генерали около вишката, които чакаха, чакаха, чакаха. Видях как млади пилоти отмъкват „Блох–151“ без заповед, без муниции, с единствената надежда да се разбият във вражеските бомбардировачи, които последователни сигнали за въздушна тревога все оповестяваха, а те все не долитаха. И още, и още от тази неправдоподобна въздушна фауна, която едва избягваше сблъсъците във въздуха и сред която „Блох–210“, прословутите въздушни ковчези, изглеждаха особено добре дошли.
	Но мисля, че ще запазя най-приятелски спомен основно за любимите ми „Потез–25“ и за ония старчоци пилоти, при чието пристигане не се сдържахме и всеки път започвахме да тананикаме популярната по онова време песничка: „Дядка, дядка, забрави си коня“. Тези четирийсет-петдесет годишни старци, всичките запасняци, някои от тях бивши бойци от Първата световна война, въпреки носените с гордост авиаторски значки, бяха оставяни на длъжности за „пълзящи“ — готвачи, писарушки, началник-канцеларии, напук на постоянните и никога неизпълнени обещания за въздушни тренировки. Сега си наваксваха. Бяха двайсетина солидни четирийсетгодишни мъже и възползвайки се от неразборията, бяха взели нещата в свои ръце. Бяха реквизирали всички налични „Потез–25“ и напълно равнодушни към многобройните признаци за поражение, които се трупаха около тях, бяха започнали да тренират, трупаха летателни часове и спокойно изпълняваха маневри по пистата, като пътници, които се забавляват да правят кръгчета във водата по време на корабокрушение, и хранеха безрезервен оптимизъм, че ще „стигнат навреме за първите битки“, както казваха те, с царствено презрение към всичко, което се бе случвало преди те да влязат в турнира. Тъй че в този удивителен въздушен Дюнкерк, сред атмосфера като от края на света, над стреснатите генерали и смесени с най-хибридната въздушна фауна на света, над преклонените глави, вещи или отчаяни, всичките „Потез–25“ на „старите пушки“ продължаваха усърдно да бръмчат, кацаха и излитаха отново, и веселите, решителни лица на тези минали и бъдещи бойци отвръщаха на приятелските ни поздрави от своите пилотски кабини. Те представляваха Франция на виното и на огрения от слънце гняв, онази, която пониква, расте и се възражда с всеки красив сезон, каквото и да става. Сред тях имаше продавачи на супа и работници, касапи и застрахователи, бездомници и трафиканти, че дори и едно кюре. Но всички те имаха нещо общо там, където знаете.
	В деня, когато Франция падна, бях седнал с опрян в стената на хангара гръб и гледах как се въртят перките на онзи „Ден–55“, който трябваше да ни отнесе към Англия. Мислех си за шестте копринени пижами, които изоставях в квартирата си в Бордо, ужасна загуба, като помисли човек, че към нея трябваше да прибавя също Франция и майка ми, която по всяка вероятност повече никога нямаше да видя. Трима другари, сержанти като мен, бяха седнали наоколо с хладен поглед и зареден револвер под колана — бяхме много далеч от фронта, но бяхме млади, с потисната от поражението мъжественост, и голите, застрашителни револвери бяха просто нагледен начин да изразим чувствата си. Помагаха ни поне малко да се разположим в разиграващата се около нас драма, а също и да прикрием и компенсираме усещането за безсилие, объркване и ненужност. Никой от нас все още не се беше бил и Дьо Гаш с ироничен глас бе успял да изрази много ясно жалката ни воля да си придаваме важност, да се скрием зад определено поведение и да се държим на разстояние от разгрома:
	— Все едно някой да бе попречил на Корней и Расин да пишат, за да каже след това, че Франция няма трагически поети.
	Въпреки всички усилия, които правех, за да мисля единствено за загубата на копринените пижами, понякога лицето на майка ми изникваше между всички други светлинки на този безоблачен юни. Тогава, колкото и да стисках челюсти, да изнасях брадичката напред и да държах ръка на револвера, сълзите на мига изпълваха очите ми и бързо поглеждах към слънцето, за да заблудя другарите. Моят другар хубавеца също имаше морален проблем, който беше изложил пред нас: в цивилния живот бил сводник и жената, която предпочитал, била в един дом в Бордо. Имал чувството, че не е почтен към нея като заминава сам. Помъчих се да му повдигна духа, като му изтъкнах, че предаността към родината трябва да мине пред всяко друго съображение и че аз също оставям зад себе си всичко скъпо за мен. Посочих му и третият ни другар, Жан-Пиер, който без колебание изоставяше жена и три деца, за да продължи борбата. Тогава хубавеца каза нещо възхитително, което ни сложи по местата ни и още ме изпълва със смирение, всеки път, щом се сетя:
	— Да, но вие не сте от нашите, тъй че не сте длъжни.
	Дьо Гаш трябваше да пилотира самолета. Имаше триста летателни часа: цяло богатство. С тънкия мустак, униформата, шита при Ланвен, и чистокръвния си вид, той беше типичното момче от добро семейство и заради него решението ни да дезертираме, за да продължим борбата, в известен смисъл изглеждаше сякаш благословено от добрата френска католическа буржоазия.
	Както виждате, освен волята ни да не се признаем за победени, между нас нямаше нищо общо. Но от всичко, което ни разделяше, черпехме въодушевление и още по-голяма вяра в единствената връзка, която ни обединяваше. Убиец да имаше между нас, и в това щяхме да видим доказателство за свещения, идеален характер на нашата мисия отвъд всякакви други съображения, същинското доказателство за нашето върховно братство.
	Дьо Гаш се качи в дена, за да получи от механика последни инструкции за боравенето с машината, за която не знаеше нищичко. Трябваше да направим пробна обиколка, за да свикнем с приборите, да кацнем, за да оставим механика, и отново да излетим към Англия.
	Дьо Гаш ни направи знак откъм самолета, и се заловихме да затягаме коланите на парашутите. Хубавецът и Жан-Пиер се качиха първи, аз имах затруднения с колана. Вече сложих крак на стълбичката, когато видях силует на колело да се насочва към мен, да върти педалите с все сила и да ръкомаха. Зачаках.
	— Сержант, викат ви в кулата. Има телефонно обаждане за вас. Спешно е.
	Вкамених се. В сърцето на разрухата, когато всички пътища, телеграфни линии и средства за комуникация бяха потънали в пълен хаос, когато военачалниците не можеха да получат вести от войските си и когато под напора на немските танкове и на „Луфтвафе“ бе изчезнала и най-малката следа от организация, фактът, че гласът на майка ми е успял да си проправи път до мен, ми се струваше свръхестествен. Тъй като по този въпрос нямах и най-малко съмнение: обаждаше се именно майка ми. В мига на пробива при Седан и по-късно, когато първите мотористи вече влизаха по замъците на Лоара, се бях опитал, благодарение на приятелството на един сержант телефонист от кулата, да й изпратя успокоително съобщение, да й припомня Жофр, Петен, Фош и всички останали свещени имена, които ми бе повтаряла в тежки мигове, когато финансовото ни положение ме хвърляше в тревога, а тя получаваше някоя хипогликемична криза. Но по това време все още имаше някакво подобие на ред в телекомуникациите, указанията се спазваха, и не успях да стигна до нея.
	Извиках на Дьо Гаш да направи пробния полет без мен и по-късно да мине да ме вземе пред хангара, след това взех колелото на ефрейтора и завъртях педалите.
	Бях на няколко метра от кулата, когато видях как денът се засилва по пистата за излитане. Слязох от колелото и преди да вляза, хвърлих разсеян поглед към самолета. Денът беше вече на двайсетина метра над земята. За миг сякаш увисна неподвижно във въздуха, поколеба се, вдигна предницата, завъртя се на крило, сгромоляса се на земята и избухна. Погледах за миг стълба черен дим, който след това толкова често щях да виждам над мъртвите самолети. И преживях първия от стотиците изгарящи мигове на внезапна и всеобхватна самота, с която повече от сто загинали другари след това щяха да ме бележат и да ме изоставят в живота с онзи отсъстващ вид, какъвто, казват, бил моят. Постепенно, след четири години в ескадрата, пустотата се превърна за мен в най-населеното познато ми днес място. Всички нови приятелства, които се опитах да завържа след войната, само направиха още по-осезаемо отсъствието около мен. Понякога забравях лицата им, смехът и гласовете им се отдалечаваха, но дори онова, което забравях за тях, още повече изпълваше празнотата с приятелство. Небето, Океанът, плажът на Биг Сур, пуст до хоризонта: винаги избирам да скитам по тази земя на места, където могат да се поберат всички, които вече не са тук. Опитвам се безкрай да запълвам тази празнота с животни, с птички и всеки път, щом някой тюлен се свлече от скалата си и заплува към брега или пък кормораните и морските лястовици постеснят кръга около мен, в потребността ми от приятелство и компания се вклинява една смешна и неизпълнима надежда, не успявам да се стърпя, усмихвам се и протягам ръка.


	Проправих си път между двайсет-трийсет генерали, които се въртяха в кръг като чапли около кулата, и влязох в централата.
	Телефонната централа в Мериняк, заедно с тази в самия Бордо, беше по онова време първото дихание на страната. От Бордо тръгваха съобщенията на Чърчил, дотърчал тук, за да се опита да попречи на примирието, на генералите, които се мъчеха да схванат мащабите на погрома, на журналисти и посланици от целия свят, които бяха последвали правителството в неговото убежище. Сега нещата бяха повече или по-малко приключили и линиите оставаха необичайно мълчаливи, а по цялата територия, в разпокъсаната армия отговорността за решенията в обградените войскови единици бе паднала до нивото на полка, а понякога и на взвода, вече нямаше какви заповеди да бъдат издавани, а последните гърчове на агонията се проявяваха в мълчаливия и трагичен героизъм на неколцина, в няколкочасовите или няколкоминутни битки един срещу стотина, такива, които не можеш да проследиш по никоя карта и не се вписват в никой доклад.
	Открих приятеля си сержант Дюфур седнал в Централата, чието дежурство осигуряваше от двайсет и четири часа, а по лицето му струеше онази юнска пот, която се процеждаше от самите пори на родината. С упоритото си чело и изгасналия фас между устните, с лице, обрасло в четина, и тя сякаш особено гневна и остра, сигурно е имал, сигурен съм в това, същия нехаен и насмешлив израз и когато три години по-късно е паднал в гората под куршумите на врага.
	Когато десетина дни преди това се бях опитал да си издействам от него разговор с майка ми, ми бе отвърнал с цинична гримаса, че „още не сме я докарали дотам и ситуацията не оправдава подобна крайна мярка“. Сега самият той ме бе повикал и това бе доста по-красноречиво по отношение на ситуацията, отколкото всички слухове за примирие, които се носеха. Гледаше ме, размъкнат, с разкопчан панталон — възмущението, презрението и непокорството бяха изписани чак до отворения му дюкян, а правото му чело бе пресечено от три хоризонтални бръчки — и точно тези незабравими черти взех петнайсетина години по-късно, когато търсех лице за моя Морел от „Корените на небето“, мъжа, който не умее да губи надежда. Гледаше ме със залепена за ухото слушалка. Изглеждаше сякаш слуша музика и й се наслаждава. Зачаках, а той ме наблюдаваше и под опърлените от безсънието клепачи все още имаше място за искрица веселие. Чудех се какъв ли разговор бе засякъл. Да не би на върховния главнокомандващ с неговите високопоставени служители? Но веднага бях осведомен.
	— Бросар отива да се бие в Англия — рече той. — Уредих му прощално чуване с жената. Ти да не си си променил решението?
	Тръснах глава. Той направи одобрителен жест и така разбрах, от часове вече сержант Дюфур блокира всички телефонни линии, за да позволи на неколцината, които отказваха да се подчинят и заминаваха на бой, да разменят по още един вик на нежност и мъжество с онези, които оставяха тук, вероятно завинаги.
	Не изпитвам огорчение към хората на примирието и на разгрома от 1940-а. Разбирам чудесно онези, които отказаха да последват Де Гол. Бяха се наместили твърде удобно сред мебелировката, която наричаха човешка съдба. Бяха научили и проповядваха „мъдрост“, онази отровна лайкучка, която навикът да живеем налива бавничко в гърлата ни със сладникавия й вкус на примирение, приемане и отказ. Начетени, разсъдливи, мечтателни, възвишени, култивирани, скептични, родени в правилно семейство и правилно възпитавани, луди по науките за човека, в себе си те тайничко винаги са знаели, че човекът е едно неизпълнимо желание, и затова бяха приели победата на Хитлер като нещо, което се разбира от само себе си. Бяха приели като съвсем естествено да продължат очевидното биологично и метафизично крепостничество на човека в политическо и социално. Ще ида и по-далеч, без да искам да засегна когото и да било: те имаха право и дори само това вече трябваше да ги постави нащрек. Имаха право в посока на ловкост, на предпазливост, на отказ от приключения, на излизане от играта, в посока, която би спестила на Исус смъртта на кръста, на Ван Гог рисуването, на моят Морел защитата на слоновете, на французите разстрела и която би обединила в едно и също небитие, като не им даде да се родят, катедралите и музеите, империите и цивилизациите.
	А и няма нужда да казвам, че тях не ги човъркаше наивната представа, която майка ми хранеше за Франция. Не им се налагаше да бранят детската приказка в ума на една стара жена. Не мога да упреквам хората, че не са родени в покрайнините на руската степ от еврейска, кавказка и татарска кръв, и че поради този факт имат далеч по-спокойно и сдържано виждане за Франция.
	Няколко мига по-късно слушах гласа на майка ми. Не мога да опиша тук какво си говорихме. Беше поредица от викове, думи, ридания и нямаше нищо общо с членоразделната реч. Оттогава винаги съм имал чувството, че разбирам животните. Когато в африканската нощ слушах гласовете на животните, сърцето ми често се свиваше, щом разпознаех гласа на болката, на ужаса, на страданието, и след този телефонен разговор във всички гори по света можех да разпозная гласа на женската, изгубила своето малко.
	Единствените членоразделни думи, почти бурлеска, сякаш взети от най-оскъдния речник на детските броилки, бяха последните. Когато тишината вече се бе възцарила и се стелеше, без дори едно изпращяване по линията, тишина, сякаш погълнала цялата страна, внезапно чух как смешно гласче изхълца някъде далеч:
	— Ще им разкажем играта!
	Този последен вик на най-елементарно човешко мъжество влезе в сърцето ми и остана там завинаги — той е моето сърце. Знам, че ще ме следва и че все някой ден хората ще познаят победа, много по-огромна от онези, за които досега са мечтали.
	Постоях още миг с килнатия над окото каскет и в коженото си яке, тъй самотен, както милиони и милиони хора са били и винаги ще бъдат, изправени пред общата ни съдба. Сержант Дюфур ме гледаше над фаса с онази искрица веселие, която сякаш за мен винаги е била, всеки път щом я срещна в очите на някой от вида, гаранция за оцеляване. След това затърсих нов екипаж и нов самолет.
	С часове обикалях по пистата от екипаж на екипаж и от самолет на самолет.
	Доста пилоти, които се бях опитал да покваря, вече ме бяха посрещнали зле, когато се сетих за големия черен четиримоторен „Фарман“, който бях видял да каца предния ден и който ми се струваше в състояние да ме откара до Англия. Със сигурност беше най-големият самолет, който бях виждал дотогава. Чудовището изглеждаше безлюдно. От чист рефлекс на любопитство се изкатерих по стълбичката и проврях глава вътре, за да видя как ли изглежда.
	Един генерал с две звезди тъкмо пушеше лулата си и пишеше нещо на сгъваемата масичка. Голям револвер с барабан бе поставен до ръката му върху лист хартия. Генералът имаше младо лице със сиви коси, подстригани на четка, и тъй като се бях намърдал вътре, ме изгледа с отсъстващ поглед, след това се върна към листа и продължи да пише. Първият ми рефлекс бе да го поздравя, а той не ми отвърна.
	Хвърлих изненадан поглед към револвера и внезапно разбрах какво се случва. Победеният генерал пишеше прощално писмо, преди да се самоубие. Признавам, че се почувствах развълнуван и дълбоко признателен. Струваше ми се, че докато има генерали, способни на подобен жест пред разгрома, всяка надежда е позволена. Беше величествена гледка и усет към трагедията, към които тогава, на онази възраст, бях изключително чувствителен.
	Тъй че поздравих отново, дискретно се измъкнах и направих няколко крачки по пистата в очакване на изстрела, който щеше да спаси честта. След четвърт час започнах да губя търпение, върнах се към фармана и отново си пъхнах носа вътре.
	Генералът все така пишеше. Изящната му, елегантна ръка пробягваше по листа. Видях до револвера два или три плика с вече залепени марки. Той отново ми хвърли поглед и аз отново поздравих и се измъкнах почтително. Имах нужда да изпитам доверие към някого и този генерал със своето младо, благородно лице ми го вдъхваше — и тъй, търпеливо зачаках до самолета той да повдигне духа ми. Но не се случваше нищо и реших да ида до щурманите да видя докъде е стигнал планът на ескадрата да кацне в Португалия, преди да стигне до Англия. Върнах се след половин час и изкатерих стълбичката: генералът все така пишеше. Изписаните листи се бяха натрупали под големия револвер до ръката му. Внезапно разбрах, че генералът съвсем няма величавото и доблестно намерение на герой от гръцка трагедия, а просто си пише писмата и използва револвера за преспапие. Очевидно двамата с него не живеехме в един и същи свят. Бях дълбоко разочарован и обезсърчен и се отдалечих от фармана с наведена глава. Видях големия военачалник малко след това спокойно да върви към офицерската столова с револвер в кобура и кърпа в ръка, с изражение на изпълнен дълг върху хрисимото лице.
	Безкрайно слънце огряваше очуканата въздушна фауна по пистата. Въоръжени сенегалци, разположени около самолетите, за да ги пазят от хипотетични саботажи, оглеждаха странните и понякога леко обезпокоителни форми, които се снижаваха от небето. Помня особено добре един тантурест „Бреге“, чийто фюзелаж завършваше с някаква греда, прилична на дървен крак, нелепа и гротескна като някой африкански фетиш. В секцията на потезите, дядките от 1914–1918-а, непобедени и отмъстителни, продължаваха да правят обиколки по пистата и да се упражняват за чудото, прилежно бръмчаха в синьото небе и след приземяване изразяваха пред мен твърдата си надежда да бъдат готови навреме.
	Помня един от тях, който се появи от пилотската кабина на потеза, съвършен образ на въздушния рицар от времето на Райхтхофен и Гинемер, костюм, копринен чорап на косата и брич за езда, леко задъхан от акробатиката, която слизането от кабината представляваше за човек с неговото тегло и ми подхвърли:
	— Не бой се, главчо, тук сме!
	Той живо отблъсна двамата приятели, които му бяха помогнали да слезе, и вдигна платната към кутийките бира, сложени в тревата. По-едрият от двамата приятели — единият пристегнат в тютюнева куртка с висящи медали, шлем и ботуши, а другият с барета на главата, очила на челото, кавалерийско сако и навои — ме тупна приятелски и ме увери:
	— Ще им разкажем играта!
	Очевидно изживяваха най-хубавите мигове от живота си. Бяха едновременно трогателни и смешни, и все пак с навоите, копринения чорап на главата и поналетите, но непреклонни профили, докато излизаха от пилотската кабина, те ми напомняха за най-славните часове, пък и никога не бях имал по-силна нужда от баща, отколкото тогава. Беше усещане, което цяла Франция изпитваше, и нямаше друга причина за почти единодушната подкрепа, която тя даваше на стария маршал. Затова се стремях да бъда полезен, помагах им да се качат в кабината, завъртах перката, тичах за нови кутийки бира до столовата. А те ми говореха за чудото при Ла Марн, и ми намигаха съучастнически, за Гинемер, за Жофр, за Фош, за Вердюн, накратко, говореха ми за майка ми, а това бе всичко, което исках. Особено един от тях, с клин, шлем, очила, колан с презрамник и всичките си медали — не знам защо, но той ме караше да си припомням безсмъртните думи на една добре позната гимназистка песничка: „Една там въшка с колело, обърка гъз с път, и в Щаба мина да обади, че генералът е умрял“ — се провикна с глас, който лесно заглуши грохота на перките: — Гръм и мълнии, ей сега ще става каквото ще става!
	След което, подбутван от мен, се изкатери в потеза, смъкна очилата на очите си, хвана лостовете и потегли. Вероятно съм леко несправедлив, но си мисля, че скъпите стари пушки най-вече се реваншираха над френското военно командване, което им бе попречило да летят и че всичките им „сега ще става каквото ще става“, бяха насочени поне толкова към него, колкото и към германците.
	В ранния следобед, когато за пореден път отидох в канцеларията на ескадрата, за да получа някакви новини, едно от момчетата дойде да ми каже, че млада жена ме търси на портала. Имах суеверен страх да се отдалечавам от пистата, убеден, че само да обърна гръб, ескадрата ще излети и ще се отправи към Англия, но една млада жена си е една млада жена, въображението ми, както винаги, се разпали на мига, и отидох на портала, където бях доста разочарован да видя някакво невзрачно момиче, хилавко в раменете и кръста, но със здрави прасци и хълбоци, очите и лицето на което, зачервени от сълзите, носеха белега на дълбока мъка, а също и на някакво непоколебимо, първично упорство, което се проявяваше дори в прекомерната сила, с която стискаше дръжката на куфара в ръката. Каза ми, че се нарича Аник и че била приятелка на сержант Клеман, наричан Хубавеца, който често й бил говорил за мен като за своя приятел „дипломат и писател“. Виждах я за първи път, но Хубавеца също ми беше говорил за нея с най-ласкави думи. Имаше две-три момичета „по домовете“, но любимка му беше Аник, която бе настанил в Бордо по време на разпределението си в Мериняк. Хубавецът никога не беше крил, че е лошо момче и в момента на германската офанзива срещу него се водеше дисциплинарно разследване по този въпрос с опасност от заличаване от списъка. Ние двамата с него се разбирахме доста добре, вероятно точно защото нямахме нищо общо и всичко, което ни разделяше, създаваше между нас връзка на основата на контраста. Трябва да призная също, че отблъскването, което изпитвах към неговия жалък „занаят“, вървеше с известно възхищение, дори завист, защото ми се струваше, че той предполага у онзи, който го практикува, висока степен на безчувственост, равнодушие и закоравялост, необходими качества за човек, който иска да успее в живота и от които аз самият бях печално лишен. Често ми бе хвалил качеството на Аник да бъде сериозна и да се отдава изцяло и отгатвах, че е силно влюбен в нея. Затова гледах момичето с голямо любопитство. Беше доста банален тип селянка, свикнала да приема болката, но под ниското упорито чело, в светлия поглед имаше и нещо повече, което стигаше оттатък, отвъд онова, което бяхме и което правехме. Тя веднага ми хареса, просто защото в състоянието на нервно напрежение, в което се намирах, каквото и да било женско присъствие ми действаше успокоително и умиротворяващо. Да, прекъсна ме тя, щом заговорих за катастрофата, да, знаела, че Клеман се е убил сутринта. Той на няколко пъти й бил казвал, че ще премине в Англия, за да продължи да се бори. Тя трябвало да иде при него по-късно, като мине през Испания. Сега Клеман вече го нямало, но тя искала въпреки всичко да мине в Англия. Нямало да работи за германците. Искала да иде с онези, които продължавали да се борят. Знаела, че в Англия може да бъде полезна и така поне съвестта й щяла да бъде чиста и щяла да стори най-доброто, което можела. Дали съм можел да й помогна? Гледаше ме мълчаливо, по кучешки умолително, и стискаше решително дръжката на куфарчето с инатливо чело под лешникови коси и с такова желание да действа правилно, че усещах колко твърдо е решена да мине през всички препятствия. Невъзможно бе да не видя тук първична чистота и благородство, които никое мимолетно и повърхностно омърсяване на тялото не можеше да помъти. При нея, мисля, не ставаше дума толкова за преданост към паметта на моя приятел, колкото за инстинктивно отдаване на нещо повече от това, което сме, от онова, което вършим, и което нищо не може да накърни или опетни. След всеобщото отпускане и обезсърчение, тя беше образ на упорство и воля да стори нещо добро, който дълбоко ме трогна. За мен, който така и не успях да възприема сексуалното поведение на хората като критерий за добро и зло и който винаги съм поставял човешкото достойнство доста над колана, на равнището на сърцето и на ума, и на душата, където винаги са битували нашите най-мерзки видове проституция, ми се струваше, че тази малка бретонка инстинктивно разбираше какво е и какво не е важно далеч по-добре, отколкото всички крепители на традиционния морал. Тя сигурно прочете в очите ми някакъв знак на симпатия, защото удвои усилията си да ме убеди, сякаш имаше нужда да бъда убеждаван. В Англия френските военни щели да се чувстват доста самотни, трябвало да им помогне, а нея не я било страх от работа, сигурно Клеман ми бил разказвал. Изчака тревожно един миг да разбере дали Хубавеца й бе отдал дължимото, или не се беше сетил. Да, побързах да я успокоя, говорил ми е много хубави неща за нея. Тя се изчерви от удоволствие. Значи, работата не я плашела, имала здрав кръст, можело да я отведа в Англия с моя самолет, и тъй като съм бил приятел на Клеман, щяла да работи за мен; един летец има нужда от някого на земята, зад гърба си, това всички го знаят. Благодарих й и й казах, че вече си имам някого. Обясних й също, че е почти невъзможно да се открие самолет за Англия, вече самият аз съм опитал, а за цивилен, особено пък жена, не може дори да се помисли. Но тя не беше момиче, което се предава толкова лесно. Тъй като се опитвах да се измъкна с някакви врели-некипели, как можела да бъде полезна във Франция, колкото в Англия, и как щяло да има нужда от момичета като нея и тук, тя ми се усмихна мило, за да видя, че не ми се сърди, и без дума да каже, се отдалечи по посока на пистата с куфар в ръка. Четвърт час по-късно я видях как здравата спори сред екипажите на „Потез–63“, а след това я изгубих от поглед. Не знам какво се е случило с нея. Надявам се още да е жива, да е успяла да иде в Англия и да е била потребна, да се е върнала във Франция и да има много деца. Имам нужда от момчета и момичета със здраво закалени сърца като нейното.
	Към края на следобеда се разнесе мълва, че в базата „Мериняк“ щяло да свърши горивото и екипажите вече не слизаха от самолетите си от страх било да не пропуснат зареждането, било да не им „изсмучат“ бензина, или да не би някой шляещ се наоколо, като мен например, да им отмъкне самолета, в търсене на начин за бягство. Чакаха заповеди, указания, разяснения на ситуацията, обсъждаха, колебаеха се, питаха се какво ли решение трябва да вземат, или пък не се питаха, а чакаха незнайно какво. Повечето бяха убедени, че войната ще продължи в Северна Африка. Някои пък бяха толкова объркани, че и най-дребният въпрос относно техните намерения ги вадеше от релси. Предложението ми да идем в Англия винаги беше посрещано много зле. Англичаните не бяха на почит. Те ни били въвлекли във война. А сега се измъкнали и ни зарязали в кашата. Подофицерите от три самолета „Потез–63“, които непредпазливо се опитах да зарибя, се скупчиха около мен с белязани от ненавист лица и заявиха, че ще ме арестуват за дезертьорство. За голямо щастие най-високият по чин, един старши адютант, беше много по-снизходителен и човечен към мен. Докато двама подофицери ме държаха здраво, той само ме блъскаше в лицето с юмрук, докато носът, устните и цялото ми лице потънаха в кръв, след което ми изпразниха кутийка бира на главата, и ме зарязаха. Револверът ми все още беше под колана и изкушението да го използвам беше голямо, едно от най-големите, на които съм бил подлаган през целия си живот. Но щеше да бъде много нелепо да започна войната с убийство на французи, тъй че се отдалечих, като триех кръвта и бирата по лицето си, толкова потиснат, колкото изобщо може да бъде мъж, неуспял да се облекчи. Всъщност винаги съм изпитвал голямо затруднение да убивам французи и доколкото знам, не съм убил ни един; боя се, че страната ми не може да разчита на мен при една гражданска война, и винаги категорично съм отказвал да командвам дори най-малкия отряд за екзекуции, което вероятно се дължи на някой мрачен комплекс, свързан с натурализацията.
	След катастрофата ми като въздушен преводач не понасях особено добре ударите в носа и дни наред страдах здравата. Но бих бил неблагодарник, ако не призная, че тази чисто физическа болка доста ми помогна, защото малко притъпи, накара ме да забравя другата, истинската и далеч по-трудната за понасяне и ми позволи по-малко да усещам разгрома на Франция и мисълта, че вероятно няма да видя майка си дълги години. Главата ми се пръскаше, непрекъснато триех кръв от носа и устните си и постоянно ми се гадеше и повръщаше. Накратко, бях в такова състояние, че що се отнасяше до мен, в този момент Хитлер наистина беше на два пръста от победата. Но продължих да се влача от самолет на самолет и да търся екипаж.
	Един от пилотите, които се опитах да убедя, ми остави неизлечим спомен. Беше собственик на един „Амиот–372“, прясно пристигнал в базата. Казвам „собственик“, защото беше седнал в тревата до самолета си с вида на подозрителен фермер, пазещ своята крава. Върху вестник пред него бе поставен впечатляващ брой сандвичи и в момента бе зает да ги поглъща един след друг. Физически приличаше малко на Сент — Екзюпери по някак облите черти на лицето и масивно сложеното тяло — но приликата свършваше дотук. Изглеждаше недоверчив, нащрек, с разкопчан кобур на револвера, вероятно убеден, че базата в Мериняк е пълна с джамбази, настървени да му откраднат кравата, за което хич не беше в грешка. Казах му направо, че търся самолет и екипаж, за да ида да продължа войната в Англия, страна, чието величие и мъжество му описах по най-епичен начин.
	Той ме остави да говоря и продължи да се подкрепя, като в същото време оглеждаше с известен интерес подутото ми лице и окървавената кърпичка, която държах до носа си. Дръпнах му нелоша реч — патриотична, развълнувана, вдъхновена, макар страшно да ми се гадеше — едвам се държах прав и главата ми беше пълна с натрошени камъни — но сторих каквото можах, и ако съдех по доволното изражение на моята публика, контрастът между плачевното ми физическо състояние и вдъхновените ми думи, сигурно е бил приятно развлекателен. Във всеки случай едричкият пилот много любезно ме остави да си говоря. Първо трябваше да го полаская — беше от онзи тип хора, които със сигурност обичат да се чувстват важни — а и патриотичният ми устрем с ръка до сърцето след това изглежда не му беше неприятен, вероятно е улеснявал храносмилането му. От време на време спирах и очаквах реакция от него — но тъй като той не казваше нищо, а просто вземаше следващия сандвич, подхващах наново лиричната си импровизация, същинска ода, която дори Дерулед щеше да оцени. Щом стигнах до нещо като: „да умреш за родината е орис най-красива, най-завидна“, той направи едва забележим жест на одобрение, а след това спря да дъвче и се зае да вади с нокът парченце шунка между зъбите си. Когато спрях за миг, за да си поема дъх, той ме погледна, както ми се стори, с упрек и очакване на продължението, явно беше човек, решен да ме накара да дам най-доброто от себе си. Когато най-сетне приключих одата — няма друга дума — и млъкнах, а той видя, че всичко е свършило и повече нищо няма да измъкне от мен, отвърна поглед, взе нов сандвич и потърси в небето нещо интересно за гледане. Не беше казал нито дума. Никога няма да разбера дали беше изумително предпазлив нормандец или страхотен грубиян, без капка чувствителност; пълен малоумник, или изпълнен с решителност мъж, който знаеше съвсем точно какво ще направи, но не искаше да довери своето решение на никого; тип, напълно втрещен от събитията и неспособен на друга реакция, освен да се тъпче, или грубоват селянин, на когото в света не му е останало нищо друго, освен кравата, и е решен да остане редом с нея докрай, през бури и вихрушки. Малките му очички ме гледаха без следа от каквото и да било изражение, докато с ръка на сърцето възпявах красотата на родината майка, твърдата ни воля да продължим борбата, честта, мъжеството и славните бъднини. Той безспорно беше величествен в ролята на едър рогат добитък. Всеки път щом прочета, че някой вол е спечелил наградата на селскостопанското изложение, се сещам за него. Тръгнах си, когато той начеваше последния си сандвич.
	Самият аз не бях ял нищо от предния ден. В столовата на подофицерите, откак бяхме паднали, менюто беше станало особено изтънчено. Сервираха ни истинска френска кухня, достойна за най-добрите наши традиции, за да повдигнат духа и да усмирят съмненията ни чрез припомняне на нашите изконни ценности. Но не смеех да се отдалеча от пистата от страх да не изпусна възможност за отпътуване. Бях най-вече жаден и с благодарност приех глътката червено, което ми предложи екипажът на един „Потез–63“, разположил се на цимента, на сянка под едното крило. Вероятно малко и от опиянение отново се впуснах в една от въодушевените си тиради. Говорих за Англия, самолетоносача на победата, говорих за Гинемер, Жана д’Арк и Баяр, ръкомахах, положих ръка на сърцето си, разтърсих юмрук, възприех вдъхновен вид. Наистина вярвам, че гласът на майка ми бе завладял моя, защото докато говорех, сам се смаях от поразителния брой клишета, които извираха от мен и нещата, които можех да кажа, без да почувствам ни най-малко притеснение, и колкото и да се възмущавах пред подобна липса на свян от моя страна, по силата на някакъв необикновен феномен, над който нямах никакъв контрол и вероятно дължащ се отчасти на умората и опиянението, но най-вече на факта, че личността и волята на майка ми винаги са били по-силни от мен, продължавах, и додавах с чувство и жест. Мисля дори, че гласът ми се промени и че ясно се чу силен руски акцент, докато майка ми говореше за „безсмъртната Родина“ и как ще дадем живота си за „Франция, Франция, започвана все отначало“ пред група живо заинтригувани подофицери. От време на време, когато отпаднех, те побутваха към мен литровката, и аз се впусках в нова тирада, тъй че майка ми се възползва от състоянието, в което се намирах, и успя да даде наистина най-доброто от себе си в най-проникновените сцени от патриотичния си репертоар. В крайна сметка на тримата подофицери им дожаля за мен и ми дадоха да хапна твърдо сварени яйца, хляб и наденица, което ме поотрезви и ми даде сили да си затворя устата и да поставя на мястото й превъзбудената рускиня, която си позволяваше да ни дава уроци по патриотизъм. Тримата подофицери ми предложиха и сушени сливи, но отказаха да ходят в Англия, според тях Северна Африка, под командването на генерал Ногес, щяла да продължи войната, и се канели да ходят в Мароко, щом само успеели да заредят догоре самолетите, което били решени да постигнат дори ако се наложело да отмъкнат камиона цистерна с оръжие в ръка.
	Вече на няколко пъти се бяха случвали сбивания около камиона и сега той се движеше само под охраната на въоръжени сенегалци, качени върху цистерната със затъкнат на дулото щик.
	Носът ми бе запушен от съсиреци кръв и ми беше трудно да дишам. Имах само едно желание: да си легна в тревата и да остана така, по гръб, без да мърдам. Жизнеността на майка ми и изключителната й воля обаче ме тласкаха напред и всъщност не аз скитах от самолет на самолет, а една стара, изпълнена с решимост дама, облечена в сиво, с бастун в ръка и голоаз на устните, която бе решила да мине в Англия, за да продължи борбата.


>>	Глава XXXII

	Но накрая възприех всеобщото мнение, според което Северна Африка щеше да остане във войната, и тъй като ескадрата най-сетне бе получила заповед да отиде в Мекнес, напуснах Мериняк в пет следобед и пристигнах в Саланк, на брега на Средиземно море, точно когато нощта падаше и точно навреме, за да науча за издадената забрана за излитане на който и да било самолет, намиращ се в базата.
	Нова власт командваше от няколко часа въздушното движение над Африка и всички предишни заповеди се считаха за невалидни. Достатъчно познавах майка ми, за да знам, че би ме накарала да прекося Средиземно море с плуване; тъй че незабавно се уговорих с един адютант от ескадрата и без да чакаме нови заповеди и контразаповеди от любимите ни военачалници, на другия ден призори излетяхме за Алжир.
	Нашият „Потез“ имаше двигатели „Петрел“, които не му позволяваха достатъчна самостоятелност, за да издържи във въздуха чак до Алжир без допълнителни резервоари. Рискувахме да видим как перките ни спират да се въртят на четирийсет минути от африканския бряг.
	И все пак излетяхме. Аз си знаех — нищо не можеше да ми се случи, защото една могъща и величествена обич бдеше над мен, а също и защото целият ми вкус към шедьовъра и инстинктивният начин, по който подхождах към живота като към създаващо се в момента художествено произведение, чиято скрита, но неизменна логика в крайна сметка винаги щеше бъде логиката на красотата, ме подтикваха да редя в главата си бъдещето като напасване на тонове и пропорции, на здрачни зони и светли петна, сякаш цялата човешка съдба произтича от грандиозно класическо и средиземноморско вдъхновение, търсещо преди всичко равновесие и хармония. Подобно виждане за нещата превръщаше справедливостта в един вид естетически императив и в съзнанието ми ме правеше неуязвим, докато майка ми беше жива — аз бях нейният хепи енд — и ми подсигуряваше завръщане у дома като победител. Колкото до адютант Дьолаво, макар вероятно да бе далеч от представата за подобна тайна и светла логика на произведението на изкуството, той също не се поколеба и с едно флегматично „да видим“ се понесе над вълните с твърде слаби мотори и без никаква литературна помощ, само с две автомобилни гуми в пилотската кабина, които да ни служат за спасителни пояси в случай на нужда.
	За щастие, изпратен от провидението вятър задуха тази сутрин, а сигурно и майка ми е духала по малко за по-сигурно, и кацнахме на пистата на Белия дом в Алжир с един успокоителен запас за още десетина минути полет в резервоарите.
	След това продължихме към Мекнес, където Военновъздушното училище беше евакуирано, и пристигнахме навреме, за да узнаем, че не само примирието е било прието от властите в Северна Африка, но и че след първите полети на „дезертьори“, които кацали в Гибралтар, била издадена заповед да бъдат повредени всички машини.
	Майка ми беше оскърбена. Не ме оставяше на мира нито за миг. Възмущаваше се, вилнееше, протестираше.
	Не ми се удаваше да я успокоя. Тя беше подлютила всяка клетка от кръвта ми, възмущаваше се и се бунтуваше във всеки удар на сърцето ми и ме държеше буден нощем, изтезаваше ме и ме зовеше да сторя нещо. Отвръщах очи от лицето й, за да спра да виждам изражението на скандализирано неразбиране пред напълно новото за нея явление — приемането на провала — все едно човекът е нещо, което може да бъде победено. Напразно я молех да се овладее, да ме остави да дишам, да има търпение, да има доверие в мен, усещах, че дори не ме слуша. Не заради делящото ни разстояние, естествено, защото дори за миг не се бе отделяла от мен в тези страшни часове. Тя бе скандализирана и дълбоко наранена от отказа на Северна Африка да откликне на нейния призив.
	Призивът на генерал Де Гол да продължим борбата е от 18 юни 1940-а. Без да искам да усложнявам работата на историците, все пак ми се ще да уточня, че призивът на майка ми е от 15 или 16 юни — поне два дни по-рано. По този въпрос има множество свидетелства и те дори днес все още могат да бъдат събрани по пазара „Бюфа“.
	Двайсетина души ми преразказаха една стъписваща сцена, чиято гледка, благодаря на небесата, ми бе спестена, но все още ме кара да се изчервявам от срам, щом помисля за нея и в която майка ми, покачена на стол пред зеленчуковата сергия на господин Панталеони и размахала бастун, призовавала почтените хора да откажат примирието и да заминат за Англия да продължат борбата рамо до рамо със сина й, прочутия писател, който вече нанасял смъртоносни удари на врага. Горката жена. Очите ми се насълзяват като помисля, че завършила своята тирада като извадила от чантата си страница от седмичника, в който бе публикуван мой разказ. Вероятно е имало присмехулници. Не ги упреквам. Упреквам само себе си, че не ми достигна талант и героизъм, че успях да бъда единствено себе си. А не това исках да й поднеса. Умърлушихме се при мисълта за повредените самолети по пистите в Африка. Майка ми вилнееше, протестираше, изкарваше си го на мен, на моето бездействие, възмущаваше се как така си стоя там проснат на походното легло, вместо да реагирам енергично и да ида, примерно, да намеря генерал Ногес и да му кажа с няколко съвсем ясни изречения какво мисля за него. Опитвах се да й обясня, че генералът няма дори да ме приеме, но вече я виждах въоръжена с бастуна по стълбите на Резиденцията и знаех, че точно тя щеше да открие начин да бъде изслушана. Чувствах се недостоен.
	Никога присъствието й не е било по-реално за мен, по-физическо, отколкото през дългите часове скитосване из Медината на Мекнес сред тълпата араби, която напълно ме откъсваше от дома с цветовете, шумовете и миризмите си, когато под внезапно залелия ме прилив от екзотични усещания се мъчех да забравя поне за миг гласа на кръвта си, който все ме зовеше към борба с непоносимо гръмки слова, високопарни от най-изтърканите патриотарски клишета. Майка ми се възползваше от крайната ми нервна умора и от моята отпадналост, за да заеме цялото пространство; дълбоката ми обърканост, потребността от обич и закрила, родена от твърде дългия навик на майчиното крило и оставил ми смътния порив да усещам как една, изпратена сякаш от провидението женска нежност бди над мен, ме предаваха изцяло на нейния образ, който сега не ме оставяше нито миг; мисля, че именно в тези дълги скиталчески часове сред чуждоземната пъстра тълпа най-силното в природата на майка ми надделя над най-слабото и нерешителното у мен и духът й ме облада и замени моя, и тя наистина стана аз, с цялата си сила, с промените в настроението, с липсата на мярка, с агресивността, фасоните и вкуса й към мелодрамата, с всички онези черти на един краен характер, които през следващите месеци ми спечелиха пред другите момчета и началниците име на луда глава.
	Признавам си, опитах се да се измъкна от властното й присъствие, опитах се да избягам от нея в многоцветното гъмжило на Медината, влачех се по суковете, потъвах в съзерцания на обработваните по нов за мен начин кожи и метали, надвесвах се над хиляди вещи под втренчения и далечен поглед на продавачите, седнали с кръстосани крака върху сергиите, опрели глава и рамене на стената, с тръбата на чибука до устните, сред мирис на тамян и мента, обикалях затворения квартал, където ме очакваше, без още да го знам, най-отблъскващото приключение в целия ми живот, сядах на масичките пред арабските кафенета и изпушвах по една пура, докато пиех зелен чай, в опит, по стар мой обичай, да се боря с болезненото състояние на ума чрез чувство на физическо благоденствие — майка ми обаче ме следваше, където и да идех, и гласът й се извисяваше в мен с брулеща ирония. Как е, добре ли ми идвало малко туризъм? За да съм си проветрял малко мислите, вероятно? Докато Франция на дедите ми лежала разкъсана между безжалостен враг и правителство от преклонени главици? Хайде сега! Ако наистина това бил нейният син, сме можели съвсем спокойно да си стоим във Вилно, за какво ни било да идваме във Франция, Дълбоко в себе си наистина не съм бил притежавал нужното, за да бъда французин.
	Станах и се гмурнах с широки крачки в една уличка сред забулени жени, просяци, продавачи, магарета и войници и, бога ми, в непрестанно обновяващите се впечатления, форми и цветове, най-смирено признавам — веднъж-дваж успях да й се изплъзна.
	И тогава преживях нещо, което вероятно е най-кратката любовна история за всички времена.
	В някакъв бар в европейския квартал, където бях влязъл да пийна едно, русата бардама, на която, естествено, след две минути вече споделях тайните си, изглеждаше силно трогната от трескавата ми серенада. Погледът й заскита по лицето ми, като спираше на всяка черта с израз на нежност и грижа и ми даде усещането, че съм излязъл от състоянието на ескиз и съм се превърнал в пълнокръвен мъж. Докато очите й минаваха от ухото ми към устните, за да се изкачат мечтателно към корена на косите, гърдите ми станаха двойно по-издути, а сърцето двойно по-храбро, мускулите ми се наляха със сила, която и десет години тренировки не биха им дали, и цялата земя се превърна в пиедестал. Тъй като споделих с нея намерението си да ида в Англия, тя свали от врата си синджирче със златно кръстче и ми го подаде. Внезапно и неустоимо ме обхвана изкушението да зарежа и майка ми, и Франция, и Англия и целия духовен багаж, който носех като тежко бреме, и да остана до това изключително създание, което ме разбираше така добре. Бардамата беше полякиня, дошла от Русия през Памир и Иран; сложих синджирчето около врата си и помолих моята любима да се омъжи за мен. Познавахме се от цели десет минути. Тя прие. Каза ми, че съпругът и брат й били убити по време на нападението над Полша, и от тогава била сама, като изключим неизбежното минаване през леглото, за да изплува финансово и да получи документи. В лицето й имаше нещо болезнено и затрогващо, което подсилваше моето усещане, че мога да й осигуря помощ и закрила, а всъщност обратно, аз търсех да се осигуря с първия плаващ по пътя ми женски спасителен пояс. За да се изправям срещу живота, винаги ми е било нужно женско присъствие, и крехко, и отдадено, мъничко покорно и признателно, та докато вземам, да чувствам, че давам, докато се облягам — че крепя. Чудя се откъде ли ми идва тази необичайна потребност. Под черупката на коженото яке, въпреки смазващата жега, с фуражка над окото, със самоуверения си и мъжествено закрилнически вид, се държах вкопчен в ръката й. Светът, който се сриваше около нас, ни тласкаше един към друг с шеметна скорост, със същата скорост, с която се сриваше.
	Беше два следобед, време за следобедната дрямка, нещо свещено в Африка, и барът беше празен. Качихме се в стаята и останахме половин час вчепкани един в друг, и никога давещи се същества не са полагали толкова усилия да се поддържат взаимно. Решихме да се оженим незабавно и след това да отидем в Англия заедно. В три и половина трябваше да се срещна с един другар, който беше отишъл при английския консул в Каза, за да го помоли да ни помогне. Излязох от бара, за да ида при другаря и да му кажа, че ще бъдем трима, а не двама, както първоначално беше предвидено. Когато в четири и половина се върнах в бара, вече имаше много хора и годеницата ми беше много заета. Нямам представа какво се е случило, докато ме е нямало — вероятно е срещнала някого — но ясно виждах, че между нас всичко е свършило. Вероятно не е могла да понесе раздялата. Тъкмо говореше с един красив спахийски лейтенант: предполагам, че беше влязъл в живота й, докато ме е чакала. Беше си моя грешка: човек никога не бива да оставя жената, която обича, обзема ги самота, съмнения, несигурност и ето ти на`. Сигурно е изгубила вяра в мен, вероятно е помислила, че няма да се върна, и е решила да започне живота си отначало. Бях много нещастен, но не можех да й се сърдя. Помотах се малко там над чашата с бира, но бях много разочарован, защото бях помислил, че съм решил всичките си проблеми. Полякинята наистина беше красива, с една щипка безпомощност и безутешност във вида, нещо, което ме вдъхновява толкова силно, а и отмяташе русите си коси от лицето с жест, който и досега ме вълнува, щом се сетя. Много лесно се привързвам. Погледах ги известно време двамата, за да преценя дали няма надежда. Но нямаше. Казах й нещо на полски, като се опитах да докосна патриотичната й струна, но тя ме пресече, за да ми съобщи, че ще се жени за лейтенанта, че бил чифликчия и тя щяла да се установи в Северна Африка, че й било писнало от войната и че, между другото, войната била приключила и маршал Петен бил спасил Франция и щял всичко да оправи. Добави, че англичаните ни били предали. Хвърлих тъжен поглед към спахийския лейтенант, който се бе разпрострял навсякъде с това червено наметало, и се примирих. Горкичката, тя се опитваше да се закачи за каквото й падне, стига да изглеждаше стабилно сред катастрофата, и не можех да й се сърдя. Платих си бирата и оставих в чинийката бакшиша и златното синджирче с кръста. Човек или е джентълмен, или не е.
	Родителите на другаря ми живееха във Фес и отидохме до тях с автобус. Вратата отвори сестра му и мигом видях пред себе си един спасителен пояс, който ме накара моментално да забравя другия, който за толкова малко бях изпуснал в Мекнес. Симон бе една от онези французойки от Северна Африка, чиито всеизвестни и възхитителни отличителни белези са смуглата кожа, нежните стави и изпълнените с нега очи. Беше весела, начетена, насърчаваше брат си и мен да продължим борбата и понякога ме поглеждаше с разтърсващо дълбок поглед. Под този поглед отново се почувствах цял, изправен, здраво стъпил на краката си, и веднага реших да й поискам ръката. Прие ме добре, прегърнахме се под развълнувания поглед на родителите й и се уговорихме, че ще дойде при мен в Англия при първия удобен случай. Шест седмици по-късно в Лондон брат й ми връчи едно писмо, с което Симон ме уведомяваше, че се е оженила за един млад архитект от Каза, ужасен удар за мен, защото не само бях помислил, че в нея съм открил жената на живота си, но и я бях забравил напълно, тъй че писмото й се оказа двойно и мъчително откритие за самия мен.
	Усилията ни да убедим английския консул да ни осигури фалшиви документи не дадоха резултат и реших да отмъкна един „Моран–315“ от летището в Мекнес, за да се приземя в Гибралтар. Само дето трябваше да открия някой неповреден или пък да намеря благоразположен механик, тъй че тръгнах да се шляя из базата и да се втренчвам в лицето на всеки механик, за да разчета сърцето му. Тъкмо щях да заговоря един, чийто бодър вид и чип нос ми вдъхваха доверие, когато зърнах един „Симун“ да каца на пистата и да спира на двайсетина крачки от мястото, където се намирах. Един лейтенант пилот излезе от самолета и се отправи към хангара. Това беше приятелско, съзаклятническо намигване на небето към моите намерения и не можеше и дума да става да пропусна този шанс. Облях се в студена пот и ужас сви стомаха ми на топка; никак не бях сигурен, че мога да излетя със „Симун“ и да го пилотирам. В нелегалните тренировъчни часове така и не бях надскочил „Моран“ и „Потез–540“. Но и дума не можеше да става да се измъквам, държаха ме здраво. Усещах изпълнения с благоговение и гордост поглед на майка ми върху себе си. Внезапно си зададох въпроса, дали след загубата и окупацията инсулинът във Франция нямаше да стане дефицитен. Без инжекциите тя нямаше да издържи и три дни. Вероятно щях да успея да се уговоря с Червения кръст в Лондон да й го доставят през Швейцария.
	Тръгнах към симуна, качих се и се настаних пред командното табло. Струваше ми се, че никой не ме е видял.
	Но бях сгрешил. Почти навсякъде из хангарите бяха поставени жандарми от Военновъздушните сили, за да пречат на въздушното „дезертьорство“, успешно вече в много случаи, благодарение на съучастничеството на механиците. Същата сутрин един „Моран–230“ и един „Гоелан“ се бяха приземили на хиподрума в Гибралтар. Едва бях седнал пред таблото, и видях двама жандарми да излизат от хангара и да се втурват към мен — единият от тях тъкмо вадеше револвера от кобура. Бяха на трийсетина метра от мен, а перката все не се завърташе. Направих последен отчаян опит, а след това изскочих от машината. Десетина войници бяха наизлезли от хангара и ме гледаха с интерес. Не направиха ни най-малко усилие да ме спрат, докато търчах като заек пред челния отряд, но пък имаха достатъчно време да разгледат лицето ми. Като връх на глупостта и най-вече под въздействието на онази атмосфера на „победа или смърт“, в която от няколко дни бях потопен, като изскачах от симуна, бях измъкнал револвера си и го държах в ръка, докато тичах с все сила, което, не е необходимо да го казвам, нямаше да улесни положението ми пред военния съд. Но си бях решил, че няма да има военен съд. В онова състояние на духа, в което се намирах, честно казано, не вярвам някой да можеше да ме хване жив. И понеже съм много добър стрелец, още потръпвам при мисълта какво можеше да стане, ако не бях успял да избягам. Но успях, и то без особено затруднение. В крайна сметка прибрах револвера и въпреки надуването на свирки зад гърба ми, забавих крачка и спокойно си излязох от лагера, минавайки пред постовия. Тръгнах по пътя и едва бях извървял петдесетина метра, появи се автобус. Направих знак като застанах на пътя му с непоколебим вид, и той спря. Качих се и седнах до две забулени жени и един ваксаджия в бяла роба. Изпуснах дълбока въздишка на облекчение. Добре се бях накиснал, но не усещах тревога. Напротив, обзе ме истинска еуфория. Най-сетне бях консумирал разрива си с примирието, най-сетне бях бунтар, корав, истинска стара пушка, войната беше започнала отново, и дума не можеше да става за отстъпление. Усещах по лицето си запленения поглед на майка ми и не можах да сдържа малко надменната си усмивка и дори откровения си смях. Мисля дори, да ми прости Господ, че му рекох нещо доста претенциозно, нещо като „чакай, това е само началото, сега ще става каквото ще става“. Седнал в мърлявия автобус сред забулени жени и бели бурнуси, скръстих ръце и най-сетне се почувствах на висотата на онова, което се очакваше от мен. Запалих евтина пура, за да докарам неподчинението си докрай — в автобуса беше забранено да се пуши — и си постояхме така, майка ми и аз, попушихме и се поздравихме мълчаливо. Нямах ни най-малка представа какво щях да правя, но бях възприел толкова отракан вид, че зървайки се за миг в огледалото за обратно виждане, стреснах сам себе си така, че си изтървах пурата от зъбите.
	Човъркаше ме само едно съжаление: бях оставил коженото яке в лагера, а без него се чувствах доста сам. Трудно понасям самотата и дълбоко се бях привързал към якето си. Както вече казах, лесно се привързвам. Това беше единствената сянка в картината. Хванах се за пурата, но пурите траят кратко, а моята гореше особено бързо в сухия африкански въздух и всеки момент щеше да ме изостави.
	Докато си пушех така пурата, кроях планове. Военните патрули вероятно щяха да обходят града да ме търсят и значи трябваше на всяка цена да избягвам места, където униформата ми можеше да се открои ярко на фона на местните. Струваше ми се, че най-доброто решение е да се скрия за няколко дни, а след това да ида в Каза и да се опитам да се кача на някой отплаващ кораб. Говореше се, че полските сили били евакуирани в Англия със съгласието на правителството и че английските кораби обикаляли пристанищата да ги прибират. Преди всичко трябваше да ги оставя да ме позабравят. Реших да прекарам първите четирийсет и осем часа в _бусбир_, затворения квартал, където сред неспирните талази на всякакви военни, дошли тук да се облекчат, имах всички шансове да остана незабелязан. Майка ми изглеждаше леко обезпокоена от подобен избор на убежище, но незабавно й дадох всички надлежни уверения. И тъй, слязох от автобуса в арабския град и се отправих към затворения квартал.


>>	Глава XXXIII

	_Бусбирът_ в Мекнес, същински укрепен със зидове град, наброяваше по онова време не знам колко хиляди проститутки, разпределени в стотици „домове“. Въоръжени стражи пазеха на вратите, а полицейски патрули обхождаха уличките на „града“, но бяха твърде заети да разтървават сбили се войници от различни части, за да се занимават с „единиците“ като мен.
	Непосредствено след примирието _бусбирът_ буквално вреше от бурна и не особено разнообразна дейност. Физическите нужди на войниците, внушителни и в обикновени времена, по време на война нарастват, а разгромът ги довежда до особено трескави изстъпления. Уличките между домовете бяха задръстени от войска — два дни в седмицата бяха запазени за цивилното население, но имах късмета да попадна в подходящ ден — и белите кепета на Чуждестранния легион, бежовите шалове на алжирските разузнавачи, червените наметала на спахиите, помпоните на моряците, яркочервените шапки на сенегалците, шалварите на камиларите, крилцата на летците, бежовите чалми на анамитите, жълти, черни и бели лица, цялата империя бе там, сред оглушителната дандания, която заведенията за музика изливаха през прозорците и от която съм запомнил най-ясно гласа на Рина Кети, която ни уверяваше, че „ще чаааакам, ще чакам вечно, обич моя, ще чакам нощ и ден“, докато потиснатата от своите победи и битки армия облекчаваше вече ненужната си мъжка сила върху телата на момичетата берберки, негърки, еврейки, арменки, гъркини, полякини, бели, черни и жълти момичета, чието гърчене беше принудило всички „мадам“ да забранят леглата и да проснат дюшеците направо на земята, за да ограничат щетите и разходите от пораженията. От профилактичните центрове, отбелязани с червени кръстове, се носеше дъх на перманганат, на черен сапун и на една особено противна помада на основата на каломел, с щедри дози, от които фелдшерите сенегалци в бели престилки се бореха срещу сифилиса и гонореята, които без тази санитарна линия Мажино щяха да натръшкат една, по този начин, двукратно победена армия. Непрестанно избухваха спречквания между различните видове войски и особено между легионери, спахии и съгледвачи по въпроса, кой да е пръв, но общо взето всеки минаваше след кого ли не за сума, която се движеше между сто су плюс десет за кърпата и от дванайсет до двайсет франка в луксозните заведения, където момичетата бяха облечени, вместо да чакат голи на стълбите. Понякога някое полуистеризирало от умората или хашиша момиче хукваше по уличката с писъци и там се отдаваше на ексхибиционизъм, който патрулите на военната полиция прекратяваха от грижа за благоприличието. Именно в това живописно и доста подходящо място потърсих убежище в заведението на майка Зубида, като прецених с много здрав разум, че този апокалипсис ми предлага много повече сигурност срещу преследването от военната полиция от което и да било друго убежище, откак църквите бяха изгубили тази, някога отредена за тях, роля. И там рих с копито в продължение на един ден и две нощи при особено трудни обстоятелства.
	Всъщност се намирах във възможно най-отвратителната ситуация за човек, движен от възвишени чувства и героични пориви, и то под унилия поглед на една майка, чиито чувства и пориви бяха още по-възвишени. Обикновено _бусбирът_ затваряше врати в два през нощта, решетките на домовете се заключваха с катинари, а девойките бяха отпращани да си почиват, като изключение военният правилник проявяваше толерантност, но не даваше изрично позволение на неколцина нелегални „пренощуващи“, при условие че притежават валидни отпуски за през нощта, и по уговорка с всички „мадам“, полицията склоняваше да си затваря очите срещу справедливо възнаграждение. Това ми бе обяснено от майка Зубида към дванайсет и половина през нощта, час преди затварянето на заведението. Не е трудно да си представите дилемата, пред която стоях. Досега стриктно се бях въздържал „да консумирам“. Държах да пристигна в Англия в добро състояние и не бях склонен да рискувам здравето си в тази помийна яма. Седем години от живота си бях войник, много съм видял и много неща съм правил, а припрените и авантюристично настроени мъже, каквито бяхме и чийто живот можеше да бъде отнет всеки миг, както и се случваше в девет от десет случая, не търсеха компанията на девойки от добри семейства единствено за да забравят какво ги чака. Но ако оставим настрана всички други съображения, най-малкото от които съвсем не беше непривлекателността, според моя вкус, на предприемчивите „пансионерки“, най-елементарната предпазливост ме съветваше да не се впускам в тези тъй начесто посещавани води. Наистина не държах да се явя пред водача на борещата се Франция в състояние, което имаше силна вероятност да го накара да повдигне вежди. А на всеки отказ „да консумирам“ имаше само една алтернатива: вратата и проверка на документите от военните патрули, които охраняваха почти опустелите по това време улички. В моя случай това означаваше единствено арест и военен съд. Тъй че се налагаше не само да „консумирам“, но и да стана „пренощуващ“, за да се вместя в уговорката на майка Зубида с полицията. И не само това, защото ако исках да остана скрит в заведението, докато се успокоят вълничките, които оставих след себе си при стремителното си бягство с револвер в ръка, се налагаше да покажа образцов устрем и хъс, за да не събудя съмнения и да оправдая присъствието си на това място в продължение на две нощи и един ден. А не е лесно човек да се чувства по-малко вдъхновен от мен при онези обстоятелства. Умът ми наистина беше другаде. Страхът, нервността, отчаянието, възторженото ми нетърпение да се издигна до висотата на трагедията, която Франция преживяваше, хилядите тревожни въпроси, които си задавах, всичко това ме правеше изключително неподходящ за ролята на веселяк. Най-малкото, което мога да кажа, е, че не влагах сърце. Лесно е да се отгатне колко унило се споглеждахме двамата с майка ми. Примирено махнах с ръка, за да й покажа, че нямам избор и че за пореден път, по най-неочакван начин — но да става каквото ще — съм готов да сторя всичко каквото зависи от мен. След това хванах здраво куража си в ръце и се бухнах надолу с главата в бушуващите води. Боговете от детството ми сигурно умираха от смях, докато ме гледаха. Виждах как тези познавачи, с камшик на звероукротители в ръце и проблясващи на мътната светлина на ниското им небе плетени ризници и островърхи шлемове мижат, налегнати от кикот, държат се за изпъчените кореми и от време на време сочат с пръст чирака идеалист, тръгнал да покорява неопетнени върхове, и който в момента упражняваше своето притежание над света и обгръщаше с ръце нещо без никаква, дори и най-далечна връзка с благородните трофеи, към които се бе устремил. Никога волята ми да сдържа обещанието си и да се прибера у дома с увенчано с лаври чело не е получавала толкова присмехулен отговор, колкото през безкрайните часове, изгубени в онова блато.
	Изминали са двайсет години и изоставеният от своята младост мъж, какъвто съм сега, си спомня вече съвсем не толкова тежко и с много повече ирония за онзи, който тогава съм бил насериозно и толкова убедено. Казали сме си толкова много неща, а ми се струва, че едва се познаваме. Аз ли съм наистина онова тръпнещо и наежено момче, тъй наивно предано на една детска приказка и цялото устремено към приказна власт над съдбата си? Майка ми ми бе разказала твърде много красиви истории и твърде талантливо в онези часове на шепот по зазоряване, когато всяка клетка на едно дете се пропива завинаги със знака, с който са го белязали, твърде много обещания си бяхме дали взаимно и сега усещах своя дълг. С подобен стремеж за издигане в сърцето всичко се превръщаше в бездна и провал. Днес, когато провалът е факт, знам, че талантът на майка ми дълго ме е подтиквал да разглеждам живота като материал за художествено произведение и че съм се пребивал от желание да го подредя около едно любимо същество според някакво златно правило. Вкусът към шедьовър, към съвършенство, към красота ме подтикваше да се хвърля с нетърпеливи ръце срещу безформената глина, която никаква човешка воля не може да моделира, и която напротив, притежава вероломната сила да ви омеси както й хрумне, без да се усетите, и при всеки опит, който правите, за да й оставите своя белег, тя пък ви налага трагична, гротескна, жалка или нелепа форма, докато се озовете, например, легнал по гръб с разперени ръце на брега на Океана в самота, разкъсвана понякога от лая на тюлените и крясъка на чайките, сред хиляди неподвижни морски птици, отразяващи се в огледалото на мокрия пясък. Вместо да жонглирам според своите способности с пет, шест, седем топки като всички изтънчени хора на изкуството, аз се пребивах от желание да изживея онова, което в най-добрия случай може да бъде само възпято. Моят бяг беше безцелно преследване на нещо, жаждата за което изкуството разпалваше, но животът не можеше да утоли. От доста време вече не се заблуждавам относно вдъхновението си и все още мечтая да превърна света в щастлива градина, но днес знам, че това е не толкова от обич към хората, колкото към градините. А и, разбира се, вкусът към живото и преживяно изкуство все още стои по устните ми, но най-вече като усмивка: това вероятно ще бъде последната ми литературна творба, ако по това време ще ми е останал още някакъв талант.


	Понякога запалвах пура, вглеждах се неразбиращо в тавана и се чудех как съм се докарал дотук, вместо със самолета си да описвам героични арабески сред небесната шир на славата. В арабеските, които бях принуден да описвам тук, нямаше нищо героично, а видът слава, който си бях спечелил в заведението в края на моя маратон, не е от онези, заради които след смъртта си човек ще почива в Пантеона. Да, сигурно боговете ликуваха. Сигурно е било много изгодно за тяхната морализаторска и поучителна страна. Стъпили с един крак върху гърба ми, те сигурно с огромно задоволство са се свеждали над тази човешка длан, протегната към високия пламък, който се опитваше да изтръгне от тях, и която те бяха принудили да сграбчи единствено най-смирената от земните буци кал. Понякога до ушите ми стигаше вулгарен смях и не знам дали това беше техният пуснат на свобода кикот, или този на войниците в общата стая. Беше ми все едно. Все още не бях победен.


>>	Глава XXXIV

	Бях спасен от този каторжен труд сякаш по волята на провидението, благодарение на срещата с един от моите другари, който чакаше реда си пред санитарния пост до заведението. От него научих, че за мен вече няма особена опасност, че подполковник Амел, командир на ескадрата не само отказал да докладва за моето изчезване, но и упорито и противно на пълната очевидност твърдял, че опитът за отвличане на самолет не може да бъде приписан на мен, поради желязната причина че никога не съм бил пристигал в Северна Африка на борда на която и да било от тези машини. Благодарение на това свидетелство, за което изразявам тук своята признателност към този французин, не съм бил незабавно обявен за дезертьор, никой не обезпокоил майка ми и полицията престанала да ме издирва. Но това ново положение, макар и благоприятно само по себе си, все пак не ми позволяваше да си показвам носа на повърхността и ме обричаше на нелегалност. Тъй като се бях оказал без пукната пара, понеже бях оставил всичко, което имах, в ръцете на майка Зубида, заех от моя другар пари за автобусен билет до Казабланка, където разчитах да се шмугна на борда на някой отплаващ кораб.
	И все пак не се решавах да си тръгна от Мекнес без кратко посещение в авиационната база. Вероятно вече сте забелязали, че не се разделям лесно със скъпите за мен неща, и мисълта да зарежа коженото си яке в Африка беше твърде болезнена за мен. Никога не бях имал такава нужда от него, както в този момент. То беше близка, защитна обвивка, черупка, която ми даваше усещане за сигурност и твърдина, помагаше ми да разхождам решителен и леко заплашителен силует, дори малко опасен за онези, които биха посмели да се отъркат в него, и всъщност така ми позволяваше да минавам незабелязан. Но никога повече нямаше да го видя. Щом стигнах до лагера, в стаята, която бях обитавал, намерих само празен пирон, а якето си беше тръгнало.
	Седнах на леглото и заплаках. Не знам колко време съм плакал, загледан в празния пирон. Сега вече наистина ми бяха взели всичко.
	Най-накрая съм заспал в състояние на такова физическо и нервно изтощение, че съм останал шестнайсет часа в същата поза, в която бях паднал напряко през леглото с фуражка върху очите. Взех си леден душ и излязох от лагера в търсене на автобус за Каза. На пътя ме чакаше добра изненада: открих амбулантен търговец, който между всички лакомства в буркани, предлагаше и солени краставици. Най-сетне доказателство, че силата на любовта, която бдеше над мен, не ме беше изоставила. Седнах на насипа и нагънах половин дузина краставици за закуска. Почувствах се по-добре. Постоях на слънце, разкъсван между желанието да продължа да хапвам и чувството, че при трагичните обстоятелства, през които Франция преминава, трябва да съумея да проявя стоицизъм и въздържаност. Изпитвах известно затруднение да се разделя с продавача и неговите буркани и дори се запитах в смътно мечтание дали няма някое момиче, за което да се оженя. Виждах се прекрасно като продавач на солени краставици до една любеща и предана житейска спътница и един работлив, признателен тъст. Намирах се в такова състояние на нерешителност и самота, че за малко да изпусна автобуса до Каза. Все пак го спрях в пристъп на енергичност и отнасяйки внушителен запас солени краставици във вестник, се качих на автобуса с тези верни приятели, притиснати до гърдите ми. Любопитно е до каква степен детето може да оцелее във възрастния човек.
	Слязох на площад „Франция“ в Казабланка, където почти веднага срещнах двама ученици от Военновъздушното училище, кандидатите Форсан и Далиго, които като мен търсеха начин да избягат към Англия. Решихме да обединим силите си и прекарахме деня в шляене из града. Входът на пристанището се охраняваше от жандарми и нямаше дори следа от полска униформа по улиците: вероятно последният транспорт на английската войска бе заминал доста отдавна. Към единайсет вечерта се озовахме доста обезкуражени под една газена лампа. Започвах да изнемощявам. Казвах си, че наистина съм сторил каквото съм могъл и че никой не може да направи невъзможното. Усещах също, че някъде нещо не беше в ред. Фатализмът на азиатските степи се пробуждаше у мен и ми шепнеше отровни слова. Или имаше съдба и беше неин ред да играе, или нямаше нищо, и тогава беше по-добре човек да си лежи и да кротува в някой ъгъл. Ако светла и справедлива сила наистина бдеше над мен, е, добре! Време беше да се прояви. Майка ми все ми говореше за победите и лаврите, които щели да бъдат мои, следователно ми беше давала обещания, и в такъв случай сега тя трябваше да се оправя с това.
	Не знам как го бе уредила, но внезапно видях как сякаш от нищото насам идва един чудесен полски ефрейтор. Скочихме му на врата и това беше първият ефрейтор, когото прегръщах. Той ни каза, че британският товарен кораб „Оукрест“, който превозва полски войски от Северна Африка, ще вдигне котва в полунощ. Добави, че е слязъл на брега да купи някои продукти, за да разнообрази обичайната храна. Или поне той така си мислеше, но аз знаех каква сила го беше подтикнала да напусне кораба и бе насочила стъпките му към газената лампа, която огряваше нашата меланхолия. Виждате, че артистичният темперамент на майка ми, който постоянно и понякога твърде трагично я бе водил до желанието да режисира бъдещето ни според каноните на поучителната литература, продължаваше да се проявява по същия начин и у мен, и тъй като още не бях преклонил безкористно глава пред изкуството, упорствах да търся около себе си, в самия живот, определено творческо вдъхновение, което се стреми да реди съдбата ни в щастлив порядък.
	И тъй, ефрейторът идваше точно навреме. Форсан взе от него куртката, а Далиго каскета, що се отнася до мен, просто свалих якето си и започнах да давам на спътниците си високо и ясно заповеди на полски, тъй че без затруднения преминахме през кордона от жандарми, които пазеха решетката на пристанището, а също и мостика, и се качихме на кораба с помощта, трябва да кажа това, на двамата дежурни полски офицери, на които обясних положението ни с няколко добре подбрани драматични думи на красивия език на Мицкевич:
	— Специална мисия за свръзка. Уинстън Чърчил. Капитан Мезон Руж. Втори отдел.
	Прекарахме спокойна нощ в морето в трюма за въглищата, люлени от мечти за нечувана слава. За жалост бях събуден от тръбата точно когато се канех да вляза в Берлин на бял кон.
	Духът беше приповдигнат и даже с лекота възприемаше декламаторска форма — храбрите ни английски съюзници ни чакаха с отворени обятия и вдигнали заедно саби и пестници срещу злите божества, които си въобразяваха, че могат да доведат хората до някакво състояние на поражение, ние, както най-древните защитници на името, щяхме да бележим техните тиранични лица с резка от меча на нашето достойнство.
	Пристигнахме в Гибралтар точно навреме за завръщането на британската флота, която току-що особено благородно беше потопила най-добрите ни морски единици при Мерс ел-Кабир. Можете да си представите какво представляваше тази новина за нас: нашата последна надежда ни отвръщаше с долен удар.
	В искрящия, чист въздух, където Испания среща Африка, ми стигаше да вдигна очи, за да видя над себе си гигантската маса на Тотош, богът на глупостта, изправен в пристанището — стъпил разкрачен в синята вода, която му стигаше едва до глезените, с отметната назад глава, той се държеше за корема, изпълваше небето и се смееше с цяло гърло, и специално за случая беше сложил фуражка на английски адмирал.
	След това помислих за майка ми. Представях си я как слиза по улицата и отива да строши с бастуна си прозореца на британското консулство в Ница, на булевард „Виктор Юго“. С накривена върху белите коси шапка, цигара между устните и бастун в ръка, тя приканваше минувачите да се присъединят към нея и да изразят своето негодувание.
	Тъй като при тези обстоятелства не можех да приема да стоя повече на борда на английски кораб и бях забелязал в дока един кораб вестоносец, на който се вееше трибагреник, съблякох се и забих глава във водата.
	Объркването ми беше пълно и като не знаех какво решение да взема и на кой бог да се кланям, инстинктивно се хвърлих към националния флаг. Докато плувах, за първи път ми мина мисълта за самоубийство, но аз съм непокорен по природа и не подавам лява буза. Тъй че реших да завлека със себе си в отвъдното английския генерал, който толкова успешно беше ръководил касапницата в Мерс ел-Кабир. Най-просто би било да поискам аудиенция в Гибралтар и да изпразня револвера си в медалите му, след като го поздравя. След това бих се оставил благосклонно да ме разстрелят: отрядът за екзекуции не ми беше антипатичен. Струваше ми се, че доста подхожда на моя тип хубост.
	Трябваше да преплувам два километра и хладката вода ми помогна да се поуспокоя. В крайна сметка нямаше да се бия за Англия. Долният удар, който ни беше нанесла, беше непростим, но поне доказваше, че има твърда воля да продължи войната. Реших, че няма нужда да променям плановете си и че трябва да ида в Англия въпреки англичаните. Но вече бях на двеста метра от френския кораб и имах нужда да подишам, преди да мина двата километра в обратна посока.
	Тъй че се изплюх във въздуха — винаги плувам по гръб — и след като така се отървах от британския адмирал, лорд Мерс ел-Кабир, продължих пътя си към кораба вестоносец. Доплувах до стълбичката и се изкатерих на борда. Един сержант авиатор седеше на мостика и белеше картофи. Видя как излизам чисто гол от водата, без да прояви ни най-малка изненада. Когато човек е видял Франция да губи войната, а Англия да потапя флота на своя съюзник, нищо повече не би трябвало да го изненада.
	— Как е? — попита той учтиво.
	Обясних му положението си и разбрах, че корабчето отива в Англия с дванайсет сержант — авиатори на борда, които се канят да се присъединят към генерал Де Гол. Единодушни бяхме в осъждането на британската флота, единодушни и в извода, че англичаните ще продължат войната и ще откажат да подпишат примирието с германците, и това в крайна сметка беше единственото съществено нещо.
	Сержант Канепа — подполковник Канепа, Съратник на Освобождението, кавалер на Почетния орден, награждаван осемнайсет пъти, щеше да падне петнайсет години по-късно в Алжир, след като без прекъсване се беше бил по всички фронтове, където Франция бе проливала кръвта си — и тъй, сержант Канепа ме покани да остана на борда, за да ми спести да плавам под британски флаг, като заяви, че ще му бъде още по-приятно, понеже съм бил ново попълнение за ангарията с картофите. Размислих най-сериозно, както се полагаше, над този нов и неочакван фактор и реших, че колкото и да съм възмутен от англичаните, предпочитам да извърша пътуването под техния флаг, отколкото да се занимавам с домакинска работа, тъй неподобаваща на възторжената ми природа. Махнах му приятелски с ръка и се гмурнах отново във вълните.
	Пътуването от Гибралтар до Глазгоу продължи седемнайсет дни, през което време открих, че корабът превозва и други френски „дезертьори“. Запознахме се. Тук беше Шату, убит малко след това над Северно море; Жантий, който падна със своя „Хърикейн“ в битка един срещу десетима; Лустро, паднал в Крит; двамата братя Ланже, по-малкият от които ми беше пилот и който беше убит от мълния по време на полет в африканското небе, а батко му е още жив; Милски-Латур, който смени името си на Милски-Бягай и който щеше да падне със своя „Бофайтър“, край Норвегия, мисля; там беше и марсилецът Рабинович, наричан Маслинката, убит при тренировка; Шарнак, който заедно с бомбите си скочи над Рур; Стон, невъзмутимият, който още си лети; и други с къде по-малко, къде повече лъжливи имена, измислени, за да защитят останалите им във Франция семейства, или просто, за да обърнат страницата на миналото, но между всички непокорни хора на „Оукрест“ имаше най-вече един, чието име не спира да отвръща в сърцето ми на всички въпроси, на всички съмнения и на всяко обезверение.
	Казваше се Букияр и със своите трийсет и пет години беше много по-голям от нас. По-скоро дребен, малко прегърбен, с вечната барета на главата и кафяви очи на продълговато приветливо лице, неговото спокойствие и кротост криеха един от онези пламъци, заради които понякога Франция е най-ярко огряното място на земята.
	Той се превърна в първия френски „ас“ в битката за Англия, преди да падне след шестата си победа, и двайсетина застинали прави в оперативната зала пилоти, вперили очи в черната паст на високоговорителя, го чуха как до последния взрив пее великия френски припев, и докато драскам тези редове с лице към Океана, чийто грохот е заглушил множество други призиви и множество други предизвикателства, ето че песента сама идва на устните ми и по този начин се опитвам да възродя едно минало, един глас, един приятел, и той отново се възправя жив и усмихнат до мен, и ми е нужна цялата пустош на Биг Сур, за да направя достатъчно място за него.
	Той си няма улица в Париж, но за мен всички улици във Франция носят неговото име.


>>	Глава XXXV

	В Глазгоу ни посрещнаха звуците на гайдите на един шотландски полк, който мина в шествие пред нас в яркочервена парадна униформа. Майка ми много обичаше военни маршове, но ужасът от Мерс ел-Кабир все още ни държеше влага, та всички френски авиатори обръщаха гръб на маршируващата духова музика в парка, който ни служеше за лагер, и се прибраха по палатките, а почтените шотландци, здравата докачени и по-червени от когато и да било, продължиха с истинско британско упорство да огласяват пустите алеи с игривите си звуци. От петдесетимата летци, които бяхме там, само трима доживяха края на войната. През трудните месеци, които последваха, разпръснати из английското небе, френското небе, руското небе, африканското небе, те свалиха помежду си повече от сто и петдесет вражески самолета, преди да паднат на свой ред. Мушот, пет победи; Кастелен, девет победи; Марки, дванайсет победи; Леон, десет победи, Познански, пет победи, Далиго… за какво ли шепна имена, които днес не говорят никому нищо? И защо ли, щом те не са ме напускали истински нито за миг. Всичко, останало живо в мен, им принадлежи. Понякога ми се струва, че самият аз живея само от учтивост и че ако оставям все още сърцето си да бие, то е единствено, защото винаги съм обичал животните.
	Малко след пристигането ми в Глазгоу майка ми ме възпря да извърша една непоправима глупост, белега и угризенията от която щях да влача цял живот. Помните при какви обстоятелства бях лишен от нашивката си на подофицер при завършването на въздушната школа в Авор. Раната от тази несправедливост още беше прясна в сърцето ми и болеше. А сега само от мен зависеше да я поправя. Трябваше само да си добавя нашивка на ръкавите, и готово. В крайна сметка, бях си я заслужил и ме бяха лишили от нея само заради няколко злонамерени мръсници. Защо пък да не си въздам справедливост?
	Но, няма нужда да го казвам, майка ми се намеси на часа. Не че съм й искал мнението, никак даже. Дори направих всичко възможно да я държа в неведение относно моя дребен план, за да я прогоня далеч от мислите си. Напразно — тя мигом се озова тук, до мен, и с бастун в ръка ми дръпна едно доста язвително конско. Не така ме била възпитала и не това очаквала от мен. И извършел ли съм нещо такова, тя никога, ама никога нямало да ме пусне да припаря вкъщи. Умирала от срам и мъка. Опитах се да избягам с подвита опашка из улиците на Глазгоу, но тя вървеше навсякъде по петите ми, заканваше се с бастуна и ясно виждах лицето й, ту умоляващо и възмутено, ту белязано от онова изражение на недоумение, което така добре познавах. Все така носеше сивото палто, сиво-виолетовата шапка и перлената огърлица около шията. При жените шията остарява най-бързо.
	Останах си сержант.
	В „Олимпия Хол“ в Лондон, където се бяха събрали първите френски доброволци, девойките и дамите от доброто общество идваха да си поговорят с нас. Една от тях, прелестна блондинка във военна униформа, изигра с мен неизброими партии шах. Изглеждаше твърдо решена да повдигне духа на горкичките френски доброволци и прекарвахме цялото си време край шахматната дъска. Беше отлична шахматистка и всеки път ме биеше като стой, та гледай, а веднага след това ми предлагаше нова партия. След седемнайсет дни в морето, да прекарвам времето си в игра на шах с красиво момиче, докато умирам от желание да се бия, е едно от най-изнервящите занимания, които познавам. Накрая предпочетох да я отбягвам и гледах отдалеч как мери сили с един сержант от артилерията, който в крайна сметка стана също толкова тъжен и унил като мен. Тя стоеше там, руса и великолепна, и с леко садистичен вид местеше фигурите по дъската. Извратена жена. Никога не съм виждал друго момиче от добро семейство да прави повече за деморализирането на войската.
	По онова време не говорех и думичка английски и контактите ми с местното население бяха трудни; за щастие, понякога успявах да ги накарам да ме разберат с жестове. Англичаните не жестикулират много, но човек все пак успява да им обясни сносно какво иска от тях. В това отношение незнанието на един език понякога опростява връзките, като свежда нещата до основното и спестява излишното задълбочаване в материята и усложненията.
	В „Олимпия Хол“ се бях сприятелил с едно момче, което тук ще наричам Люсиен и което след няколко особено бурни дни и нощи веселба, внезапно си пусна един куршум в сърцето. За три дни и четири нощи беше успял да се влюби лудо в една бардама от „Уелингтън“, заведение, което момчетата от Кралските военновъздушни сили настървено посещаваха, тя да му изневери с друг клиент и да го налегне такава мъка, че смъртта да му се стори единствен възможен изход. Всъщност, голяма част от нас бяха изоставили Франция и семействата си при толкова невероятни обстоятелства и така набързо, че често нервната реакция се проявяваше чак след няколко седмици и понякога по най-неочакван начин. В такива случаи някои търсеха да се хванат за първия спасителен пояс наоколо, и в случая на моя приятел, тъй като поясът се беше спукал незабавно, или по-точно казано, беше преминал към следващия давещ се, Люсиен беше потънал като ютия под тежестта на насъбралата се безнадеждност. А аз се държах здраво за благонадежден спасителен пояс, от разстояние, наистина, но с чувството на съвършена сигурност — в края на краищата една майка е нещо, което ви изоставя в изключително редки случаи. Но по онова време ми се случваше да изпивам по бутилка уиски на нощ в едно от онези места, където разнасяхме своята угнетеност и нетърпение. Бяхме раздразнени, че толкова се бавят да ни дадат самолети и да ни изпратят в битка. Най-често бях с Линьон, Дьо Мезилис, Беген, Перие, Барброн, Рокер, Мелвил-Линч. Линьон загуби крак в Африка, продължи да лети с изкуствен крак и бе свален над Москито в Англия. Беген бе убит в Англия след осем победи на руския фронт. Дьо Мезилис остави ръката си до лакътя в Тибести, Кралските Военновъздушни сили му направиха изкуствена ръка и той беше убит над Спитфайър в Англия. Пижо беше свален над Либия — силно обгорен, извървял петдесет километра през пустинята, и паднал мъртъв, когато стигнал до нашите линии. Рокер бе уцелен до Фритаун и изяден от акулите пред погледа на жена си. Астие дьо Вият, Сен-Перьоз, Барброн, Перие, Ланже, Езано Великолепния — луда глава за чудо и приказ — и Мелвил-Линч, все още са живи. Понякога се виждаме. Но рядко: всичко, което имахме да си кажем, е убито.
	Преотстъпиха ме на КВС за няколко нощни мисии над Уелингтън и Бленхайм, което позволи на „ВВС“ още през юли 1940-а да обяви най-сериозно, че „след като излетя от британските си бази, френската авиация бомбардира Германия“. Френската авиация бяхме един другар на име Морел и моя милост. Комюникето на „ВВС“ беше предизвикало у майка ми неизразим с думи възторг. Защото в нейните мисли никога не е имало и най-малко съмнение какво точно означава „излетялата от британските си бази френска авиация“. Бил съм аз. По-късно научих, че в продължение на дни разхождала между сергиите на пазара „Бюфа“ своето озарено лице и разнасяла благата вест: най-сетне съм бил взел нещата в свои ръце.
	След това бях изпратен в Сент-Атан и точно по време на една отпуска в Лондон заедно с Люсиен, след като ми звънна в хотела, за да ми каже, че всичко върви много добре и че духът е приповдигнат, той внезапно сложил слушалката и отишъл да се гръмне. В момента много му се разгневих, но моят гняв никога не продължава дълго, и когато заедно с двама ефрейтори бях натоварен да изпратя ковчега до малкото военно гробище в П., вече не мислех за това.
	Бомбардировките в Рединг бяха разрушили железопътната линия и се наложи да чакаме няколко часа. Оставих сандъка на гардероб и надлежно снабдени с разписка, отидохме да се поразходим из града. Рединг не беше особено забавен град и за да се преборим с потискащата атмосфера, се наложи да пийнем повечко, отколкото се полагаше, та когато се върнахме на гарата, не бяхме в състояние да носим сандъка. Извиках двама носачи, връчих им разписката и им поръчах да го пренесат в товарния вагон. Когато пристигнахме, цареше пълно затъмнение и имахме само три минути, за да приберем приятеля си, хукнахме към товарния вагон и успяхме да издърпаме сандъка, когато влакът вече потегляше. След още един час път с камион най-сетне успяхме да стигнем с товара си до охраната на гробището и го оставихме там за през нощта, заедно със знамето, което трябваше да послужи при церемонията. На другата сутрин, когато пристигнахме при постовия, открихме един слисан и облещен английски подофицер. Докато намествал трибагреника върху сандъка, се усетил, че по него се мъдрят черните букви от рекламния надпис на една много известна бира: „Гинес е добра за теб“. Дали притеснените от бомбардировката носачи или самите ние в затъмнението, но едно беше сигурно: някой някъде беше объркал сандъка. Естествено, бяхме много притеснени, още повече че военният свещеник вече чакаше, както и шестима войници, наредени до гроба за почетния залп. В крайна сметка, загрижени най-вече да не си навлечем обвинения в лекомислие, каквито британските ни съюзници охотно изказваха по отношение на свободните французи, решихме, че е твърде късно да отстъпваме и че в момента е заложен престижът на униформата. Втренчих се в очите на английския сержант, той кратко кимна с глава, за да покаже, че отлично разбира, и след като придърпа набързо знамето върху сандъка, го пренесохме на рамене до гробището и започнахме да го спускаме в земята. Военният свещеник произнесе няколко думи, ние застанахме мирно и поздравихме, залпът бе изстрелян в синьото небе, и ме обхвана такъв бяс към този отстъпник, който се беше изсулил пред врага и беше пренебрегнал побратимството ни и тежкото ни съратничество, че юмруците ми сами се стегнаха и ругатня се надигна към устните ми, а гърлото ми се сви.
	Никога не разбрахме какво е станало с другия сандък, правилния. Понякога в ума ми нахлуват какви ли не любопитни хипотези.


>>	Глава XXXVI

	Най-сетне бях изпратен на тренировки в Андоувър с бомбардировъчната ескадрила, която се готвеше за отпътуване към Африка под командването на Астие дьо Вият. Над главите ни се разиграваха исторически битки, в които английската младеж опълчваше на ожесточението на врага своята усмихната храброст и променяше съдбата на света. Те бяха неколцина. Между тях имаше и французи: Букияр, Мушот, Блез… Аз не бях сред тях. Мотаех се из обляното в слънце село, с вперени в небето очи. Понякога някой млад англичанин кацаше с изподупчения си от куршуми „Хърикейн“, зареждаше гориво и боеприпаси и отново тръгваше на бой. Всички те носеха пъстри шалове около вратовете и аз също започнах да нося шал. Това беше моят първи принос в битката за Англия. Мъчех се да не мисля за майка ми и за всичко, което й бях обещал. Бях обхванат от приятелско чувство и почит към Англия, които никога няма да напуснат човек, имал честта да крачи по земята й през юли 1940-а.
	Когато тренировките свършиха, получихме по четири дни градски отпуск в Лондон, преди да ни натоварят за Африка. И тук идва ред на един епизод на безподобна глупост, дори в моя живот на шампион.
	На втория ден от градската ми отпуска, по време на една особено ожесточена бомбардировка, се озовах в компанията на една млада поетеса от Челси в „Уелингтън“, където си даваха среща всички съюзнически летци. Поетесата ми се оказа голямо разочарование, защото само говореше, и то за Т. С. Елиът, за Езра Паунд, и като капак — за Одън, обърнала към мен красив син и буквално искрящ от малоумие поглед. Не издържах вече и я мразех от все сърце. От време на време я целувах нежно по устните, за да я накарам да млъкне, но тъй като повреденият ми нос беше все запушен, се налагаше след минута да се отделям от устните й, за да дишам, и тя се втурваше към Е. Къмингс и Уолт Уитман. Чудех се дали да не изиграя епилептична криза, което и правя винаги при подобни обстоятелства, но бях с униформа и беше малко неудобно, тъй че се задоволих леко да галя устните й с върха на пръстите, за да се опитам да възпра този порой от думи, и същевременно с изразителен поглед я приканвах към мълчание, изпълнено с нежност и нега, единствения език на душата. Но нямаше начин. Тя спираше пръстите ми с нейните и пак се разливаше в есе за символизма на Джойс. Внезапно осъзнах, че последният ми четвърт час ще бъде литературен четвърт час. Отегчението чрез разговор и затъпяването чрез интелект са нещо, което никога не съм можел да търпя, и започнах да усещам как капки пот избиват по челото ми, а замаяният ми поглед се втренчва в сфинктера на тази уста, който се отваря и затваря безкрай, и отново се хвърлих върху този орган със силата на отчаянието в напразен опит да го обездвижа под устните си. Затова с огромно облекчение видях красив полски офицер от авиацията на армията на Андерс да приближава към нашата маса, да се покланя пред младата особа и да я кани на танц. Макар съществуващият кодекс да не позволява да се кани току-така жена с придружител, му се усмихнах признателно, стоварих се на скамейката и ударих две едно след друго, а след това започнах да правя отчаяни знаци към келнерката, бях твърдо решен да платя сметката и да се разтворя в нощта. Тъкмо когато размахвах ръце като удавник към сервитьорката, малката Езра Паунд се върна на масата и веднага заговори за Е. Къмингс и списанието „Хоризонт“, на чийто главен редактор се възхищавала безгранично. Учтив, както винаги, този път се стоварих на масата, с глава между ръцете, запушени уши и решен да не чуя ни думичка от онова, което ми казва. В това време се появи втори полски офицер. Усмихнах му се прелъстително: с повечко късмет малката Езра Паунд и той можеха да открият и други допирни точки и да се отърва от нея. Обаче не! Едвам тръгна, и се върна. Тъкмо ставах да я посрещна с моята стара френска галантност, появи се трети офицер. Внезапно се усетих, че ме гледат. Осъзнах също, че става дума за напълно умишлена акция и че замисълът и цялото поведение на тримата полски офицери са язвителни и обидни по отношение на мен. Дори не оставяха на партньорката ми време да седне, хващаха я за лакътя един след друг и я отвеждаха, а на мен хвърляха изпълнени с ирония и презрение погледи. Както казах, „Уелингтън“ беше тъпкан със съюзнически офицери — англичани, канадци, норвежци, холандци, чехи, поляци, австралийци — и всички започнаха да се смеят на мой гръб, още повече че нежните ми целувки не бяха минали незабелязани — отнемаха ми момичето, а аз дори не се защитавах. Кръвта ми кипна за миг: престижът на униформата се разиграваше на карта. И така се оказах в абсурдната ситуация да съм принуден да се бия за момиче, от което вече часове наред умирах да се отърва. Но нямах избор. Колкото и съвършено шантава да беше ситуацията, нямах право да се измъквам. Тъй че станах с усмивка и след като произнесох на висок глас и на английски няколкото резки думи, които се очакваха от мен, хвърлих чашата с уиски в лицето на първия лейтенант, зашлевих с опакото на ръката втория по лицето, след което си седнах със спасена чест, а майка ми ме гледаше с гордо задоволство. Мислех, че съм приключил. Каква грешка! Третият поляк, този, на когото нищо не бях направил, понеже нямах свободен крайник, се почувства оскърбен.
	И докато се опитваха да ни разтърват, той започна да бълва обиди срещу френските авиатори и заклейми на висок глас начина, по който Франция се бе отнесла към героичната полска авиация. Изпитах към него кратък изблик на симпатия. В крайна сметка, аз също бях донякъде поляк, ако не по кръв, то поне заради годините, преживени в тази страна — за известно време дори притежавах полски паспорт. За малко да му стисна ръката, но вместо това, принуден от кодекса на честта и тъй като не можех да освободя ръцете си — едната я държеше един австралиец, другата един норвежец — му праснах една доста сполучлива главичка в лицето. Защото в крайна сметка, кой бях аз, та да вървя срещу законите на полския кодекс на честта? Той изглежда изпита задоволство, и се просна на земята. Смятах, че съм приключил. Каква грешка! Двамата му другари ме поканиха да излезем навън. Приех с радост — мислех, че съм се отървал от малката Езра Паунд. Пак грешка! Малката, усетила с непогрешимия си инстинкт, че е насред „голямо преживяване“, решително се увеси на ръката ми. Озовахме се и петимата навън, сред затъмнението. Бомбите валяха като из ведро. Минаваха линейки със сладникави, противни звънчета.
	— Хубаво, а сега? — попитах аз.
	— Дуел! — отвърна един от тримата лейтенанти.
	— Няма начин — рекох. — Няма публика. Навсякъде е затъмнение. Няма ложи. Няма смисъл да ръкомахаме. Разбирате ли, тъпоумници?
	— Всички французи са шубета — каза друг един полски лейтенант.
	— Ясно, дуел — отвърнах.
	Щях да им предложа да оправим нещата в „Хайд парк“. С шумотевицата на противосамолетните оръдия, от които беше настръхнал целият парк, нашите дребни изстрелчета щяха да минат незабелязани и в тъмнината можехме да оставим някой труп, без никой да ни притеснява. Никак не държах да рискувам дисциплинарно наказание, заради някаква история с пияни поляци. От друга страна, в тъмното рискувах да не се прицеля добре, и макар малко да бях занемарил стрелбата с пистолет в последните години, уроците на лейтенант Свердловски не бяха напълно забравени, и бях сигурен, че на цивилизовано място щях да успея да уважа своята мишена.
	— Дуел къде? — попитах.
	Много внимавах да не им заговоря на полски. Това можеше да хвърли смут в ситуацията. Те искаха да си отмъстят на Франция в мое лице и нямаше сега да седна да им създавам психологически затруднения.
	— Дуел къде? — попитах.
	Те го обсъдиха.
	— В „Риджънтс парк хотел“ — решиха накрая.
	— На покрива ли?
	— Не. В някоя стая. Дуел с пистолет на пет метра.
	Рекох си, че в луксозните хотели в Лондон обикновено не пускат само момиче да се качва в стаята с четирима мъже, и видях в това неочакван случай да се отърва от малката Езра Паунд. Тя се беше вкопчила в ръката ми: дуел на пет метра — ето, това беше литература! От превъзбуда мяучеше като котка. Хванахме едно такси, след дълъг учтив спор кой да се качи пръв, и минахме през Клуба на КВС, където бяха отседнали поляците, за да вземем служебните им револвери. В мен беше само 6,35-милиметровия, който винаги носех под мишница. След това наредихме да ни закарат до „Риджънтс“. Тъй като малката Езра Паунд настояваше да се качи, се наложи да съберем общо пари и да наемем апартамент с хол. Преди да се качим горе, един от полските лейтенанти вдигна пръст.
	— Секундант! — рече той.
	Огледах се наоколо за френска униформа. Но нямаше. Фоайето на хотела беше претъпкано с цивилни, повечето по пижама, които не смееха да стоят в стаите си по време на бомбардировката, и висяха във фоайето, усукани в шалове и халати, докато бомбите разтърсваха стените. Един английски капитан с монокъл на окото тъкмо попълваше бланка на рецепцията. Приближих се към него.
	— Господине — казах. — Чака ме дуел в стая 520, на петия етаж. Искате ли да бъдете мой секундант?
	Той се усмихна уморено.
	— Тия французи! — рече той. — Благодаря ви, но съвсем не съм воайор.
	— Господине — казах. — Съвсем не е това, което си мислите. Истински дуел. На пет метра, с пистолет, с трима полски патриоти. Самият аз съм малко нещо полски патриот и тъй като честта на Франция е на карта, нямам право да се измъквам. Разбирате ли?
	— Прекрасно — рече той. — Светът е пълен с полски патриоти. За жалост някои от тях са германци, французи или англичани. От това стават войните. Тъй че, за беда, не мога да ви бъда от помощ, господине. Виждате ли онази млада особа долу?
	Беше седнала на един диван, руса и всичко, точно онова, което е нужно на мъж в градска отпуска. Капитанът нагласи монокъла си и въздъхна.
	— Цели пет часа я убеждавах. Наложи се да танцувам три часа, да изхарча сума пари, да бъда бляскав, да я умолявам, да гукам нежно в едно такси, и тя най-сетне каза да. Не мога сега пък да й обясня, че трябва, преди да се качим горе да послужа за секундант на дуел. Пък и вече не съм на двайсет, два след полунощ е, наложи се пет часа да се боря, за да я убедя и сега съм просто смазан от умора. Вече нямам никакво желание, но аз също си падам малко полски патриот и нямам правото да се измъквам. Треперя при мисълта какво ще се получи. Накратко, господине, потърсете си друг секундант: и мен ме чака дуел. Помолете портиера.
	Отново се огледах наоколо. Сред хората, седящи по кръглите дивани в средата, имаше един господин с пижама, пардесю, пантофи, шапка, шал и тъжен нос, който сключваше ръце и вдигаше очи към небето всеки път, когато някоя по-близичка бомба се престореше, че пада върху него. Тази нощ ни бомбардираха особено грижливо. Стените се люлееха. Прозорците се пръскаха. Разни вещи падаха. Внимателно наблюдавах господина. Инстинктивно разпознавам хората, на които една униформа вдъхва силен и примесен с уважение страх. Те не могат нищо да откажат на облечените във власт. Отидох право при него и му обясних, че височайши причини изискват неговото присъствие като секундант на един дуел с пистолети, който ще се проведе на петия етаж на хотела. Той ми хвърли изплашен и умолителен поглед, но пред нахакания ми вид и нашивките се изправи с усмивка. Дори намери подходящите за момента думи:
	— Щастлив съм, че мога да дам моя принос за военните усилия на съюзниците — каза той.
	Качихме се пеша: по време на въздушна тревога асансьорите не работеха. Анемичните растения се тресяха в саксиите на всяка площадка. Малката Езра Паунд, увиснала на ръката ми, бе обхваната от отблъскваща литературна възбуда и шепнеше, вдигнала към мен мокри очи:
	— Вие ще убиете човек! Чувствам, че ще убиете човек!
	Моят секундант се подпираше на стената при всяко изсвистяване на бомба. Тримата поляци бяха антисемити и приеха моя избор на секундант като допълнително оскърбление. Въпреки всичко човечецът продължи да изкачва стълбите, както човек слиза в ада, със затворени очи и молитва на устните. По-горните етажи бяха напълно пусти и изоставени от обитателите си и аз заявих на полските патриоти, че коридорът ми се струва съвършено място за срещата. Поисках също разстоянието да бъде увеличено на десет крачки. Заявиха, че са съгласни, и започнаха да мерят разстоянието. Не държах да получа и най-малката драскотина в цялата тази история, но и не исках да рискувам да убия противника си, нито да го раня прекалено тежко, за да не си навлека неприятности. Труп в хотел в крайна сметка винаги привлича вниманието, а един тежко ранен не може да слезе по стълбите на собствен ход. От друга страна, като познавах полската чест — _honor polski_ — поисках гаранции, че няма да се наложи да се бия ред по ред с всеки от патриотите, ако първият бъде изваден от строя. Трябва да добавя още нещо: през цялата тази случка майка ми не изрази и най-малкото възражение. Вероятно е била щастлива да усети, че най-сетне правя нещо за Франция. А дуел с пистолет от десет крачки беше точно по вкуса й. Знаеше, че и Пушкин, и Лермонтов са убити при дуел с пистолет и ненапразно от осемгодишна възраст ме влачеше при лейтенант Свердловски.
	Приготвих се. Трябва да си призная, че не бях напълно хладнокръвен, от една страна, защото малката Езра Паунд ме изкарваше от кожата ми, а от друга, защото се боях, че заради някоя твърде близо паднала бомба в мига, в който стрелям, ръката ми може да трепне и последствията да бъдат доста неприятни за моята мишена.
	В крайна сметка застанахме в позиция в коридора, прицелих се колкото можах по-добре, но условията не бяха идеални, около нас кънтяха взривове и свистеше, и когато единият от поляците, който ръководеше дуела, се възползва от едно затишие и даде сигнал, уцелих противника си малко по-сериозно, отколкото беше здравословно за мен. Настанихме го удобно в апартамента, който бяхме наели, и малката Езра Паунд веднага се превърна в импровизирана болногледачка и милосърдна сестра, в очакване на нещо по-добро, тъй като лейтенантът в крайна сметка беше ранен само в рамото. След което дойде мигът на моя триумф. Поздравих противниците си, които на свой ред ме поздравиха с тракване на токовете по пруски маниер, а след това на най-добрия си полски и с най-чист варшавски акцент им казах високо и ясно какво мисля за тях. Изражението на слабоумие, който се разля по лицата им, когато пороят оскърбления, изречени на техния богат роден език започна да се излива върху тях, бе един от най-красивите мигове от кариерата ми на полски патриот и обилно възмезди силното раздразнение, което ми бяха причинили. Но не бях свършил с изненадите за тази вечер. Моят секундант, който по време на размяната на куршуми беше изчезнал в една от празните стаи, ме последва по стълбите със светнало лице. Изглежда беше забравил страха си и бомбите навън. С усмивка, която се разтегна по лицето му така, че чак започнах да се притеснявам за ушите му, той извади от портфейла си четири хубавички банкноти от по пет лири и се опита да ми ги напъха в ръката. И понеже отблъсквах с достойнство тази милостиня, той направи жест към апартамента, където бях оставил тримата поляци и на лош френски рече:
	— Всичките са антисемити! И аз съм поляк, и аз ги знам! Вземете, вземете!
	— Господине — казах му на полски, докато се опитваше да ми подпъхне банкнотите в джоба — моята полска чест, _moy honor polski_, не ми позволява да приема тези пари. Да живее Полша, господине, която е стар съюзник на моята страна!
	Видях как устата му се разтваря безмерно, очите му изразиха монументално неразбиране, каквото толкова обичам да виждам в хорските очи, и го оставих там с банкнотите в ръка, подсвирквайки взех стълбите надолу по две, по две, а оттам потънах в нощта.
	Още на другия ден сутринта една полицейска кола дойде да ме вземе в Одихам и след няколко доста неприятни момента, прекарани в „Скотланд ярд“, бях предаден на френските власти в генералния щаб на адмирал Мюзлие, където бях приятелски разпитан от лейтенанта на кораба „Ангасак“. Бяхме се разбрали, че полският лейтенант ще излезе от хотела, поддържан от приятелите си, като разиграва пиянство, но малката Езра Паунд не успяла да устои на изкушението да извика линейка и се оказах накиснат до ушите. Помогна ми фактът, че по това време добре подготвен летателен състав се намираше рядко в Свободна Франция, и следователно имаха нужда от мен, а също и от скорошното заминаване на моята ескадрила към чужди небеса, но предполагам, че майка ми също се беше поразвъртяла малко зад кулисите, защото се отървах със забележка, което никога на никого не е счупило крак, и след няколко дни бодро-бодро се качих на кораба за Африка.


>>	Глава XXXVII

	На борда на „Аръндел Касъл“ имаше стотина млади англичанки от добри семейства, всичките доброволки в женския шофьорски корпус. И така, петнайсетте дни плаване сред строго спазваното затъмнение на борда, ни направиха най-добро впечатление. Още се чудя как корабът не се подпали.
	Една вечер бях излязъл на мостика и опрян на парапета, гледах фосфоресциращата следа зад кораба, когато чух някой да приближава с котешка стъпка и една ръка хвана моята. Вече привикналите ми към тъмнината очи едва имаха време да разпознаят силуета на старши адютанта по дисциплината на нашата войскова част, а той вече поднасяше ръката ми към устните си и я покриваше с целувки. Явно имаше среща на мястото, където се намирах аз с някоя прелестна шофьорка, но тъй като беше излязъл от добре осветения салон и внезапно се бе оказал на тъмно, стана жертва на напълно простима грешка. Известно време снизходително го оставих да действа — много любопитно беше човек да види един старши адютант по дисциплината в действие — но тъй като устните му стигнаха на височината на мишницата ми, сметнах за по-правилно все пак да го светна и му казах с най-красивия си бас:
	— Съвсем не съм жената, за която ме вземате.
	Той нададе вой на ранено животно и започна да плюе, което намерих за не особено изящно. Дни наред се изчервяваше силно, когато ме срещнеше на мостика и аз му се усмихнех най-любезно. По това време животът беше млад и макар днес да сме мъртви, или поне повечето — Рок, паднал в Египет; Ла Мезон-ньов изчезнал в морето; Кастелен, убит в Русия; Крузе, убит в Габон; Гуманк в Крит; Канепа, паднал в Алжир; Малчарски, убит в Либия; Дьоларош, свален в Ел Фашер с Флюри-Ерар и Коген; Сен-Перьоз е още жив, но с един крак по-малко; Сандре, паднал в Африка; Грасе, загинал в Тубрук; Пербо, убит в Либия; Кларион, изчезнал в пустинята — та макар че днес почти всички сме мъртви, веселият ни нрав си остава и често се преоткриваме, живи всичките, в погледа на младите хора около нас. Животът е млад. Докато остарява, той става протяжност, става времетраене, става сбогуване. Научил ви е на всичко и няма повече какво да ви даде. Често ходя на места, където се събират млади хора, за да се опитам да намеря онова, което съм изгубил. Понякога разпознавам лицето на другар, убит на двайсет. Често виждам същите жестове, същия смях, същите очи. По нещичко винаги остава. И тогава ми се случва да повярвам почти — почти — че и у мен е останало нещичко от онзи, който съм бил преди двайсет години, че не съм изчезнал съвсем. И тогава поизправям рамене, вземам си рапирата, отивам с отривиста стъпка в градината, поглеждам небето и кръстосвам шпага. Понякога пък се качвам на моя си хълм и жонглирам с три, четири топки, за да им покажа, че не съм изгубил сръчност и че все още трябва да се съобразяват с мен. Тях? Те? Знам, че никой не ме гледа, но изпитвам нужда да си доказвам, че все още съм способен да бъда наивен. Истината е, че бях победен, но бях само победен, и никой на нищо не ме научи. Нито на мъдрост, нито на примирение. Изтягам се на слънце на пясъка на Биг Сур и усещам в цялото си тяло младостта и мъжеството на всички онези, които ще дойдат след мен, и ги очаквам доверчиво, докато гледам тюлените и китовете с фонтаните, които по това време на годината минават със стотици, и слушам Океана, затварям очи, усмихвам се и знам, че всички сме тук и сме готови да започнем отначало.
	Майка ми почти всяка вечер идваше на мостика да ми прави компания, заедно се облакътявахме на парапета и гледахме съвсем бялата пенеста следа, от която изникваха нощта и звездите. Нощта избликваше от фосфоресциращата следа, извисяваше се до небето и избухваше там в звездни вейки, които ни държаха надвесени над вълните до първата виделина на утрото, а вече близо до Африка зората помиташе Океана с един замах от край докрай и небето се оказваше тук, изведнъж, напълно озарено, а сърцето ми още биеше в нощен ритъм и очите ми още вярваха, че е мрак. Но аз съм стар звездояд и се доверявам най-охотно на нощта. Майка ми пушеше все по толкова и на няколко пъти, докато си стояхме облакътени на ръба на нощта, за малко да й припомня, че има затъмнение и че заради подводниците пушенето на мостика е забранено. А след това се поусмихвах на своята наивност, тъй като би трябвало да знам, че докато тя стои до мен, подводници-неподводници, нищо не може да ни се случи.
	— Нищичко не си написал месеци вече — казваше тя с укор.
	— Война е, нали?
	— Това не е причина. Трябва да пишеш.
	И въздъхваше.
	— Винаги съм искала да бъда велика артистка.
	Сърцето ми се свиваше.
	— Не бой се, мамо — казвах. — Ти ще бъдеш велика артистка, ще бъдеш известна. Ще го уредя.
	Млъкваше за малко. Почти виждах силуета й, следата от белите й коси, червената точка на голоаза. Измислях я около себе си с цялата обич и преданост, на които бях способен.
	— Знаеш ли, трябва да ти призная нещо. Не ти казах истината.
	— Истината за какво?
	— Всъщност, не съм била велика трагична актриса. Не е съвсем точно. Правих театър, вярно е. Но нещата не стигнаха кой знае колко далеч.
	— Знам — казвах й полечка. — Ще бъдеш велика актриса, обещавам ти. Произведенията ми ще бъдат преведени на всички езици по света.
	— Но ти не работиш — казваше ми тя тъжно. — Как да се получат нещата, като не правиш нищо?
	Захванах се за работа. Трудно беше да се заеме човек с нещо дългосрочно на мостика на кораб в разгара на войната или в миниатюрна каюта, делена с двама другари, затова реших да напиша четири-пет разказа, всеки от които щеше да слави мъжеството на хората в борбата им срещу неправдата и потисничеството. Когато разказите бяха завършени, ги обединих в един по-обширен разказ, нещо като фреска на Съпротивата и на отказа ни да се подчиним, като вложих разказите в устата на един от персонажите на романа по старата традиция на разказвачите от пикареските. Така, ако ме убиеха, преди да съм завършил цялата книга, поне щях да оставя след себе си няколко разказа, дълбоко закотвени в основната тема на моя живот, и майка ми щеше да види, че и аз като нея съм се опитал с всички сили. Ето така първият разказ от романа ми „Европейско възпитание“ беше написан на борда на кораба, който ни отнасяше към битките в африканското небе. Веднага го прочетох на майка ми на мостика в първия шепот на зората. Изглеждаше доволна.
	— Толстой! — рече ми тя простичко. — Горки!
	А сетне, от учтивост към моята страна, добави:
	— Проспер Мериме!
	През тези нощи ми говореше по-откровено и доверчиво, отколкото предишните. Вероятно защото си въобразяваше, че вече не съм дете. Вероятно просто защото морето и небето предразполагаха към споделяне и сякаш около нас следа не оставяше нищо, освен бялата пяна, мимолетна и тя в тишината наоколо. А вероятно и защото отивах да се бия за нея и тя искаше да придаде нова сила на ръката, на която все още не бе имала време дори да се облегне. Надвесен над вълните, черпех с пълни шепи от миналото: откъслеци от разменени някога думи, хиляди пъти чувани изрази, пози и жестове, запечатали се в очите ми, основните теми, които се нижеха през живота й като нишки светлина, които сама тъчеше и за които неспирно се държеше.
	— Франция е най-красивото възможно нещо на света — казваше тя с дребната си наивна усмивка. — Ето затова искам да си французин.
	— Добре, де, вече е сторено, нали?
	Тя замълчаваше. След това, с лека въздишка:
	— Ще се наложи много да се биеш — рече.
	— Бях ранен в крака — припомних й аз. — Ето, пипни.
	Протегнах крака с парченцето олово в бедрото. Винаги съм отказвал да ми извадят това парче олово. Тя много държеше на него.
	— И все пак, пази се — помоли ме тя.
	— Ще се пазя.
	Често в разгара на операциите, които предшестваха отплаването ни, когато от осколките и ударната вълна от взривовете по корпуса на самолета се чуваше шум като от силен отлив, се сещах за думите на майка ми: „Пази се!“ и не успявах да сдържа една лека усмивка.
	— Какво направи с документа по право?
	— Искаш да кажеш с дипломата?
	— Да. Да не си я изгубил?
	— Не, някъде из куфара е.
	Наясно съм какво й се въртеше из ума. Около нас морето сякаш спеше и корабът следваше неговите въздишки. Чувахме глухото тракане на машините. Откровено си признавам, че се боях от навлизането на майка ми в света на дипломацията, чиито врати, както тя се надяваше, тази диплома трябваше да ми отвори някой ден. От десет години вече всеки месец лъскаше стария ни имперски сребърен сервиз, предвиждайки деня, в който ще се наложи „да приемам“. Не познавах никакви посланици, още по-малко посланиши, и си ги представях до една като олицетворение на такт, изкусност в живота, осанка и сдържаност. В светлината на петнайсет години опит оттогава насам и по този въпрос съм се върнал към по-човечно схващане за нещата. Но по онова време имах твърде възторжена представа за кариерата. Тъй че малко боязливо се питах дали майка ми няма леко да ме притеснява при изпълнение на моите функции. Да пази Господ, никога не съм й споделял на глас своите съмнения, но тя се беше научила да разчита мълчанието ми.
	— Не се притеснявай — успокои ме тя. — Умея да приемам.
	— Слушай, мамо, не става дума за това…
	— Ако те е срам от майка ти, само кажи…
	— Мамо, моля те…
	— Но ще трябват много пари. Бащата на Илона трябва да й даде добра зестра… ти не си кой да е. Ще ида при него. Ще поговорим. Знам, че обичаш Илона, но човек не бива да си губи ума. Ще му река: „Това имаме, това даваме. А вие какво ще дадете?“
	Стисках глава в ръце. Усмихвах се, но сълзите се стичаха по бузите ми.
	— Разбира се, мамо, разбира се. Така ще бъде. Така ще бъде. Ще сторя каквото искаш. Ще бъда посланик. Ще бъда велик поет. Ще бъда Гинемер. Но дай ми време. Лекувай се. Ходи редовно на лекар.
	— Стар кон съм аз. Дотук съм изкарала — и по-натам ще стигна.
	— Уредих да ти носят инсулин през Швейцария. Най-добрия инсулин. Едно момиче на кораба ми обеща да се погрижи.
	Мери Бойд ми бе обещала да се погрижи за това и макар никога след това да не я срещнах отново, в продължение на години, чак до година след войната, инсулинът продължил да пристига през Швейцария в Хотел — пансион „Мермон“. Не съм открил Мери Бойд, за да й благодаря. Надявам се да е още жива. Надявам се, че ще прочете тези редове.
	Изтрих лицето си и въздъхнах дълбоко. Нищо не беше по-пусто от мостика до мен. Зората беше настъпила с летящите си риби. И внезапно, ясно и невероятно отчетливо чух как тишината казва в ухото ми:
	— Побързай. Побързай.
	Още миг останах на мостика, като се опитвах да се успокоя, или може би в търсене на противника. Но противникът не се показваше. Само немците бяха там. Усещах празнотата в юмруците си, а над главата ми необятността, вечността и всичко недостъпно обграждаха арената с милиард напълно равнодушни към нашата най-стара битка усмивки.


>>	Глава XXXVIII

	Първите й писма бяха стигнали до мен малко след пристигането ми в Англия. Бяха изпратени нелегално до Швейцария, откъдето една приятелка на майка ми ми ги препращаше редовно. Нито едно от тях не носеше дата. До завръщането ми в Ница, три години и шест месеца по-късно, до навечерието на завръщането ми у дома тези писма без дата, извън времето, ме следваха предано навсякъде. Така в продължение на три години и половина ме крепяха един дъх и една воля, по-силни от моите, и тази пъпна връв вливаше във вените ми храбростта на сърце, по-добре закалено от онова, което поддържаше живота ми. В тези писма имаше лирично кресчендо и майка ми изглежда беше приела за даденост, че правя чудеса от ловкост при изпълнение на номера с непобедимостта на човека, по-силен от Растели, жонгльора, по-блестящ от Тилден, тенисиста, и по-храбър от Гинемер. Всъщност подвизите ми все още не се бяха материализирали, но правех всичко възможно да се поддържам във форма. Всеки ден правех по половин час физкултура, половин час бягане и четвърт час вдигане на тежести и гири. Продължавах да жонглирам с шест топки и не губех надежда, че ще хвана и седмата. Продължавах също да работя по романа си „Европейско възпитание“ и четирите разказа, които трябваше да бъдат включени в корпуса на повествованието, вече бяха завършени. Твърдо вярвах, че човек може, в литературата, както и в живота, да пречупи света през вдъхновението си и да го върне към истинското му призвание, което е призванието на добре сътворено и добре обмислено произведение. Вярвах в красотата и следователно в справедливостта. Талантът на майка ми ме подтикваше да искам да й подаря онзи шедьовър на изкуството и живота, който тя толкова бе мечтала за мен, и за който толкова здраво бе работила и вярвала. Струваше ми се невъзможно да й бъде отказана справедливостта на сбъдването, защото ми се струваше изключено в живота чак толкова да липсва изкуство. Наивността и въображението й, вярата й в чудодействата, която я бе довела дотам да вижда в едно изгубено в някаква затънтена провинция на Източна Полша дете бъдещ голям френски писател и посланик на Франция, продължаваха да живеят в мен с цялата сила на добре разказаните истории. Все още приемах живота като литературен жанр.
	В писмата си майка ми описваше моите подвизи, за които четях, признавам, с известно удоволствие. „Славни мой и обични синко, пишеше ми тя. Във вестниците четем с възторг и признателност разказите за твоите юначни подвизи. В небето на Кьолн, на Бремен, на Хамбург разтворените ти криле всяват ужас в сърцето на врага.“ Познавах я добре и добре разбирах какво искаше да каже. За нея всеки път, когато самолет на КВС бомбардираше дадена цел, аз бях на борда. Във всяка бомба разпознаваше моя глас. Бях на всички фронтове и карах врага да трепери. Едновременно преследвах и бомбардирах, и всеки път, когато английската авиация свалеше самолет, тя най-естествено ми приписваше тази победа. Пътеките между сергиите на пазара „Бюфа“ сигурно са кънтели от екота на моите подвизи. В края на краищата тя ме познаваше. Та нали прекрасно знаеше, че шампионата по пинг-понг в Ница през 1932-а го бях спечелил аз.
	„Любими синко, цяла Ница се гордее с теб. Отидох при учителите ти в гимназията и ги осведомих. Радиото от Лондон ни говори какъв огън и жупел хвърляш над Германия, но е добре, че не споменават името ти. Това би могло да ми докара неприятности.“ В мислите на старата дама от Хотел — пансион „Мермон“ името ми беше във всяко комюнике от фронта, във всеки гневен вик на Хитлер. Седнала в стаичката си, тя слушаше „ВВС“, което й говореше само за мен, и почти виждах възторжената й усмивка. И никак не беше изненадана. Точно това и очакваше от мен. Винаги го е знаела. Винаги го е казвала. Винаги е била наясно кой съм аз.
	Само едно ме притесняваше — през цялото това време аз не успявах да кръстосам шпага с врага. Още при първите ми полети над Африка отказът да ме оставят да спазя обещанието си бе ясно заявен и небето около мен се превърна отново в тенискорта на Имперския парк, където един обезумял млад клоун танцуваше будеща смях жига, докато преследваше неуловимите топки, под погледа на развеселената публика.
	В Кано, Нигерия, самолетът ни попадна в пясъчна буря, докосна едно дърво и падна, като издълба метър дупка в земята, излязохме зашеметени, но невредими за голямо възмущение на служещите в КВС, тъй като по това време летателните машини бяха безценна рядкост, много по-безценна от живота на тия непохватни французи.
	На другия ден, когато заех мястото си в друг самолет и с друг пилот, отново паднах, след като нашият „Бленхайм“ тръгна да излита, килна се на една страна и се запали, докато ние излязохме от пламъците едва-едва опърлени.
	По това време имахме твърде много екипажи и малко самолети. Тъй като в Майдагури умирах от скука в пълно бездействие, прекъсвано единствено от дълго препускане на кон из пустинната равнина, помолих за разрешение и получих възможността да направя няколко съвместни полета по голямата въздушна магистрала Златен бряг-Нигерия-чад-Судан-Египет. Самолетите пристигаха в контейнери в Такоради, там ги сглобяваха, а след това прелитаха през цяла Африка до боевете в Либия.
	Имах случай да направя само един съвместен полет, пък и моят „Бленхайм“ така и не пристигна в Кайро. Разби се на север от Лагос в равнината. На борда бях като пътник, за да се запозная с маршрута. Новозеландският ми пилот и щурманът загинаха. Аз нямах и драскотина, но не бях и добре. Има нещо отблъскващо в гледката на една смазана глава с продънено и изпонадупчено лице и в невероятната гмеж от мухи, с които пустинята винаги съумява да ви обгради. А хората изглеждат невероятно големи, когато се налага да им дълбаеш последен дом с голи ръце. Скоростта, с която мухите се скупчват и заблестяват на слънцето с всички съчетания, които синьото и зеленото правят с красивото червено, също е доста страшна.
	След няколко часа жужаща близост нервите ми започнаха да не издържат. Когато самолетите, изпратени да ни търсят, започваха да се въртят около мен, размахвах ръце да ги гоня, объркал тяхното бръмчене с това на насекомите, които се силеха да кацат по устните и челото им.
	Виждах майка ми. Стоеше с оборена на една страна глава и полупритворени очи. Притискаше сърцето си с ръка. Бях я видял в тази поза преди толкова години вече, по време на първата й инсулинова кома. Лицето й беше сиво. Сигурно е правила невъобразими усилия, но не й е стигнала сила, за да спаси всички синове по света. Успя да спаси само своя.
	— Мамо — рекох, вдигайки очи. — Мамо.
	Тя ме гледаше.
	— Беше ми обещал да се пазиш — рече тя.
	— Не пилотирах аз.
	Все пак усетих порив да се бия. Сред провизиите ни на борда имаше чувал зелени африкански портокали. Влязох в пилотската кабина и ги взех. Още се виждам как, изправен до изгорелия самолет, жонглирам с пет портокала, въпреки сълзите, които от време на време замъгляваха зрението ми. Всеки път, когато паниката ме стисваше за гърлото, вземах портокалите и започвах да жонглирам. Не беше само за да се взема в ръце. Беше и въпрос на стил и предизвикателство. Това беше всичко, което можех да направя, за да заявя своето достойнство и върховенството на човека над всичко, което му се случва.
	Останах там трийсет и осем часа. Открили ме в пилотската кабина със затворен покрив, в пъклена жега, в безсъзнание и наполовина дехидратиран, но без нито една муха по мене.
	Така беше по време на целия ми престой в Африка. Всеки път, щом се устремях, небето ме отхвърляше с гръм и трясък, и ми се струваше, че в грохота на падането си, чувам изблик на глупашки присмехулен кикот. Сваляха ме на тепиха изненадващо редовно и изтърсен на задника си до изпотрошената машина и в джоба с последното писмо, в което майка ми говореше с непоклатима вяра за моите подвизи, увесвах нос, въздъхвах, а след това ставах и отново се опитвах с всички сили.
	Не мисля, че за пет години война, половината от които с ескадрилата и прекъсвана само от престоите в болницата, съм извършил повече от четири или пет бойни мисии, за които днес си спомням със смътното чувство, че съм бил добър син. Месеците си вървяха в еднообразието на рутинните полети или на такива, които приличаха повече на градски транспорт, отколкото на легенда с позлатени краища. Разпределен с няколко другари в Банги, към ФЕА (Френска Екваториална Африка), да осигуряваме въздушната защита на една територия, застрашавана единствено от комарите, скоро раздразнението ни стигна дотам, да започнем да бомбардираме с гипсови бомби двореца на Губернатора, за да намекнем дискретно на властите за нашето нетърпение. Дори не бяхме наказани. След това се опитахме да станем нежелани, като организирахме по улиците на малкия град шествие от чернокожи граждани с плакати, гласящи: „Авиаторите — на фронта!“. Нервното ни напрежение се мъчеше да се освободи в игри, които често имаха трагични последствия. Луди акробатики на борда на уморени машини и нарочно търсене на опасността струваха живота на неколцина измежду нас. Стрелвайки се ниско над земята към стадо слонове в белгийско Конго, самолетът ни се блъсна в едно от животните и уби едновременно пилота и слона. Щом излязох от отломките на люсиола, бях посрещнат от удари с приклад и почти убит от един цивилен горски, чиито възмутени думи: „Никой няма право да се отнася така с живота“ задълго останаха в паметта ми. Бях почетен с петнайсет дни строг арест, който използвах, за да прекопая градинката на бунгалото си, където тревата поникваше всяка сутрин, по-скоро дори от брадата по бузите ми, а след това отново отидох в Банги и зачаках там, докато един приятелски жест на Астие дьо Вият най-сетне ми върна мястото в ескадрилата, която действаше на абисинския фронт.
	Тъй че дължа да заявя ясно: нищо не направих. Нищо, най-вече като се сетим за надеждите и вярата на една стара жена, която ме очакваше. Борих се. Но не съм се бил истински.
	Някои моменти, които изглежда съм преживял по онова време, напълно убягват от паметта ми. Един другар, Перие, чиито думи никога не бих подложил на съмнение, дълго след войната ми разказа, че когато късно една нощ се бил върнал в бунгалото, което по това време споделяхме с него във Фор Лами, ме намерил под мрежата за комари с дулото на револвера, долепено до слепоочието, и че едвам успял да се хвърли върху мен, за да отклони изстрела. Изглежда съм обяснил жеста си с отчаянието, което съм изпитвал от факта, че във Франция съм зарязал болната си, стара и немощна майка само за да дойда да гния тук ненужен, далеч от фронта, в този африкански пущинак. Не помня нищо от тази срамна случка и която никак не ми подхожда, тъй като в моментите на отчаяние, колкото опустошителни, толкова и мимолетни, се обръщам срещу външния свят и срещу себе си и признавам, че наместо да си отрежа ухото като Ван Гог, по-скоро в добрите си моменти бих се сетил за чуждите уши. Но трябва да добавя, че месеците, които предшестваха септември 1941-а са останали в ума ми като доста смътен спомен, заради лошия тиф, който ме хвана по това време и който ме доведе до последно причастие, изтри цели епизоди от паметта ми и накара лекарите да кажат, че дори да съм се бил оправел, никога нямало да си възвърна разсъдъка.
	Тъй че, присъединих се към ескадрилата в Судан, но бойните действия в Етиопия вече приключваха, и тръгвайки от летище „Гордънс Трий“ в Хартум, вече не срещахме италиански изтребители, а няколкото стълба дим от противовъздушните оръдия в далечината приличаха на последните въздишки на победен човек. Връщахме се по залез, за да покиснем в двете нощни заведения, където англичаните бяха „интернирали“ две трупи унгарски танцьорки, изненадани в Египет от влизането на страната им във войната срещу Съюзниците, и призори тръгвахме на нова разходка без враг на хоризонта. Нищо не успях да дам. Можете да си представите с какво чувство на гнет и срам четях писмата, в които майка ми пееше за своята вяра и удивление. Вместо да се издигна до висотата на всичко, което тя очакваше от мен, се бях принизил до компанията на горките момичета, чиито красиви лица измършавяваха пред погледа ни под безмилостното майско суданско слънце. Непрекъснато изпитвах страшното чувство на безсилие и правех всичко, за да излъжа себе си и да си докажа, че не съм напълно лишен от мъжественост.


>>	Глава XXXIX

	Моята угнетеност се примесваше с непрестанната парлива мисъл за един наскоро преживян миг щастие. Ако не съм споменал за него досега, то е поради липса на талант. Всеки път щом вдигна глава и хвана тефтера, слабият глас и оскъдните ми възможности ми се струват същинско оскърбление към всичко, което искам да кажа, към всичко, което съм обичал. Може би един ден някой велик писател ще открие в преживяното от мен достойно за него вдъхновение и няма да съм го скицирал напразно.
	В Банги живеех в малко бунгало, изгубено сред банановите дървета, в подножието на един хълм, над който луната всяка вечер се надвесваше като светещ бухал. Всяка вечер сядах на терасата на клуба на брега на реката, точно срещу Конго, което започваше на другия бряг, и слушах единствената плоча, която имаха там: _Remember our forgotten men_*.
	[* Да си спомним нашите забравени мъже (англ.). — Б.пр.]
	Видях я една вечер да върви по пътя с голи гърди и да носи на главата си кошница с плодове.
	Цялото великолепие на женското тяло в най-нежното му юношество, цялата красота на живота, на надеждата, на усмивката, и походка, сякаш нищо не може да й се случи. Луизон беше на шестнайсет и когато гърдите й ми поднасяха две сърца, понякога имах чувството, че съм удържал всичко и всичко съм изпълнил. Отидох при родителите й и отпразнувахме нашия съюз според обичаите на тяхното племе, а австрийският принц Щаремберг, превратностите на чийто бурен живот го бяха превърнали в пилот от моята ескадрила, ми беше кум. Луизон дойде да живее при мен. Никога през живота си не съм изпитвал по-голяма радост да гледам и да слушам. Тя не говореше и думичка френски и от онова, което казваше не разбирах нищо, освен че животът е красив, щастлив и неопетнен. Беше глас, който навеки оставя човек равнодушен към всяка друга музика. Не я изпусках от очи. Изящните черти и нечувано крехките връзки, веселите очи, меката коса — но какво бих могъл да кажа тук, без да изневеря на своя спомен и на съвършенството, което съм познал? А след това се усетих, че покашля, и много обезпокоен, решил вече, че е туберкулоза в това твърде красиво, за да е в сигурност тяло, я изпратих на преглед при военния лекар майор Вин. Кашлицата не беше нищо особено, но Луизон имаше странно петно на лявата ръка, което стреснало лекаря. Той дойде същата вечер при мен в бунгалото. Изглеждаше притеснен. Всички знаеха, че съм щастлив. То се набиваше в очи. Съобщи ми, че малката е болна от проказа, и трябва да се разделя с нея. Каза го не много убедено. Дълго време отричах. Чисто и просто отричах. Не успявах да повярвам в подобно престъпление. Прекарах ужасна нощ с Луизон, докато я гледах как спи в ръцете ми, с лице, дори в съня обитавано от радост. И до днес не знам дали я обичах или не можех да отделя очи от нея. Държах Луизон в прегръдките си колкото можах по-дълго. Вин не ми каза нищо, не ме упрекна. Само свиваше рамене, докато ругаех, богохулствах и сипех закани. Луизон започна лечение, но всяка вечер се връщаше да спи при мен. Никога нищо не съм притискал до себе си с повече нежност и с повече болка. Съгласих да се разделим чак когато ми обясниха, с вестникарска статия в ръка като доказателство — понеже не хващах много вяра — че в Леополдвил срещу бацила на Хансен били експериментирали с ново лекарство, което дало сигурни резултати за забавяне, а вероятно и за лечение на болестта. Натоварих Луизон на прословутото „летящо крило“, което по това време адютант Субабер пилотираше между Бразавил и Банги. Тя тръгна, а аз останах на пистата опустошен, със стиснати юмруци и с усещането, че не Франция, ами целият свят е окупиран от врага.
	На всеки две седмици един „Бленхайм“, пилотиран от Ирлеман осъществяваше военна връзка с Браза, и се уговорихме, че при следващия полет тръгвам с него. Усещах цялото си тяло кухо, усещах отсъствието на Луизон с всяка пора на кожата си. Струваше ми се, че ръцете ми са някакви ненужни вещи.
	Самолетът на Ирлеман, който очаквах в Банги, изгубил една перка над Конго, и се разбил в наводнената гора. Ирлеман, Бекар и Крузе загинали моментално, механикът Куртио бил със счупен крак, единствено радистът, Трасе, се отървал невредим. За да сигнализира за своето присъствие, му хрумнало да стреля с картечницата на всеки половин час.
	И всеки път селяните от едно съседно племе, които видели самолета да пада и идвали на помощ, се разбягвали ужасени. Останали там три дни и Куртио, който не можел да мръдне, за малко да полудее, докато ден и нощ се борел срещу червените мравки, които се мъчели да стигнат до раната му. Често бях пътувал в един екипаж с Ирлеман и Бекар; за щастие една сякаш изпратена от небето малария ми помогна да забравя всичко за седмица.
	И тъй, пътуването ми до Бразавил беше отложено за след месец, докато чакам завръщането на Субабер. Но Субабер също изчезна в горите на Конго със странното „летящо крило“, което единствени той и американецът Джим Молисън умееха да пилотират. Получих заповед да се явя в ескадрилата си на абисинския фронт. Тогава не знаех, че битките с италианците са кажи-речи приключили и че от мен няма да има никаква полза. Подчиних се. И никога повече не видях Луизон. На два-три пъти получих новини за нея от мои другари. Лекували я добре. Имали надежда. Тя питала кога ще се върна. Била весела. И след това завеса. Пращах писма и запитвания по каналния ред, както и няколко доста откровени телеграми. Нищо. Военните власти запазиха ледено мълчание. Аз вилнеех, протестирах — най-милият глас на света ме зовеше от някой тъжен африкански лазарет. Изпратиха ме в Либия. Подканиха ме също така да се прегледам, за да се види дали не съм болен от проказа. Не бях. Но не бях добре. Не знаех, че човек може до такава степен да бъде обладан от един глас, от една шия, от едни рамене, от едни длани. Искам да кажа, тя имаше очи, в които ми беше толкова хубаво да живея, че оттогава не знам къде да се дяна.


>>	Глава XL

	Писмата на майка ми ставаха по-кратки: набързо надраскани с молив, те пристигаха при мен по четири-пет едновременно. Била добре. Не й липсвал инсулин. „Славни мой синко, гордея се с теб… Да живее Франция!“ Сядах на маса на покрива на „Роаял“, откъдето се виждаха водите на Нил и миражи, от които градът сякаш се носеше по хиляди пламтящи езера, и си стоях така, с пакета писма в ръка, сред унгарски бардами, канадски, южноафрикански и австралийски летци, които се тълпяха по дансинга и около бара в опит да придумат някое от красивите момичета да им окаже благоволение за през нощта — те всички си плащаха, само французите не плащаха, което означава, че дори след поражението си Франция бе запазила своя престиж. Четях и препрочитах изпълнените с вяра и нежност думи, а малката Ариана, сърдечна приятелка на един от най-храбрите ни старши адютанти, сядаше от време на време на масата ми между два танца и ме гледаше с любопитство.
	— Обича ли те? — питаше тя.
	Кимвах, без колебание и без фалшива скромност.
	— Ами ти?
	Както винаги го играех корав и стара пушка.
	— О!, нали знаеш, аз — жените… — отвръщах й аз. — Една изгубена, десет намерени.
	— Не се ли боиш, че докато те няма, ще ти изневери?
	— Ами, да ти кажа, не — отвръщах.
	— Дори ако това продължи с години?
	— Дори ако това продължи с години.
	— Хайде сега, нали все пак не мислиш, че една нормална жена може да стои с години и години сама, без мъж, само заради твоите хубави очи?
	— Мисля, представи си — отговарях. — Виждал съм го отблизо. Познавам една жена, която остана години и години без мъж само заради нечии хубави очи.
	И тъй, качихме се към Либия за втората офанзива срещу Ромел и още в първите дни шестима другари французи и деветима англичани загинаха в най-трагичната ни катастрофа. Нея сутрин _хамсинът_ духал здравата и щом излетели срещу вятъра под командването на Сен-Перьоз, пилотите ни и трите бленхайма видели как от пясъчните вихрушки изскачат три английски бленхайма, объркали посоката, и се носят към тях с попътен вятър в гърба. На борда на самолетите имало три тона бомби, а двете формации вече били набрали скорост за излитане — онзи миг между небето и земята, когато не са възможни никакви маневри. Само Сен-Перьоз, с Бимон като наблюдател, успял да избегне сблъсъка. Всички останали се изпарили. Хората гледали как с часове кучета тичат насам-натам с парчета месо в уста.
	За щастие, в този ден не бях на борда. В момента на експлозията тъкмо получавах последно причастие в болницата в Дамаск.
	Бях прихванал тиф с кръвоизливи в червата и лекуващите лекарите, капитан Гюйон и майор Вин, мислели, че шансът ми да оцелея не е дори едно на хиляда. Бил съм претърпял пет кръвопреливания, но кръвотеченията продължавали, и другарите ми се сменяли до леглото ми да ми даряват кръв. Бях лекуван с истинска християнска всеотдайност от една млада арменска монахиня, сестра Фелисиен, от ордена „Свети Йосиф“, която днес живее в метоха край Витлеем. Бълнуването ми продължило петнайсетина дни, но бяха нужни шест седмици, за да си върна напълно разсъдъка: дълго пазих едно прошение до генерал Де Гол, в което протестирах срещу административната грешка, вследствие на която вече не съм бил включен в списъка на живите, което на свой ред имало за последица, както подчертавах, че войниците и подофицерите не ме поздравявали, все едно не съм бил съществувал. Трябва да кажа, че тъкмо бях повишен в младши лейтенант, и след случката в Авор много държах на нашивката си и на външните знаци на уважение, които ми се полагаха.
	В крайна сметка, на лекарите им се сторило, че ми остават само няколко часа живот, и другарите ми от въздушната база в Дамаск били повикани да застанат на почетна стража край моето тяло в параклиса на болницата, а ковчегът вече бил донесен в стаята ми от санитаря сенегалец. При едно от свестяванията, които обикновено се получават след кръвоизлив, щом също като при кръвопускане треската поутихне, забелязах ковчега в долния край на леглото, и привидял в това нов незнаен капан, избягах начаса; намерих сили да се изправя и да се завлека върху слабите си като кибритени клечки крака до градината, където един млад, възстановяващ се от тиф болен, се припичаше на слънце, и когато нещастникът видя към него да приближава залитащо, чисто голо привидение, с едната офицерска шапка на главата, изпищя и се вейна към охранителния пост, а същата вечер състоянието му се влоши. В своето бълнуване съм си сложил подофицерската фуражка с чисто новата наскоро придобита нашивка и съм отказал да се разделя с нея, което изглежда доказва, че унижението, претърпяно три години по-рано в Авор, е било по-силно, отколкото предполагах. Хриповете на агония, които съм издавал, май приличали досущ на шума от гъргорещ празен сифон. И скъпият ми Бимон, дотичал от Либия, за да ме види, по-късно сподели, че намирал начина, по който се вкопчвам, за леко смущаващ и дори непристоен. Бил съм се поувлякъл с ината. Изцяло съм бил лишен от изящество и изисканост. Както се казва, драпал съм на колене и лакти. Било леко отблъскващо. Почти като да гледаш скъперник, стиснал здраво парите си. И с онази тънка присмехулна усмивчица, която така му отиваше и която се надявам, че някъде из Екваториална Африка, където живее, е съхранил въпреки хода на годините, ми рече:
	— Изглеждаше, сякаш държиш на живота.
	Беше минала седмица откак ми бяха дали последното причастие и признавам, че не е било нужно да създавам толкова затруднения. Но бях лош играч. Отказвах да се призная за победен. Не принадлежах на себе си. Трябваше да удържа на обещанието си, да се прибера у дома, покрит със слава след стотина славни победи, да напиша „Война и мир“, да стана посланик на Франция, накратко, да позволя на таланта на майка ми да се изяви. На всичкото отгоре отказвах да се подчиня на нещо безформено. Един истински артист не се оставя да бъде победен от материала, с който работи, опитва се да наложи своето въображение върху необработения материал, опитва се да придаде форма на масата, смисъл, изражение. Отказвах да позволя животът на майка ми да свърши по най-глупавия начин в отделението за заразноболни на болницата в Дамаск. Цялата ми потребност от изкуство и вкусът ми към красота, тоест към справедливост, не ми позволяваха да зарежа живата си творба, преди да съм видял как тя приема форма, преди да съм озарил света около себе си, дори само за миг, с някакво вълнуващо значение и братско чувство. Нямаше да се подпиша с името си под споразумението, което боговете протягаха към мен, споразумение за безличие, за небитие, за нелепица. Не можеше да съм чак толкова бездарен.
	Макар ужасно да се изкушавах да зарежа всичко. Тялото ми бе покрито с гнойни язви, иглите, през които капка по капка ми вливаха серум, бяха забити във вените ми в продължение на часове и ме караха да се чувствам като омотан в бодлива тел, езикът ми беше разяден от рана, челюстта отляво, спукана при катастрофата в „Мериняк“, се бе възпалила и едно парченце се беше отчупило, като беше пробило венеца, без никой да посмее да го пипне поради страх от нов кръвоизлив, продължавах да кървя под себе си, треската беше такава, че увиеха ли ме в леден чаршаф, тялото ми възвръщаше температурата си само след няколко минути, а на всичкото отгоре лекарите с интерес откриха, че през всичкото това време съм давал подслон на огромна тения, която сега излизаше от вътрешностите ми метър по метър. Години наред след болестта, като срещнех някой от лекуващите лекари, той ме поглеждаше невярващо и казваше:
	— Дори не знаете откъде се върнахте.
	Възможно е, но боговете бяха пропуснали да прережат пъпната връв. Ревниви към всяка човешка ръка, силеща се да придаде на съдбата форма и смисъл, те се бяха нахвърлили върху мен така, че от тялото ми бе останала само една кървяща рана, но нищичко не бяха схванали от обичта. Бяха пропуснали да отрежат пъпната връв и оцелях. Волята, жизнената сила и мъжеството на майка ми продължаваха да се вливат в мен и да ме хранят.
	Искрицата живот, която още тлееше, се разпали от буйния огън на свещения гняв, който ме обхвана, когато видях свещеника да влиза в стаята, за да ми даде последно причастие.
	Когато видях този брадат мъж, облечен в бяло и виолетово, да върви към мен с твърда стъпка, размахал кръста напред, и като разбрах какво ми предлага, ми се стори, че виждам лично Сатаната. За изумление на монахинята, която ме подкрепяше, аз, който можех само да хриптя, произнесох високо и ясно:
	— Няма начин, не се урежда.
	След това изчезнах за няколко минути и когато отново изплувах на повърхността, доброто бе извършено. Но не успяха да ме убедят. Бях твърдо решен да се върна в Ница, на пазара „Бюфа“, в офицерската си униформа, с натежала от ордени гръд и с майка ми под ръка. След което щяхме да идем може би на „Разходката на англичаните“ да направим една обиколка под аплодисментите. „Приветствайте френската грандама от Хотел — пансион «Мермон», тя се върна от война с петнайсет ордена, покри се със слава в авиацията и синът й може да се гордее с нея!“ Възрастните господа сваляха почтително шапки, изпявахме „Марсилезата“, някой прошепваше: „Все още са свързани с пъпна връв“, и наистина, ясно виждах дългата гумена тръбичка, която излизаше от вените ми и се усмихвах победоносно. Ето това е изкуство! Ето това е спазено обещание! А искаха от мен да се откажа от мисията си, под предлог, че лекарите ме били обрекли, че последното причастие ми било дадено и че другарите ми вече се канели да сложат белите ръкавици и да ми отдадат последна почит в погребалния параклис? Е, не, няма да стане! По-скоро ще живея — както виждате, не отстъпвах пред никакви крайности.
	Не умрях. Възстанових се. Не стана бързо. Треската спадна, след това изчезна, но продължавах да губя разсъдък. Всъщност, бълнуването ми се изразяваше само в пелтечене: езикът ми беше наполовина разцепен от една рана. След това се появи флебит и се притесниха за крака ми. Лицева парализа стегна завинаги долната лява част на лицето ми, там, където се беше възпалила челюстта, което и до днес ми придава интересен асиметричен вид. Спука ми се жлъчката, миокардитът продължаваше, не разпознавах никого, не можех да говоря, но пъпната връв продължаваше да действа. А най-основното не беше засегнато: когато напълно възвърнах съзнанието си и най-сетне започнах да произнасям думи с ужасно фъфлене, веднага се поинтересувах колко време ми трябва, за да се върна на бойното поле.
	Лекарите се изсмяха. За мен войната била свършила. Никак не били сигурни, че ще мога да вървя нормално, сърцето ми вероятно щяло да остане увредено, а пък да си мисля, че отново ще се кача в боен самолет — свиваха рамене и кротко въздъхваха.
	Три месеца по-късно бях на борда на моя „Бленхайм“ и дебнех подводници над източната част на Средиземно море, заедно с Тюизи, убит няколко месеца по-късно в Англия, при Москито.
	Тук трябва да изразя благодарността си към Ахмед, съмнителния шофьор на египетско такси, който срещу скромната сума от пет лири прие да облече униформата ми и да мине вместо мен прегледа в болницата на КВС в Кайро. Не беше хубав, не миришеше приятно на топъл пясък, но мина победоносно прегледа и се поздравихме взаимно с няколко сладоледа на терасата на „Гропи“.
	Оставаше да се изправя пред лекарите в базата в Дамаск, майор Фитучи и капитан Берко. Там вече нямаше как да изхитрувам. Познаваха ме. Бяха ме виждали в действие, така да се каже, на болничното ми легло. Знаеха също така, че все още се случва да ми причернява и да припадам без ни най-малка причина. Накратко, помолиха ме да бъда така добър да приема едномесечен отпуск в Долината на кралете, в Луксор, преди да мисля да заема отново мястото си в екипажа. И тъй, посетих гробниците на фараоните и дълбоко се влюбих в Нил, който преплавах на два пъти нагоре-надолу по цялата му плавателна дължина. В моите очи този пейзаж и досега си остава най-красивият на света. Това е място, където душата си почива. А моята наистина имаше нужда от това. По цели часове стоях на балкона си в „Уинтър Палас“ и гледах как минават фелуките. Върнах се към работата по книгата си. Написах няколко писма на майка ми, за да наваксам трите месеца мълчание. Но в нейните, които стигаха до мен, нямаше и сянка от безпокойство. Тя не се изненадваше на дългото ми мълчание. Дори ми се видя малко странно. Последното, според датата, бе тръгнало от Ница, когато от най-малко три месеца вече не бе получавала вести от мен. Но изглеждаше, сякаш нищо не е забелязала. Вероятно го беше сложила в сметката на заобиколните пътища, които следваше нашата кореспонденция. Пък и какво толкова, тя си знаеше — винаги и над всички трудности щях да изляза победител. И все пак, тъга се промъкваше вече в писмата й. За пръв път открих в тях различна нотка, нещо неизказано, вълнуващо и странно затрогващо. „Малко мое момче. Моля те да не мислиш за мен, да не се боиш от нищо за мен, да бъдеш смел мъж. Помни, че вече нямаш нужда от мен, че сега си мъж, а не дете, че можеш и сам да се държиш прав на краката си. Мъничък мой, ожени се бързо, защото винаги ще имаш нужда от жена до себе си. Това изглежда е злина, която аз ти причиних. Но най-вече, опитай се бързо да напишеш една хубава книга, защото така после ще се утешиш по-бързо. Винаги си бил човек на изкуството. Не мисли много за мен. Здравето ми е добро. Старият доктор Розанов е много доволен от мен. Изпраща ти приятелски поздрав. Майка ти.“ Сто пъти четох и препрочитах това писмо на балкона, под който бавно течеше Нил. В него сякаш имаше някаква почти отчаяна нотка, нова дълбочина и сдържаност, и за първи път майка ми не говореше за Франция. Сърцето ми се сви. Нещо не беше наред, нещо в това писмо не беше казано докрай. И този странен призив към смелост, който все по-често и по-упорито се връщаше в писмата й. Беше дори малко дразнещо: все пак тя сигурно знаеше, че никога от нищо не се боях. В крайна сметка, най-важното бе, че все още е жива, и надеждата ми да пристигна навреме растеше с изгрева на всеки ден.


>>	Глава XLI

	Върнах се на мястото си в ескадрилата и се залових с кротко преследване на италиански подводници край бреговете на Палестина. Беше ненатоварваща работа и винаги си носех храна като за пикник. До Кипър атакувахме една подводница, сякаш поднесена ни на тепсия на самата повърхност, и я изпуснахме. Дълбоководните ни снаряди паднаха твърде далеч.
	Мога да кажа, че от този ден нататък познах вкуса на угризението. Множество филми и още повече романи са посветени на тази тема, темата за войника, преследван от спомена за онова, което е извършил. Аз не съм изключение. И днес ми се случва да се събудя с писък, покрит със студена пот: сънувам, че отново съм изпуснал подводницата. Всеки път все един и същи кошмар: изпускам целта и не успявам да изпратя на дъното екипа от двайсет души, при това екипаж италиански — всъщност много обичам Италия и италианците. Простият и брутален факт е, че моите угризения и нощни тревоги идват от факта, че _не съм убил_, което е извънредно притеснително за една красива натура, и смирено моля за прошка хората, които оскърбявам с подобно признание. Опитвам да се поутеша с мисълта, че съм лош човек и че другите, добрите, истинските, не са такива, което малко от малко повдига духа ми, понеже на всичкото отгоре изпитвам нужда да вярвам в човечеството.
	Половината от „Европейско възпитание“ беше завършена и посвещавах цялото си свободно време на писане. Когато ескадрилата ми беше прехвърлена в Англия, през август 1943-а, ускорих крачка: миришеше на дебаркиране, а не можех да се прибера у дома с празни ръце. Вече си представях радостта и гордостта на майка ми щом видеше отпечатано на корицата своето име. Като не ставаше със славата на Гинемер, щеше да се наложи да се задоволи с литературната. Поне артистичните й амбиции да се сбъднат най-сетне.
	Условията за творчески труд във въздушната база в Хартфорд Бридж не бяха добри. Беше много студено. Пишех нощем в бараката от гофрирана ламарина, която споделях с трима другари; навличах летателното яке и подплатените ботуши, настанявах се на леглото и пишех до зазоряване, пръстите ми премръзваха, дъхът ми оставяше облак пара в ледения въздух и нямах никакво затруднение да пресъздам атмосферата на заснежените равнини в Полша, където се развиваше моят роман. Към три-четири сутринта оставях писалката, яхвах велосипеда и отивах да изпия чаша чай в офицерската столова, след това се качвах в самолета и в сивкавото зазоряване тръгвах на мисия срещу строго охранявани цели. Почти винаги при завръщането липсваше по някой другар, а веднъж, когато отивахме към Шарльороа, докато прекосявахме брега, изгубихме седем самолета наведнъж. Трудно беше да се прави литература при такива условия. Вярно е и че не правех литература — за мен всичко това беше част от една борба, от едно дело. Отново се захващах да пиша нощем, докато другарите ми спяха. Случих се сам в бараката само веднъж, когато екипажът на Пти беше свален.
	Небето около мен опустяваше.
	Шльозинг, Беген, Мушот, Маридор, Губи и Макс Гуедж легендарният изчезваха един след друг, след това си тръгнаха по реда и последните, Дьо Тюизи, Мартел, Колкана, Дьо Мемон, и най-сетне дойде ден, в който от всички, които съм познавал при пристигането си в Англия, останаха само Барброн, двамата братя Ланже, Стон и Перие. Често се споглеждахме мълчаливо.
	Завърших „Европейско възпитание“, изпратих ръкописа на Мура Будберг, приятелка на Горки и на Х. Дж. Уелс, и повече не чух за него. Една сутрин, на връщане от особено напрегната мисия — тогава излитахме в бръснещ полет, на по десетина метра над земята, и през този ден трима другари бяха паднали — открих телеграма от един английски издател, който имал намерението да преведе романа ми и да го издаде в най-кратки срокове. Махнах си шлема и ръкавиците и дълго стоях така, в бойна униформа, и гледах телеграмата. Бях се родил.
	Побързах да телеграфирам новината на майка ми през Швейцария. Чаках реакцията й с нетърпение. Имах чувството, че най-сетне съм сторил нещо за нея, и знаех с каква радост щеше да разгръща тя страниците на книгата, чийто автор беше. Старите й артистични стремежи най-сетне започнаха да се осъществяват и кой знае, с повечко късмет, можеше и да стане известна. Започваше късно: вече беше на шейсет и една. Не бях станал герой, нито посланик на Франция, не бях дори секретар в посолство, но все пак бях започнал да спазвам обещанието си, да придавам смисъл на нейните борби и на нейната жертва, а моята книга, колкото лека и тънка да беше, изглежда имаше тежест, хвърлена върху блюдото на везните. След това зачаках. Четях и препрочитах кратките й писма и търсех намек за моята първа победа. Но тя като че ли я подминаваше. Най-сетне ми се стори, че разбирам смисъла на мълчаливия упрек, който очевидният отказ да говори за първата ми книга означаваше. Онова, което тя очакваше от мен, докато Франция беше окупирана, бяха военни дела, не литература.
	Ала не по моя вина моята собствена война не беше кой знае колко бляскава. Правех всичко по силите си. Всеки ден бях на мястото на срещата в небето и самолетът ми често се връщаше изпонадупчен от шрапнели. Не бях изтребител, а бомбардировач, и нашата работа не беше особено зрелищна. Хвърляхме бомби над определена цел и се връщахме или не се връщахме. Стигнах дотам да се чудя дали майка ми не беше узнала за историята с изпуснатата подводница край бреговете на Палестина и дали не ми се цупеше заради това.
	Публикуването на „Европейско възпитание“ в Англия ме направи почти известен. Всеки път, когато се връщах от мисия, откривах все нови вестникарски изрезки, и различни агенции изпращаха репортери да ме снимат как слизам от самолета. Заставах малко наперено и много внимавах да стоя с вдигнати към небето очи, с шлем под мишница и в авиационен комбинезон — малко съжалявах, че старата ми черкезка униформа не ми е под ръка, така хубаво ми стоеше. Но бях убеден, че майка ми ще хареса тези снимки, на тях толкова приличах на себе си, и грижливо ги събирах за нея. Бях поканен на чай у госпожа Идън, съпругата на английския министър, и много внимавах да не вирна кутре, докато държа чашата.
	И с часове лежах на пистата, с глава върху парашута, в опит да се боря с вечната си потиснатост и с тътена на негодуванието в кръвта ми, с нуждата си да възкръсна, да победя, да надмогна, да се измъкна от това. И до днес не знам какво всъщност имах предвид под „това“. Положението си на човек, предполагам. Във всеки случай, не искам повече изоставени хора.
	… Понякога вдигам глава и поглеждам моя брат Океана с приятелско чувство: прави се на необятен, но знам, че и той се блъска в своите ограничения от вси страни и вероятно за това е и целият този грохот, целият този тътен.
	Направих още петнайсетина мисии, но нищо не се случваше.
	Един ден, обаче, излитането беше малко по-напрегнато от обикновено. На няколко минути път от целта, докато танцувахме през облак от шрапнели, чух в слушалките как пилотът ми, Арно Ланже, извика. След това настъпи миг мълчание, а сетне гласът му хладно съобщи:
	— Уцелиха ме в очите. Ослепях.
	При бостъна пилотът е отделен от щурмана и от картечаря с блиндирани плоскости и във въздуха не можем с нищо да си помогнем един на друг. А в мига, когато Арно ми съобщи, че е ранен в очите, сякаш някой ме шибна с камшик през корема. За секунда кръвта залепи панталона ми и изпълни ръцете ми. За голямо щастие, тъкмо ни бяха раздали стоманени шлемове, за да си пазим главите. Английските и американски екипажи най-естествено си слагаха шлемовете на главите, но французите единодушно си служеха с тях, за да прикриват една част от особите си, която смятаха за много по-ценна. Бързо вдигнах шлема и се уверих, че най-важното е живо и здраво. Облекчението ми бе толкова силно, че сериозността на положението не ме впечатли особено. В живота винаги съм имал известен усет за важно и маловажно. Изпуснах въздишка на облекчение и огледах обстановката. Картечарят, Боден, не беше засегнат, но пилотът беше ослепял, все още бяхме във формация, а аз бях водещият щурман, тоест отговорността за колективната бомбардировка лежеше върху мен. Вече бяхме само на няколко минути от целта и ми се стори, че най-простото е да продължим по права линия, да се освободим от бомбите си над целта и след това да разглеждаме ситуацията, ако все още има такава. Това и направихме, не без да ни уцелят още два пъти. Този път ми дойдоха на гости откъм гърба, и като казвам гърба, то е от възпитание. Все пак успях да пусна бомбите над целта със задоволството на човек, който върши добро дело.
	За миг продължихме право напред, след това се откъснахме от формацията, чието командване премина в екипажа на Алегре, и започнахме да насочваме Арно с глас. Бях загубил доста кръв и от гледката на подгизналия панталон ми се гадеше. Един от моторите спря. Пилотът се опитваше да маха една по една осколките от очите си. Като дръпнеше клепача с пръсти, успяваше да види очертанието на ръката си, което изглежда показваше, че зрителният нерв не е засегнат. Бяхме взели решение да скочим с парашути веднага щом самолетът прекоси английския бряг, но Арно установи, че подвижният му покрив е повреден от снарядите и не се отваря. Не можеше и дума да става да изоставим ослепелия пилот сам на борда, тъй че се наложи да останем с него и да се мъчим да се приземим, като го насочваме с глас. Усилията ни не бяха твърде успешни и на два пъти пропуснахме пистата. Помня, че последния път, докато земята танцуваше около нас, а аз стоях в стъклената клетка в носа на самолета с усещането какъв омлет ще излезе от яйцето, чух как гласът на Арно, внезапно превърнал се в глас на дете, вика в слушалките ми: „Исусе, Марийо, закриляй ме!“, и ми стана тъжно и обидно, че моли само за себе си, а забравя приятелите. Помня също, че в мига, когато самолетът за малко да се блъсне в земята, се усмихнах — и тази усмивка вероятно бе една от най-дълго замисляните ми литературни творби. Споменавам я тук с надеждата да бъде включена в пълните ми съчинения.
	Мисля, че за първи път в историята на КВС три четвърти сляп пилот успя да върне самолета на пистата. В доклада на КВС беше вписано само, че „по време на полета пилотът успял да разтвори с ръка клепачите си, въпреки осколките, с които били набити“. Този подвиг незабавно донесе на Арно Ланже британския Distinguished Flying Cross*. Щеше напълно да си възвърне зрението, клепачите му бяха приковани за очната ябълка с парчета плексиглас, но очният нерв беше здрав. След войната стана пилот във въздушния транспорт. През 1955-а, докато се канел да хване пистата във Форт-Лами, изпреварвайки с няколко секунди тропическото торнадо, приближаващо града, свидетели видели как мълнията излиза от облаците като юмрук и удря самолета в пилотската кабина. Арно Ланже бил убит на мига. Наложи се съдбата да му извърти толкова долен номер, за да го принуди да пусне командните лостове.
	[* Военен кръст, връчван за проявена храброст и героизъм по време на въздушен бой. — Б.пр.]
	Настаниха ме в болницата, където в картона нараняването ми беше вписано като „прободна рана в коремната област“. Но никой важен орган не беше засегнат, и раната бързо заздравя. Много по-притеснителното беше, че по време на многобройните прегледи лъсна не особено завидното състояние на органите ми, и главният лекар написа доклад, с който изискваше отзоваването ми от летателния състав. Междувременно излязох от болницата и благодарение на приятелството от страна на всички успях набързичко да изпълня още няколко мисии.
	И ето тук се разполага най-прекрасният момент от живота ми, в който и досега не успявам да повярвам напълно.
	Няколко дни преди това бях извикан в „ВВС“, заедно с Арно Ланже, и надълго интервюиран за нашата мисия. Познавах нуждите на пропагандата и жаждата на френската публика, петимна за новини от своите авиатори, та не обърнах много внимание. Но бях доста изненадан, когато на другия ден видях, че „Ивнинг стандарт“ е публикувал статия за нашия „подвиг“.
	След това се върнах в базата в Хартфорд Бридж. Намирах се в офицерската столова, когато един разносвач ми подаде телеграма. Хвърлих поглед на подписа: Шарл Де Гол.
	Току-що бях получил кръста „За Освобождението“.
	Не знам дали е останал още някой, който да може да разбере какво означаваше тази зелено-черна лентичка за всички нас. Най-добрите ни другари, загинали в битка, бяха комай единствените, които бяха удостоени. Не знам дали днес броят на живите и мъртвите му носители надхвърля шестстотин. Често и без изненада по въпросите, които ми се задават, осъзнавам колко малко хора знаят какво е Кръстът „За Освобождението“ и какво означава тази лентичка. И много добре, че е така. Когато всичко е вече забравено или преиначено, е хубаво, че неведението пази и скътва спомена, верността и приятелството.
	Обхвана ме вцепенение. Сновях насам-натам, стисках ръцете, които се протягаха към мен, и почти се опитвах да се оправдавам, защото те, другарите ми, знаеха добре, че не съм заслужил такава чест.
	Но срещах само приятелски ръце и щастливи лица.
	Искам, държа и днес, да се изясня по този случай. Напълно искрено, не виждам нищо в окаяните си усилия, което да заслужава това отличие. Всичко, което съм направил, опитал, едва наченал, е смешно, недействително, нищожно в сравнение с онова, което майка ми очакваше от мен, с онова, което ме бе научила и разказала за моята страна.
	Кръстът „За Освобождението“ щеше да бъде забоден на гърдите ми няколко месеца по-късно под Триумфалната арка лично от генерал Де Гол.
	Както човек може да се сети, побързах да телеграфирам в Швейцария веднага, за да научи майка ми новината, дори и само чрез някой сдържан намек. За повече сигурност писах в Португалия, на един служител от британското посолство, с молба при първа възможност да препрати в Ница едно предпазливо писмо. Най-сетне можех да се прибера у дома с високо вдигната глава: книгата ми бе донесла на майка ми малко от артистичната слава, за която бе мечтала, и щях да имам възможността да й връча най-високите френски военни отличия, които толкова достойно бе заслужила.
	Дебаркирането бе извършено, скоро войната щеше да приключи, и в писмата, които пристигаха от Ница, се усещаше определена радост и покой, сякаш майка ми знаеше, че най-сетне е стигнала до целта. Срещнах дори странен нежен хумор, който не разбирах напълно. „Скъпи ми синко, ето че от доста години сме разделени, и се надявам, че вече си свикнал да не ме виждаш, защото в крайна сметка не съм тук завинаги. Помни, че никога не съм се съмнявала в теб. Надявам се, когато се прибереш вкъщи и разбереш всичко, да ми простиш. Не можех да сторя друго.“ Че какво ли толкова е сторила? Какво ли трябваше да й прощавам? Внезапно ми мина откачената мисъл, че се е омъжила повторно, но на шейсет и една беше малко вероятно. Усещах зад всичко това някаква нежна ирония и можех почти да видя малко гузното й изражение, както всеки път, когато се впускаше в някоя от ексцентричните си постъпки. Вече ми беше причинила толкова тревоги! Почти във всичките й писма напоследък се усещаше тази притеснена нотка и усещах, че отново е направила някоя пакост. Но каква ли? „Всичко, което сторих, го сторих, защото ти имаше нужда от мен. Не бива да ми се сърдиш. Добре съм. Чакам те.“ Напразно си блъсках главата.


>>	Глава XLII

	Сега съм съвсем близо до последната дума и колкото повече приближавам до развръзката, толкова по-голямо става изкушението да захвърля бележника и да отпусна глава на пясъка. Последните думи винаги са едни и същи и на човек му се иска да има правото поне да отдръпне гласа си от хора на победените. Но вече ми остана да кажа само няколко думи, а човек трябва да си свършва работата докрай.
	Париж щеше да бъде освободен и се уговорих с Централното бюро за разузнаване да ме пуснат с парашут над Алп-Маритим с поръчение за свръзка със Съпротивата.
	Изпитвах ужасен страх, да не би да не стигна навреме.
	Още повече че нещо необичайно се бе случило в живота ми и по наистина неочакван начин бе допълнило необикновения път, който бях изминал, откак заминах от вкъщи. От Министерство на външните работи получих официално писмо, с което ми предлагаха да кандидатствам за поста секретар в посолство. А никого не познавах в Министерство на външните работи, нито в която и да било друга гражданска администрация: буквално казано, не познавах нито един цивилен. Никога не бях споделял амбициите, които някога майка ми бе имала за мен. Моят роман „Европейско възпитание“ определено беше вдигнал шум в Англия и в средите на Свободна Франция, но това не беше достатъчно, за да вляза в кариерата без изпити, „за изключителни заслуги към каузата на Освобождението“. Дълго и невярващо гледах писмото и го въртях на всички страни из ръце. Беше написано с думи, които не се вписваха в обикновения за административната кореспонденция безличен тон, напротив, в тях личеше симпатия, приятелско чувство дори, и те дълбоко ме трогнаха: за мен беше ново усещане да ме познават, и по-точно — да си ме измислят. Изживявах един от онези мигове, когато е трудно човек да не се почувства докоснат от по-висша, търсеща светлина и разум сила, сякаш някое мирно Средиземноморие бди над стария човешки бряг, над блюдата на везните, над справедливото разпределение на светлината и сянката, над саможертвите и радостта. Съдбата на майка ми започваше да придобива форма. Но и в най-нежносиньото ми въодушевление винаги се примесваше зрънце земна сол, с малко горчивия вкус на опита и подозрителността, който ме подтиква да гледам на чудесата с проницателно око, та зад маската на провидението не ми беше никак трудно да различа малко гузната усмивка, която добре познавах. Майка ми пак беше действала на своя глава. Както винаги, се беше развъртяла в кулисите, беше чукала на разни врати, беше дърпала разни конци, беше пяла славословия за мен, където се полага, накратко, беше се намесила. Ето това вероятно беше и причината за онази притеснена и малко гузна нотка, която прозираше в последните й писма и създаваше усещането, че почти ме моли за прошка: подбутнала ме е напред, за пореден път, а знаеше, че не е бивало да го прави и че никога за нищо не бива да моли.
	Дебаркирането в Южна Франция преряза плана ми за спускането с парашута. Незабавно получих категорична и гръмовита заповед за изпълнение на поръчение от генерал Корнильон-Молиние и с помощта на американците — документът ми носеше, с находчивите думи, изнамерени лично от генерала, резолюция „Спешна възстановителна мисия“ — бях превозен до Тулон от джип на джип, а оттам нататък стана малко по-сложно. Но категоричната заповед за изпълнение на поръчението отваряше всички пътища пред мен, и помня думите, които Корнильон-Молиние ми подхвърли, както винаги с леко сардонична любезност, докато му благодарях, след като беше подписал документа:
	— Но за нас вашата мисия е много важна. Победата е много важно нещо…
	Дори въздухът около мен беше изпълнен с опиянение от победата. Небето изглеждаше по-близко, по-сговорчиво, всяко маслиново дърво беше знак за приятелство и Средиземно море идваше към мен над кипарисите и пиниите, над бодливите мрежи, оръдията и преобърнатите танкове, като кърмачка, с която се срещам след дълга раздяла. Бях изпратил на майка ми десетина различни съобщения за моето завръщане, които сигурно се бяха стекли към нея едва няколко часа след навлизането в Ница на войските на съюзниците. Централното разузнавателно бюро дори бе изпратило кодирано съобщение чрез партизаните седмица по-рано. Капитан Ванюриен, който бе спуснат с парашут две седмици преди дебаркирането, сигурно незабавно беше влязъл във връзка с нея, и й беше казал, че пристигам. Английските другари от мрежата Букмастер бяха обещали да бдят над нея по време на битките. Имах много приятели и те всички проявяваха разбиране. Наясно бяха, че не става дума нито за мен, нито за нея, а за старото ни човешко съратничество, за братския ни боен строй в преследване на едно общо дело на справедливост и разум. В сърцето ми имаше младост, вяра, признателност, чиито знаци нашето древно море, най-верният наш свидетел, сигурно добре познаваше още от първото завръщане у дома на някой от славните му синове. Със зелено-черната лентичка на Освобождението на видно място на гърдите, с Почетния легион, Военния кръст и пет-шест други медала, от които не бях забравил ни един, с нашивките на капитан на раменете на черната си униформа, с фуражката над окото, с вид, заради лицевата парализа, по-отракан от всякога, с романа ми на английски и френски, напъхан в чантичка през рамо, натъпкана с вестникарски изрезки, и в джоба с писмото, което ми откриваше път в кариерата, с точно толкова олово в тялото, колкото да ми придава тежест, пиян от надежда, от младост, от увереност, от Средиземноморие, изправен, най-сетне, изправен в светлина на един обетован бряг, където никое страдание, никоя саможертва, никоя любов никога не са хвърлени на вятъра, където всичко е значимо, трайно, смислено, замислено и сторено според правилата на някакво прекрасно изкуство, се връщах вкъщи, след като бях доказал, че светът е почтено място и след като бях придал форма и смисъл на съдбата на едно любимо същество.
	Американски пехотинци в черни униформи, седнали по камъните с толкова големи и искрящи усмивки, сякаш бяха осветени отвътре, сякаш светлината идваше от сърцата им, вдигаха картечници във въздуха при нашето преминаване и приятелският им смях носеше цялата радост и щастие на сбъднатите обещания:
	— _Victory, man, victory!_
	Победа, човече, победа! Най-сетне отново поемахме владението над света и всеки преобърнат танк изглеждаше като празната черупка на убит бог. Наклякали марокански съгледвачи с остри, жълти лица под тюрбани от туарегски шалове, печаха цял вол на дървен огън; в повалените лозя една самолетна опашка бе забита като прекършена сабя, а сред маслиновите гори, под кипарисите, от еднооките циментови бункери висеше по някое мъртво оръдие с кръгло и глупаво око на победен.
	Прав в джипа, сред пейзажа, в който маслините, лозята и портокалите сякаш се бяха стекли от всички страни, за да ме посрещнат и където преобърнатите влакове, сринатите мостове, огънатата и усукана като мъртва омраза бодлива тел, бяха помитани от светлината на всеки завой, чак при понтоните на Вар спрях да виждам ръце и лица и да се опитвам да разпознавам хилядите познати кътчета, спрях да отговарям на веселите поздрави на жените и децата и застинах така, прав, хванат за предното стъкло, устремен целия към наближаващия град, към квартала, към дома, към силуета с отворени обятия, който трябваше да ме очаква вече под победни знамена.


	Тук би трябвало да приключа този разказ. Не пиша, за да хвърлям по-голяма сянка на земята. Мъчително ми е да продължа и ще го направя възможно най-бързо, като добавя тези няколко думи, за да се свърши всичко и да мога да отпусна глава на пясъка, на брега на Океана, в самотата на Биг Сур, където напразно се опитах да избягам от обещанието да довърша този разказ.
	В Хотел — пансион „Мермон“, където спрях джипа, нямаше кой да ме посрещне. Смътно бяха чували да се споменава за нея, но не я познаваха. Приятелите ми се бяха пръснали. Нужни ми бяха няколко часа, за да узная истината. Майка ми беше починала три години и половина по-рано, няколко месеца след заминаването ми за Англия. Но е знаела, че не мога да стоя изправен, без да усещам, че тя ме крепи, и беше взела мерки.
	През няколкото дни преди смъртта си беше написала близо двеста и петдесет писма, които бе изпратила на приятелката си в Швейцария. Не трябвало да знам — писмата трябвало редовно да стигат при мен — вероятно точно това е замисляла с обич, когато бях зърнал хитрото изражение в погледа й, при последното си посещение в клиниката „Сент — Антоан“.
	И тъй съм продължил да получавам от майка ми силата и мъжеството, които ми бяха нужни, за да устоя, а тя е била мъртва от повече от три години.
	Пъпната връв беше продължила да работи.


	Свърши се. Плажът в Биг Сур е пуст на сто километра наоколо, но като вдигна глава понякога, виждам тюлените върху една от двете скали пред мен, а върху другата — хиляди корморани, чайки и пеликани, понякога и фонтаните на китовете, минаващи в открито море, а постоя ли час-два така неподвижен на пясъка, един орел започва да кръжи над мен.
	Доста години минаха, откакто паднах, и ми се струва, че паднах тук, върху скалите на плажа в Биг Сур и че цяла вечност вече слушам и се опитвам да разбера шепота на Океана.
	Не бях победен в честна борба.
	Днес имам посребрени коси, но те не ме прикриват добре и не съм остарял наистина, макар вече да наближавам осемдесет. Ала съвсем не бих искал някой да си помисли, че отдавам на всичко това кой знае какво значение, отказвам да дам на моето падение смисъл на всеобхватност, и ако факелът бе изтръгнат от моите ръце, усмихвам се с надежда, предвкусвам, мисля за всички ръце, готови да го хванат, за всички скрити, дремещи, зараждащи се, бъдещи сили, които още не са дали плод. От своя край не вадя никаква поука, никакво примирение, отказах се само от себе си, а това не е кой знае каква загуба.
	Може и да ми е липсвало братско чувство. Сигурно не е позволено човек да обича така само едно същество, пък било то и майка си.
	Грешката ми беше, че вярвах в индивидуалните победи. Днес, когато вече не съществувам, всичко ми бе върнато. Хората, народите, всички наши легиони се превърнаха в мои съюзници, не успявам да приема техните междуособици и оставам отворен навън, в подножието на небето, като забравена стража. Продължавам да виждам себе си във всички живи и измъчвани създания и съм станал напълно негоден за братоубийствени борби.
	Но за останалото, благоволете да погледнете внимателно небесата, след смъртта ми: до Орион, Плеядите и Голямата мечка, ще видите едно ново съзвездие: човек — териер, здраво вкопчен с всичките си зъби в някой небесен нос.
	Все още ми се случва да бъда и щастлив, както сега, тази вечер, излегнат на плажа в Биг Сур, в сивия прозирен сумрак, а далечният вик на тюлените долита при мен от скалата и стига едва-едва да повдигна глава, за да видя Океана. Слушам го много внимателно и винаги имам усещането, че ми остава малко, за да схвана какво се мъчи да ми довери, че най-сетне ще разчета кода и че настоятелният, неспирен шепот на отлива се опитва, почти настойчиво, да ми каже нещо, да ми даде някакво обяснение.
	А понякога спирам да слушам, просто си лежа там и дишам. Заслужена почивка. Наистина направих всичко по силите си, всичко, което можах.
	В лявата си ръка стискам сребърния медал от шампионата по пинг-понг на Ница, който спечелих през 1932-а.
	Все още често могат да ме видят как си свалям сакото, внезапно се просвам на килима, прегъвам се, разгъвам се, усуквам се и се търкалям, но тялото ми се държи и не успявам да се отърва от него и да изблъскам навън своите стени. Хората обикновено мислят, че просто правя по малко гимнастика, а един голям американски седмичник публикува на две цели страници голяма моя снимка по време на упражнение, като добър пример за следване.
	Не съм се отметнал, удържах обещанието си и продължавам. Служих на Франция от цялото си сърце, защото само това ми остана от майка ми, освен една малка паспортна снимка. Също така пиша книги, направих кариера и се обличам в Лондон, както бях обещал, въпреки ужаса ми от английските кройки. Правил съм дори големи услуги на човечеството. Веднъж например, в Лос Анджелис, където по това време бях Генерален консул на Франция, от което съвсем очевидно произтичат определени задължения, влизайки сутринта в салона, открих едно колибри, долетяло тук най-доверчиво, като знаело, че това е моят дом, но превърнало се в затворник за цялата нощ, заради един порив на вятъра, който блъснал вратата. Беше седнало на една възглавница, мъничко и неразбиращо, вероятно отчаяно и изгубило мъжество, и плачеше с един от най-тъжните гласове, които някога ми е било дадено да чуя, защото човек никога не чува собствения си глас. Отворих прозореца и то литна, а аз рядко съм бил по-щастлив, отколкото в онзи миг, и бях уверен, че не съм живял напразно. Друг един път, в Африка, успях навреме да ритна някакъв ловец, който тъкмо се прицелваше в една застинала в средата на пътя газела. Имало е и други подобни случки, но не искам да изглежда, че много се хваля с онова, което съм сторил на земята. Разказвам го само за да докажа, че наистина съм правил всичко по силите си, както вече казах. Никога не се превърнах в циник, нито дори в песимист, напротив, често ми се случват моменти на надежда и предвестие. През 1951-а в една пустиня в Ню Мексико, докато си седях на една вулканична скала, две съвсем бели гущерчета се покатериха върху мен. Изследваха ме от всички страни напълно спокойно и без ни най-малък страх, и едното от тях, след като най-уверено опря предни лапки на лицето ми, приближи муцунка до ухото ми и постоя така доста време. Можете да си представите с каква разтърсваща надежда и с какво пламенно предусещане стоях там и чаках. Но то нищо не каза, във всеки случай, аз не чух нищо. Странно е все пак, като си помислим, че човекът е напълно видим, напълно открит за приятелите си. Не искам също и някой да помисли, че чакам някакво послание или обяснение: случаят не е такъв. Всъщност не вярвам в прераждането, нито в никое от тези наивни неща. Но си признавам, че не можех да си попреча да се надявам на нещичко поне за миг. След войната бях доста болен, защото не можех да настъпя мравка или да гледам бръмбар във водата, и накрая написах цяла една дебела книга, за да изискам човекът да вземе закрилата на природата в собствените си ръце. Не знам какво точно виждам в очите на животинките, но в погледа им има мълчалив зов, недоумение, въпрос, които ми напомнят нещо и ме разтърсват из основи. Между другото, нямам животни, защото се привързвам много лесно и като си направя сметката, по-добре да се привържа към Океана, той поне не умира бързо. Приятелите ми твърдят, че понякога имам странния навик да спирам на улицата, да вдигам очи към светлината и да застивам така, леко наперен, сякаш все още се опитвам да се харесам някому.


	Това е. Скоро ще трябва да си тръгна от брега, където лежа тъй отдавна и слушам морето. Тази вечер над Биг Сур ще има лека мъгла и ще стане хладно, а така и не се научих да паля огън и да се грея сам. Ще се опитам да остана тук още миг и да послушам, нали все си мисля, че съм на път да разбера какво ми казва океанът. Затварям очи, усмихвам се и слушам… останало ми е още малко от това любопитство. Колкото по-пуст е плажът, толкова по-пренаселен ми се струва. Тюлените са млъкнали върху скалите, а аз седя тук, със затворени очи, усмихвам се и си представям как някой от тях се доближава кротко до мен и внезапно усещам на бузата си или в ямката на рамото една топла муцунка… Живях.
