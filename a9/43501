P>
	Представям си този среднощен лес —
	още нещо е живо
	освен самотността на часовника вляво
	и пръстите ми по празния лист.

	През прозореца нито звезда не бляска —
	някаква мержелина по-близка,
	но и по-дълбоко в мрака скрита,
	влиза в самотата.

	С тъмен хлад, и от снега по-мек,
	лисичи нос докосва вейка, листче,
	едно движение след две очи ей тук,
	а после ето тук и тук и тук

	оставя отпечатъци в снега
	между дърветата и куца сянка
	се бави покрай дънер и в трапчинка
	от тяло, осмелило се сега

	да прекоси поляната, зелено
	лъчение — разтворено око,
	все по-бездънно, все по-разляно,
	все по-близко, докато току

	с остра смрад лисича се натика
	в тъмната ровина на главата.
	Сляпа нощ. Часовникът тиктака.
	Страницата ляга отпечатана.
P$
