	[* Моли е името на чудотворната билка, която спасява Омировия Одисей от магията на Цирцея, превърнала спътниците на героя в стадо свине.]
P>
	Кошмар на скот. Грухтящ. Събуждам се със мъка.
	В каква ли скотска кожа тя ме тъй напъха?

	Пъпчива жаба, в похот тънеща до гроб,
	или пълзящо псе, послушен хорски роб,

	или пък котка, дето сграбчва, изтезава
	храната си цял час, а после я оставя,

	вълк, папагал, осел, акула, крокодил —
	с какви гъмжащи твари пълен аз съм бил!

	Виж — цялото ми тяло с четина покрито.
	Без нокът. Всеки крак завършва със копито.

	Как методът изчезна в този тлъст търбух!
	Сланина. Станах тежък, сив и клепоух.

	Какво човешко има в мен? Освен очите.
	Дера със зъби, късам. Зурлата в тревите

	прегризва всичко — корен, тел, дори дирек.
	Ако не се страхувах, бих изял човек.

	В мен има вече плът човешка. Длан, стъпало,
	пристъпило напред за риск. В свиня заспало.

	Все ровя, ровя аз. От лакомия, да.
	Но друго диря — не храна и не вода.

	Водете ме натам през земните юдоли,
	о богове, де трепка сред тревите моли —

	вълшебна хладна плът във всеки стрък листат
	от корена й чер до млечния й цвят.

	От този тлъст зандан тогаз аз бих възправил
	човешкото лице, прасето в мрак оставил.

	В тревите влажна зурла тикам, в пот облян,
	и търся този цвят, невиждан като блян.
P$
