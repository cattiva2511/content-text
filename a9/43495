P>
	Туй бягство на изток от индустриалните сенки
	и нощния трафик; туй бягство през голи полета
	със рядка тревица, с разпръснати тръни и дренки
	и тук-таме спирка при група ранили момчета —
	работници утринни; бягството към самотата
	на въздух, небе, плашила, купи, зайци, фазани
	и облаци златни, реката с талазите бавни
	и светлата кал, със следите на чайки осята —

	то прави така изненадващ големия град.
	Тук статуи, куполи, кранове вред се притискат
	край улици тесни, водите под баржи се плискат,
	от хладните жилищни блокове шумен парад
	с колички пристига, напира в безброй магазини
	през стъклени люшнати двери към свойте желания —
	обуща и евтини дрехи, тигани, машини
	за кухнята, миксери, прибори с разни названия —

	тълпа потребители градски от крайни квартали,
	навикнали само на дребни търговци и сродници,
	със мирис на риба, заселени край пасторали
	на кораби, стари музейчета, кръчми на бродници,
	жени забрадени и мрачни, додето отвъд
	полупостроените ипотекирани къщи —
	същински гори — се полюшват нивята могъщи
	и дремят селца, във които съдбите текат

	избистрени от самота. Тишината прилича
	на жега. Листата незримо за нас наедряват,
	разцъфват стаени треви и води оживяват,
	и въздухът, с блясък населен, нагоре потича.
	А там, след червените макове синя далечност
	внезапно завършва земята зад бряг, който има
	изрязани форми. Тук неоградената вечност
	в небето се вглежда, безмълвна и недостижима.
P$
