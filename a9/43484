	[* Сонетът е отпечатан през 1818 г. във в. „The Examiner“. Малко преди това в Египет е намерен отломък от статуя с надпис, споменаващ името на цар Озимандий.]
P>
	С човек от древен край се запознах.
	Той каза: Сред пустинята два крака
	от камък се издигат… Покрай тях
	се валя лик, в чиито устни знака
	на власт надменна, полускрит от прах,
	показва, че страстта е надживяла,
	макар и вече в мъртвите предмети,
	ръката, дето й се е надсмяла.
	На постамента се разчита: „Знай —
	аз, Озимандий, цар съм на царете.
	В делата ми се взри и се отчай.“
	Това е всичко. Покрай този скелет
	на рухнал исполин от край до край
	самотни равни пясъци се стелят.
P$
