P>
	Оголеният камък не е щедър
	към вятъра. Той пази свойто нищо,
	пропуска вятъра през пръстите си
	и се преструва на умрял от недоимък —
	безизразна гримаса върху сипаничаво
	от морски кварц лице.

	Мисли си, че не плаща наем, шири се
	под слънчевата лятна равносметка,
	а под дъжда проблясва с черна радост,
	като че трупа лихви.
	Снегът, и той не го тревожи много.

	Бди, не пропуща нищо, отбелязва си
	прелитането на планетите-мушици,
	потрепванията на спящия пейзаж…
	Той смята, че ще бъде тук до края,
	не подозирайки за онзи, другия, синчеца,

	който трепери, сякаш е заплашен
	от смърт сред торфената лятна жега
	и в жилите на който — твърде крехки
	дори за нашето най-нежно име
	на синьото — спи и набира сили

	създателят на океана.
P$
