P>
#	1

	Той изчезна посред зима:
	ручеите бяха заледени, а летищата — почти безлюдни
	и снегът се подиграваше със публичните статуи;
	живакът хлътна във устата на умиращия ден.
	О, всички уреди се съгласяват —
	денят на неговата смърт бе мразовит и мрачен.
	Далеч от болестта му
	вълците пак тичаха през неувяхващите лесове,
	селската река течеше пак, неизкушена от модерните пристанища;
	опечалените езици
	не допускаха поетовата смърт в поемите му.

	Но за самия него този бе последният следобед —
	следобедът на милосърдните сестри и слуховете.
	Провинциите на плътта му се бунтуваха,
	площадът на ума му опустя
	и тишина нахлу в предградията,
	електрическият ток на чувството прекъсна,
	той се превърна в свойте почитатели.
	Сега е пръснат сред стотици градове,
	отдаден е докрай на непозната обич,
	за да открие щастието си в друг вид гора
	и според чуждия закон на съвестта да го накажат.
	Словата на мъртвеца
	се променят в жилите на живите.

	Но във значението и шума на утрешния ден,
	когато комисионерите реват като животни на платформата на борсата
	и бедните понасят своите страдания, с които вече доста са привикнали,
	и всеки в своята килия е почти уверен в свободата си,
	за този ден ще мислят две-три хиляди,
	тъй както мислиш за деня, когато си направил нещо по-необичайно.
	О, всички уреди се съгласяват —
	денят на неговата смърт бе мразовит и мрачен.


#	2

	Ти беше глупав като нас — дарбата ти надживя всичко:
	общината на богатите жени, телесната разруха,
	самия теб. Безумната Ирландия те нарани с поезия.
	И днес Ирландия запази лудостта и климата си —
	поезията не поражда нищо ново, тя живее
	в котловината на словата си — директорите там
	не се намесват; тя тече на юг
	от ферми на усамотеност, от досадни грижи,
	от груби градове, в които вярваме и мрем; тя оцелява —
	едно особено събитие, една уста.


#	3

	Срещай славен гост, земя!
	Уилям Бътлър Йейтс умря.
	И съдът ирландски ляга
	празен от лирична влага.

	Злото време не щади
	най-достойните гърди,
	със забвение покрива
	всяка фигура красива,

	но дадеш ли му живот
	в думите на своя род,
	всичко ще прости тогава
	и ще те отрупа в слава.

	Тъй на Киплинг то прости
	възгледите — помниш ти,
	тъй и нему греховете
	ще прости за стиховете.

	В мрака на Европа лай
	носи се от край до край
	и в омразата си всяка
	нация мълчи и чака.

	Втренчва се от всеки взор
	в теб душевният позор
	и на милостта водите
	спят, замръзнали в очите.

	Слез, поете, слез в нощта
	и от дъното с мощта
	на човечното си слово
	радост ни дари отново.

	Със стиха си оплоди
	прокълнатите бразди.
	За човешкия провал
	пей с ликуваща печал.

	На сърцата ни пустини
	извор дай и научи ни
	как на дните си в затвора
	пак да сме свободни хора.
P$
