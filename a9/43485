	[* Този сонет на Шели предизвика сензация, когато в края на 1976 г. беше открит за пръв път в ръкопис в едно кожено куфарче, поверено на английската банка Баркли през 1820 г. и съхранявано в сейфовете й повече от век и половина. В същото куфарче бяха намерени и редица други оригинални текстове на Шели и Байрон, вероятно поверени на банката преди отпътуването на двамата поети от Англия.
P>
	Стихотворението излезе за пръв път на български в публикувания му тук вид непосредствено след откритието — в бр. 9 на сп. ЛИК от 5 март 1977 г.]

	Бездушен демон, твоите другари
	не са за мен. Покоят, самотата,
	надеждата, потайните олтари,
	където съвестта — богиня свята —
	душите тачат — о, те нямат трон
	в гръдта ти куха, тяхната любов —
	отплата за самотния ми стон —
	ти не позна. Върви си, дух суров!
	Ти от луната криеш взор, детето
	засмяно плаши те — и всичко свято,
	красиво и добро. Ти мил си, дето
	се гаврят с истината. Днес, когато
	съм сам, аз плача, че по твоя път
	разбитите сърца, видях, лежат.
P$
