	I. Ранна история на бъдещето

	1. _The Man Who Sold the Moon_ (1950) — сборник от 1 повест и 5 разказа.
	2. _The Green Hills of Earth_ (1951) — сборник от 1 повест и 9 разказа.
	3. _Revolt in 2100_ (1953) — сборник от 1 роман, 1 повест и 1 разказ.
	4. _Methuselah’s Children_ (1958)


	II. Късна история на бъдещето (Лазарус Лонг)

	1._ Time Enough for Love_ (1973)
	2. _The Number of the Beast_ (1979)
	3. _The Cat Who Walks Through Walls_ (1985)
	4. _To Sail Beyond the Sunset_ (1987)


	III. Книги, свързани с историята на бъдещето

	1._ The Rolling Stones_ (1952)
	2. _Stranger in a Strange Land_ (1961)
	3. _Orphans of the Sky_ (1963)
	4. _The Moon is a Harsh Mistress_ (1966)


	Робърт Хайнлайн започва да публикува повестите и разказите от своята „История на бъдещето“ през 1939 г. в легендарното списание на Джон Кембъл „Поразителна научна фантастика“, като до края на 1942 г. там излизат на практика всички произведения от ранния цикъл. Още с първите си публикации младият автор става суперзвезда. По думите на Робърт Силвърбърг „веднага става ясно, че фантастиката може да се раздели на две групи: първата — Хайнлайн, и втората — всичко останало“, а читателският интерес към разказите от цикъла е толкова голям, че Хайнлайн е принуден да издава под псевдоним произведенията, несвързани с историята на бъдещето.
	По-късно, в началото на петдесетте години на миналия век, Хайнлайн събира повестите и разказите в сборниците: _The Man Who Sold the Moon_ (1950), _The Green Hills of Earth_ (1951) и _Revolt in 2100_ (1953). През 1958 г. излиза и романът _Methuselah’s Children_, преработена и допълнена версия на едноименната повест, написана още в началото на четиридесетте.
	_The Man Who Sold the Moon_ (_Човекът, който продаде Луната_ — 1950) съдържа историята на близкото бъдеще. Основните произведения са: разказът „The Roads Must Roll“ (Пътищата трябва да се движат), повестта „The Man Who Sold the Moon“ (Човекът, който продаде Луната), описваща първия полет до Луната, и разказът „Blowups Happen“ (_Взривът винаги е възможен_), където Хайнлайн, почти половин век преди Чернобил, предупреждава за опасността от взривяване на атомна електроцентрала. От този сборник на българския читател са познати разказите „Requiem“ (_Реквием_) и „Life-Line“ (_Линията на живота_), излезли в сборника „Зелените хълмове на Земята“ („Библиотека Галактика“ №80).
	_The Green Hills of Earth_ (_Зелените хълмове на Земята_ — 1951) описва по-сетнешното овладяване на близкото космическо пространство от хората. Повечето от разказите са превеждани на български: „Изпитание в Космоса“ излиза в списание „Върколак“, а „Далила и космическият строител“, „Космически жокей“, „Дългата вахта“, „Чудно хубаво е да се завърнеш у дома“ и „Зелените хълмове на Земята“ са публикувани в по-горе споменатия сборник „Зелените хълмове на Земята“ на „Библиотека Галактика“ (искам да подчертая, че съдържанието на българския сборник не съвпада със съдържанието на оригиналния, просто заглавието е едно и също). Най-значителното произведение от този сборник, което не е издавано у нас, е повестта „Логиката на империята“, описваща борбата за независимост на човешката колония на планетата Венера.
	_Revolt in 2100_ (_Революцията в 2100_ — 1953) съдържа три произведения, още непревеждани на български: краткият роман _„If This Goes On…“_ (_Ако това продължи_), описващ периода, през който в САЩ властва религиозният фундаментализъм на Пророците, и революцията, с която те са свалени; повестта _„Coventry“_ (_Ковънтри_) — за една от странните държави, които възникват на територията на САЩ след диктатурата на Пророците; и разказът _„Misfit“_, в който се появява един от ключовите герои на цикъла — Андрю Либи.
	_Methuselah’s Children_ (_Децата на Матусал_ — 1958) — в него пък за пръв път се срещаме с Лазарус Лонг; описани са отвличането и пътешествието на кораба „Ню Фронтиърс“, сложили началото на Великата Диаспора на човешката раса. Издаден на български под заглавието „Децата на Метусела“ („Димант“, 1998).
	През 1967 г. Хайнлайн издава сборника _The Past Through Tomorrow_, в който, в обем над 1000 страници, събира заедно всичките произведения от цикъла „История на бъдещето“.
	Когато вече всички си мислят, че точката е сложена, през 1973 г. Хайнлайн сензационно се връща към един от основните герои в творчеството си — Лазарус Лонг, за да създаде романа _„Достатъчно време за любов“_ — най-обемната и амбициозна творба на великия майстор, донесла му номинации за „Хюго“ и „Небюла“. С този роман Хайнлайн поставя началото на нов цикъл, в който главните действащи лица са Лазарус Лонг и членовете на неговото Семейство. Следват _The Number of the Beast_ (_Числото на звяра_ — 1979) и _The Cat Who Walks Through Walls_ (_Котката, която минава през стени_ — 1985), които още чакат своята среща с българския читател, и _To Sail Beyond the Sunset_ (_Да отплуваш отвъд залеза_ — 1987), историята на живота на Морийн, майката на Лазарус. Този роман излезе на български под заглавието „Отвъд залеза“ („ПАН“, 1998).
	В късните си романи Хайнлайн успява да свърже помежду им почти всичките си произведения. Но четири романа имат особено тясна връзка с „Историята на бъдещето“. _„Сираци на Вселената“_ — 1963, бълг. издание „Мега“ 1996,) описва първия полет към звездите на кораба „Авангард“, малко преди пътешествието на „Ню Фронтиърс“. (В „Достатъчно време за любов“ става ясно каква е била съдбата на „Авангард“). Героят на _„Странник в странна страна“_ (1961, бълг. издание „Камея“ 1996) Джубал Харшоу впоследствие става член на Семейството на Лазарус Лонг. Хейзъл Стоун, която за пръв път се появява като бабата на близнаците Кастор и Полукс в непреведения на български _The Rolling Stones_ (_Семейство Стоунс_ — 1952), е главната героиня на романа „Котката, която минава през стени“, който е продължение не само на сагата за Семейството на Лазарус Лонг, но и на _„Луната е наставница сурова“_ (1966, бълг. изд. „Аргус“ 1995).
