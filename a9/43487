P>
#	1

	Ела в градината, о Мод!
		Нощта — чер прилеп — излетя.
	Ела в градината, о Мод!
		Сам съм до пътната врата.
	И на билки ухае до бледия свод,
		и на рози с тежки листа.


#	2

	Че утринен ветрец повя
		и ей, любовната планета
	във ведрия зрак изведнъж посивя
		и припадна в небе от бели цветчета,
	в зрака на слънцето тя посивя,
		припадна, издъхна в несрета.


#	3

	Цигулка, флейта и фагот звучаха
		над розите, додето зазори,
	жасмини по прозорците трептяха
		за танца на танцьорите добри,
	но птицата събуди ли се, всички се смълчаха
		и в глухотата месецът се скри.


#	4

	На лилията казах: „Ако е една,
		с един само може да бъде блажена.
	Вървете си, танцьори — тя иска тишина,
		душата й от танци е преуморена.“
	Едните поеха към залязващата луна,
		а другите — към утринта зазорена.
	Глухо по пясъка, гръмко край зид и стена
		сетна каляска за сбогом простена.


#	5

	На розата казах: „Виж нощта как лети.
		След вино и смях идва ред на покоя.
	О, влюбена душо, напразно терзаеш се ти
		за тази, която не ще бъде твоя,
	а моя, о моя! — на розата рекох. — Прости,
		но тя ще е вечно и винаги моя.“


#	6

	Душата на розата в кръвта си прибрах,
		додето музиката гърмеше в салона,
	и до градинското езеро дълго стоях —
		твоя ручей там чувах по склона
	да се спуща в ливадите и в гората зад тях —
		тази наша любезна заслона.


#	7

	През ливадите, дъхави от твоите стъпки,
		дето, мартенски повей щом мине,
	теменужки разтварят в следите ти пъпки,
		като твойте очи модро сини,
	към гористия дол на любовните тръпки
		и блажените райски долини.


#	8

	Стройната акация не разлюля
		ни една ресна в короната си бяла.
	Езерото лилиев оронен цвят застла
		и поляната с огнивчетата е заспала.
	Но розата за теб дъха си вред разля,
		чула за обета, който си ми дала.
	Лилии и рози будни в тъмните поля
		утринта и теб очакваха в отмала.


#	9

	Кралице на розите в моминската градина,
		ела насам, танците прекрати,
	в блясък на бисери, в лъскавина на коприна
		роза и лилия в едно въплъти,
	сияй в слънчеви къдри, главице невинна,
		слънце за цветята нека бъдеш ти!


#	10

	Разкошна сълза се е търколила
		от цвета край вратата в злака.
	Тя иде, иде моята мила,
		участ моя, по-свидна от всяка.
	Червената роза изплака: „Вече е приближила!“,
		а бялата роза ридае: „Защо тъй протака?“
	„Чувам, чувам!“ — слухти карамфила
		и лилията мълви, че я чака.


#	11

	Тя иде и на душата ми шепне.
		Да бе със стъпки на херувим,
	сърцето ми щеше да чуе и трепне;
		да беше пръст мъртва под тревен килим,
	прахта ми пак щеше да чуе и трепне;
		да бях в гроб отвека заровен самин,
	душата ми щеше и там да се сепне
		и щеше да цъфне в пурпур и кармин.
P$
