P>
	Блазе на онзи, който е доволен
	в кръга на бащината си земя
	и с радост диша въздуха охолен,
		че си е у дома,

	чиито ниви с хляб го сподобяват,
	а пък стадата — с мляко и руна,
	чиито буки лете хлад му дават,
		а зиме — топлина.

	Честит е който гледа уталожен
	как часове и дни се нижат рой,
	със здраво тяло, с ум неразтревожен
		дене в блажен покой,

	в дълбок сън нощем, работа и сладост
	съединил в едно и отдих тих,
	и дух невинен, дето литва с радост
		към размисъл и стих.

	Тъй нека да живея — сам, без слава,
	и да умра, без да ви натъжа,
	и никой камък нека не издава
		къде лежа.
P$
