	[* Стихотворението — или поне посланието, с което завършва, е написано в годината на завземането на английския престол от Хенри IV — 1399 г. След като детронира Ричард II, на 30 септември Хенри Болингбрук е утвърден за крал от парламента, а още на 3 октомври остроумната молба на Чосър е удовлетворена с отпускането от хазната на допълнителна помощ от 40 марки годишно. Следователно настоящото стихотворение трябва да е изпратено на новопомазания монарх на 1–2 октомври 1399 г. Основната му част вероятно е написана по-рано, но прибавеното към нея петстишно заключително послание очевидно е адресирано до Хенри IV, като почти дословно цитира абсурдното съчетание от съображения, на които се основава претенцията на новия крал за короната, тъй както те са обявени в прокламацията му към английския народ: завоевание, наследствено право и избор. Чосър няма късмета да се радва дълго на милостта на третия пореден монарх, под чието крило успява да се прислони — той умира още през следващата година.]
P>
	На теб една, кесийке моя, нека
	да си изплача болката, задето
	ти, господарке, днес си толкоз лека,
	та чак ми става тежко на сърцето
	и ми опротивява битието.
	Затуй те моля аз, бъди добра,
	наддай отново — инак ще умра!

	Благослови ме, денем ли, нощя ли
	да чуя пак звука ти сладкогласен,
	очите ми със жълто да погали
	ликът ти като слънчицето ясен.
	Кормило ти бъди ми в час опасен,
	кралице, на покоя ми сестра,
	наддай отново — инак ще умра!

	Кесийчице, света ми озарила,
	спасител мой тук долу на земята,
	от този град ме изведи със сила
	или ключар стани ми на хазната.
	Остриган сам като светите братя,
	аз пак те моля, без да те коря:
	наддай отново — инак ще умра!

#	Посланието на Чосър

	Завоевателю на Албиона,
	наш крал по избор и по ред на трона,
	за тебе тази песен се реди.
	Ти, който браниш всички от беди,
	чуй просбата и приеми поклона!
P$
