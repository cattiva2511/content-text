P>
	Подобно облак в лято знойно
	аз сам през хълм и дол вървях,
	когато множество безбройно
	от златни нарциси видях
	в лек танц край езерната шир
	да пърха и кръжи безспир.

	Като трептящите звездици
	на онзи блеснал Млечен път
	те не преставаха в редици
	край залива да се тълпят
	и с хиляди пред моя взор
	там люшкаха се на простор.

	Край тях танцуваха вълните,
	но дваж по-живи бяха те.
	Поетът между тях честит е
	като ликуващо дете.
	Аз гледах, гледах, не разбрал,
	как много съм забогатял.

	Защото често на дивана
	потънал в мисли и мечти,
	днес виждам същата поляна
	в самотността ми да трепти
	и с нарцисовия рояк
	сърцето ми танцува пак.
P$
