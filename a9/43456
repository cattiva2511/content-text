	[* Имената на поетите, чиято кончина Дънбар оплаква, са все негови предшественици, като се започне с _Чосър_, _Гауър_ и _Барбър_ от късния XIV век и се стигне до негови съвременници на границата между XV и XVI столетие, от които особено изпъкват другите двама шотландци: Робърт Хенрисън (1430–1506) и Уолтър Кенеди (1460–1508).]
P>
	Аз, който здрав бях и охолен,
	сега се мъча, тежко болен
	и слаб почти като дете. —
		Timor Mortis conturbat me.*
	[* _Timor Mortis conturbat me._ — Страхът от Смъртта ме хвърля в смут (лат.).]

	Тук всяко благо суета е,
	светът измамен малко трае,
	сто козни Дяволът плете. —
		Timor Mortis conturbat me.

	Човекът е с менлива орис:
	от здраве в страст, от радост в горест,
	днес пее, утре се пече. —
		Timor Mortis conturbat me.

	Какво ли земно оцелява —
	върбите вятър разлюлява,
	а суета света влече. —
		Timor Mortis conturbat me.

	В смъртта отиват всички твари:
	бедняци, роби, господари,
	прелати, принцове, крале. —
		Timor Mortis conturbat me.

	Тя рицаря безстрашен взема
	ведно със щита и със шлема
	току сред бранното поле. —
		Timor Mortis conturbat me.

	И пак тя гневно дръпва, ето,
	от майчината гръд детето —
	най-драг от всички плодове. —
		Timor Mortis conturbat me.

	Боеца грабва вмиг от боя,
	сподиря в крепостта героя,
	от трема дамата зове. —
		Timor Mortis conturbat me.

	Пред никой силен не отстъпва,
	от умния не се отдръпва.
	Кой удара й ще възпре? —
		Timor Mortis conturbat me.

	Магьосника и астролога,
	логика ловък, теолога
	край нея как ще се провре? —
		Timor Mortis conturbat me.

	И вещият по медицина
	лечител и хирург мърцина
	отиде, та се не виде! —
		Timor Mortis conturbat me.

	А както гледам, и поета,
	и той към гроба с всички крета —
	пред нея дарба не преде. —
		Timor Mortis conturbat me.

	Тя Чосър, княза на певците,
	срази в часа на изпитните,
	брат Бери, Гауър превзе. —
		Timor Mortis conturbat me.

	Почтения сър Хю Еглинтън,
	Хериът, Етрик и Уинтън
	се свиха в нейните нозе. —
		Timor Mortis conturbat me.

	В Джон Клерк и в Джеймс Афлек тя впръсна
	яд скорпионски и прекъсна
	най-нежните им стихове. —
		Timor Mortis conturbat me.

	С Холанд и Барбър се оправи,
	сър Мънго Локарт не забрави —
	той, който Лийски се зове. —
		Timor Mortis conturbat me.

	И Клерк Транентски, онзи, дето
	възпя на Гавейн житието,
	и Гилбърт Хей ни тя отне. —
		Timor Mortis conturbat me.

	C градушка зла Слепеца Хари
	и Санди Трейл сред път удари,
	от коня Патрик Джонстън сне. —
		Timor Mortis conturbat me.

	Мерсейр, що любовта описа
	тъй смислено, че всички слиса —
	и него тя оттук поде. —
		Timor Mortis conturbat me.

	Отмъкна Роул Абърдински
	и още Роул Корсторфински.
	На тяхно място кой дойде? —
		Timor Mortis conturbat me.

	В Дъмфърлин тя успя без време
	и Робърт Хенрисън да вземе,
	Джон Рос изнесе на ръце. —
		Timor Mortis conturbat me.

	И Стобо похити без срама,
	и Квинтин Шоу — тези двама
	цял свят оплаква от сърце. —
		Timor Mortis conturbat me.

	Уолтър Кенеди — и него
	Смъртта при себе си прие го,
	щом ред дойде му да умре. —
		Timor Mortis conturbat me.

	Тъй с братята ми се разправи
	до крак — и мен не ще остави,
	в прахта накрай ще ме простре. —
		Timor Mortis conturbat me.

	Щом свършва в Смърт животът кратък,
	през Смърт да минем — та оттатък
	животът вече да не спре. —
		Timor Mortis conturbat me.
P$
