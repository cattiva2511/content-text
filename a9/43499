P>
	Неща, които отразяват светлината,
	се открояват ярко — релсата блести,
	когато се оттегля скършена вълната,
	във хиляди трапчинки слънцето трепти.

	Вода, стъкло, метал изпращат вдъхновени
	безчислени ответи на един въпрос.
	Пленилите лъча от него са пленени —
	земята се върти около свойта ос

	към слънчевото съвършенство с възхищение
	пред онова, което нея сътвори,
	облечена в зелено в знак на подчинение —
	като че ли туй слънце вечно ще гори.

	Но гневни вихри чезнат в огнената течност,
	мени се то, лети и пламъкът сгъстен
	умира бавно — този идеал за вечност
	е само идеал, от бляна ни роден.

	Познание до блян почти не се докосва.
	Системата, в която то и ний сме част,
	подобно всяко тленно нещо се износва.
	Но слънцето живее повече от нас.

	Гнездо на семената, център жълт на цвете,
	ти, който сам си цвят без корен и стъбло,
	пресътворяващ формите и цветовете,
	и себе си чрез тях, велико колело,

	учи и нас на своята любов, която
	е тъй безстрастна, с тъй голяма дълбина,
	и запали около ядката от злато
	загубения чист венец от светлина.
P$
