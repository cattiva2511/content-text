P>
	Мрачно жарко пладне, клуп от тел,
	цинково сияние отвсякъде
	и отблясък върху църквите,
	отблясък върху църквите.

	Под краката ми провлачен клуп от тел —
	земното око в прахта разтворено,
	невидяно цели дни,
	невидяно с дни.

	Зад плета от здравец и от тел
	белите петли напират, скупчват се
	и проточват шии алени,
	проточват шии алени.

	Крясъци през опнатата тел —
	тънат сред фабричните сирени
	в мрачното и жарко пладне,
	мрачно жарко пладне.

	Свечерява — онзи клуп от тел
	е изритан от прахта помръкнала
	и светът е сляп и бял,
	светът е сляп и бял.
P$
