P>
	Да се боя от смъртта? — В самото си гърло
		да усетя на мъглата вкусът,
	разбрал на вихъра по свистенето върло,
		че близък е вече часът,
	среднощният мрак, най-бясната буря,
		чертите на вражия стан,
	дето Архи-Страхът всеки щурм прекатуря,
		но силният дух не е спрян —
	че пътят е минат и върхът — изкатерен,
		и рухват прегради отвред,
	макар сетният бой за трофея най-верен
		да остава все още напред.
	Аз бях храбър боец — тъй че ти, бой последен,
		най-славен от всички бъди!
	Да не връзва очите ми смъртта и приведен
		за срам да не ме пощади!
	Не, нека до дъно да я вкуся с охота
		като древните воини и аз,
	в един миг изплатил всеки дълг на живота
		с люта болка и мрак, и мраз.
	Че най-лошото става най-добро за смелчака,
		отлита на злото мигът
	и гневът на стихиите, бесовете на мрака
		ще се смесят, ще се стопят,
	ще прелеят от мъка в покой и ще зърна
		светлина, после — твойте гърди.
	О, душа на душата ми! Теб ще прегърна,
		а нататък — Бог нека бди!
P$
