	[* Уайлд написва този сонет през 1876 г., едва двайсетгодишен, под силното впечатление от съобщенията за зверското потушаване на Априлското въстание в България. Веднага го изпраща на защитника на българската кауза Уилям Гладстон.]
P>
	Исусе, жив ли си, или в земята
	почиват още костите ти бели?
	И твойто възкресение не бе ли
	сън само, сън на грешницата свята?
	Тук стонове изпълват тъмнината
	и твоите свещеници загиват.
	Не чуваш ли как вопли се извиват
	над труповете хладни на децата?
	О, Сине Божи, слез сред тази злоба!
	Връз твоя кръст в нощта беззвездно-черна
	е плъзнал полумесецът проклет.
	И ако си възкръснал ти от гроба,
	Човешки Сине, слез тук с мощ безмерна,
	преди да те измести Мохамед!
P$
