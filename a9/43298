	ЛОС АНДЖЕЛИС, КАЛИФОРНИЯ РЕПУБЛИКА АМЕРИКА
	НАСЕЛЕНИЕ: 20 174 282


>	Част първа
>	Момчето, което върви в светлината

>>	Дей

	Майка ми смяташе, че съм мъртъв.
	Очевидно не бях мъртъв, но за нея бе по-безопасно да мисли така.
	Поне два пъти в месеца виждах обявата за издирването ми да се появява в кадър върху джъмботроните, разположени из целия център на Лос Анджелис. Изглеждаше не на място. Повечето кадри на екраните представляваха щастливи мигове: усмихнати деца, застанали под светлосиньо небе, туристи, позиращи пред руините на моста „Голдън Гейт“, републикански реклами в неонови цветове. Имаше и антиколониална пропагандна: „Колониите искат нашите земи. Те искат това, което нямат. Не им позволявайте да завладеят домовете ви! Подкрепете каузата!“
	И тогава идваше ред на криминалната справка за мен. Тя осветяваше джъмботроните с цялото си многоцветно великолепие:
C>
#	ИЗДИРВАН ОТ РЕПУБЛИКАТА
#	ДОСИЕ №462178-3233 „ДЕЙ“
	ИЗДИРВАН ЗА НАПАДЕНИЕ, ПАЛЕЖ, КРАЖБА, УНИЩОЖАВАНЕ НА ВОЕННА СОБСТВЕНОСТ, КАКТО И ЗА ВЪЗПРЕПЯТСТВАНЕ НА ВОЕННАТА КАМПАНИЯ.
	200 ООО РЕПУБЛИКАНСКИ БАНКНОТИ ЗА ИНФОРМАЦИЯ, ВОДЕЩА ДО АРЕСТА МУ.
C$
	Снимката ми винаги бе различна. Понякога бе на момче с гъсти медни къдрици и очила. Друг път — на момче с черни очи и без коса. Понякога ме изобразяваха чернокож, друг път — бледолик, понякога мургав или смугъл, а също и жълтокож, червенокож, или с какъвто друг цвят на кожата могат да се сетят. С други думи републиката нямаше никаква представа как изглеждам. Те вероятно не знаеха почти нищо за мен, като изключим това, че съм млад и че когато вкарат пръстовите ми отпечатъци в базата си с данни, не откриваха съвпадения. Това бе причината да ме мразят, защото аз не бях най-опасният престъпник в страната, но бях най-търсеният. Аз бях причината те да изглеждат некомпетентни.
	Бе ранна вечер, но навън бе пълен мрак, а отраженията на джъмботроните се виждаха в уличните локви. Седях върху рушащия се перваз на прозореца три етажа по-нагоре, скрит от погледи зад ръждясали стоманени греди. Преди сградата е била апартаментен комплекс, но сега бе занемарена. Счупени плафони и парчета стъкло бяха пръснати в безпорядък по пода на стаята, а боята на всяка от стените се лющеше. В един ъгъл на земята с лице нагоре лежеше стар портрет на Електор Примо. Питах се кой ли е живял тук — никой не бе толкова побъркан, че да остави портрета на Електора, захвърлен на пода.
	Косата ми, както обикновено, бе пъхната под стар каскет. Очите ми бяха приковани върху малката едноетажна къща от другата страна на пътя. Ръцете ми си играеха с окачения на врата ми медальон.
	Тес се облегна на другия прозорец и ме наблюдаваше внимателно. Тази вечер бях неспокоен и тя, както винаги, го усети.
	Заразата порази Езерния сектор. Сред блясъка на джъмботроните Тес и аз виждахме войниците в края на улицата, докато те инспектираха всеки дом — лъскавите им черни наметала, които се ветрееха в жегата. Носеха противогази. Понякога, когато излизаха, те маркираха къщата, като рисуваха голям червен знак Х върху входната й врата. Никой не влизаше и не излизаше от този дом след това — поне не и когато някой го наблюдаваше.
	— Все още ли не ги виждаш? — прошепна Тес. Сенките скриваха изражението й.
	В опит да се разсея, аз се мъчех да сглобя импровизирана прашка от стари PVC тръби.
	— Не са вечеряли. Не са сядали на масата от часове. — Преместих и протегнах болния си крак.
	— Може би не са си вкъщи?
	Хвърлих раздразнен поглед към Тес. Тя се опита да ме утеши, но аз не бях в настроение.
	— Вътре свети. Виж и всичките тези свещи. Мама никога не би хабила свещи, ако няма никой вкъщи.
	Тес се приближи.
	— Трябва да се махнем от града за няколко седмици, става ли? — Тя опита да овладее гласи си, но страхът бе ясно доловим. — Скоро заразата ще отмине и ти ще можеш да ги посетиш. Имаме предостатъчно пари за два билета за влак.
	Поклатих глава.
	— Една вечер в седмицата, нали така се разбрахме? Просто ме остави да ги наглеждам една вечер в седмицата.
	— Аха. Тази седмица идваш тук всяка нощ.
	— Просто искам да се уверя, че са добре.
	— Ами ако се заразиш?
	— Ще поема този риск. Нямаше нужда да идваш с мен. Можеше да ме изчакаш в Алта.
	Тес сви рамена.
	— Някой трябва да те наглежда.
	Тя бе с две години по-малка от мен, макар че говореше така, сякаш бе достатъчно възрастна, за да ми бъде попечител.
	Наблюдавахме мълчаливо как войниците се приближаваха към къщата на семейството ми. Всеки път, когато се спираха пред нечий дом, един войник блъскаше по вратата, а втори заставаше до него с изваден пистолет. Ако никой не отвореше в рамките на десет секунди, първият войник разбиваше вратата с ритник. Те нахлуваха бързо вътре и аз не ги виждах, но рутината ми е известна: един от войниците щеше да вземе кръвна проба от всеки член на семейството, след което да вкара данните в Портативен четец и да провери за заразата. Целият процес отнемаше десет минути.
	Преброих къщите между мястото, където се намираха в момента войниците, и дома на семейството ми. Трябваше да изчакам още час, преди да узная съдбата им.
	Писък отекна от другия край на улицата. Очите ми се стрелнаха към звука, а ръката ми се спусна мълниеносно към ножа, пъхнат в колана ми. Тес си пое дълбоко въздух.
	Нова жертва на заразата. Състоянието й трябва да се е влошавало с месеци, защото кожата й е напукана и кърви навсякъде, а аз осъзнах, че се чудя как войниците са могли да я пропуснат по време на предишните проверки. Тя бе дезориентирана и залиташе наляво-надясно, след което се втурна напред, само за да се спъне и падне на колене. Пак хвърлих поглед към войниците. Сега вече те я виждаха. Войникът с изваденото оръжие се приближи, докато останалите единадесет останаха на място и наблюдаваха. Една жертва на заразата не бе голяма заплаха. Войникът вдигна пистолета си и се прицели. Залп от искри погълна заразената жена.
	Тя рухна и остана неподвижна. Войникът се върна при другарите си.
	Искаше ми се да можем се докопаме до един от пистолетите на войниците. Добро оръжие като това не струваше много на пазара — 480 банкноти, по-евтино от готварска печка. Като всички оръжия то имаше прецизност, която се насочва от магнитни и електрически потоци и можеше да уцели точно мишена на три пресечки разстояние. Татко веднъж каза, че това е технология, открадната от колониите, но републиката, разбира се, никога нямаше да го признае. Тес и аз можехме да си купим пет такива пистолета, ако искаме… През годините се научихме да спестяваме допълнителните пари, които бяхме откраднали, и да ги скатаваме на сигурно място за спешни случаи. Но истинският проблем на това да притежаваш пистолет не бе в цената му. Проблемът бе, че е толкова лесно той да бъде проследен обратно до теб. Всяко оръжие имаше вграден сензор, който даваше сведения за очертанията на ръката, отпечатъците от палците и местоположението на потребителя. Ако това не ме издадеше, едва ли може да се случи друго. Затова ми оставаха ръчно изработените оръжия — прашки, направени от PVC тръби и други джаджи.
	— Открили са още един — каза Тес. Тя присви очи, за да вижда по-добре.
	Погледнах надолу и видях как войниците се изнизват от друга къща. Един от тях разклати флакон със спрей и изрисува огромен червен знак Х върху вратата. Знаех чия е тази къща. Семейството, което живееше там, някога имаше малко момиченце на моята възраст. Аз и братята ми си играехме с нея като малки — на гоненица и уличен хокей с железни ръжени и смачкани топчета хартия.
	Тес се опита да ме разсее, като кимна към платнения вързоп близо до краката ми.
	— Какво им носиш?
	Усмихнах се и посегнах надолу, за да развържа вързопа.
	— Някои неща, които запазихме тази седмица. Щом мине инспекцията, ще им свършат работа за една хубава забава. — Тършувах из вързопа с джунджурии и извадих стар чифт предпазни очила. Проверих ги, за да се уверя, че няма пукнатини по стъклата. — За Джон са. Подранил подарък за рождения му ден.
	По-големият ми брат ставаше на деветнадесет по-късно тази седмица. Той работеше на четиринадесетчасови смени, обслужвайки електросъпротивителни пещи в кварталната електроцентрала, и винаги търкаше очите си от пушека, когато се прибереше вкъщи. Тези предпазни очила бяха късметлийска кражба от пратка с военни запаси.
	Оставих ги на земята и прегледах останалите неща. Повечето бяха консерви с месо и картофена яхния, които откраднах от закусвалнята на един въздушен кораб, както и стар чифт обувки с напълно запазени подметки. Щеше ми се да съм със семейството си, когато им занеса тези вещи. Но Джон бе единственият, който знаеше, че съм жив, и бе обещал да не казва на мама и на Идън.
	Идън ставаше на десет след два месеца, което означаваше, че тогава ще трябва да се яви на изпитанието. Когато навърших десет, аз се провалих на моето. Ето затова се притеснявам за Идън, защото макар той несъмнено да е най-умният от нас тримата, неговият начин на мислене е до голяма степен подобен на моя. Когато завърших изпитанието, бях толкова убеден в отговорите си, че дори не си дадох труд да наблюдавам как го оценяват. Но след това администраторите ме отведоха заедно с групичка други деца в един ъгъл на стадиона, където се провеждаше изпитанието. Те сложиха някакъв печат върху теста ми и ме натикаха в един влак, който се отправяше към центъра. Не ми бе дадена възможност да взема със себе си нищо друго, освен медальона, който носех на врата си. Не ми бе дадена възможност дори да се сбогувам.
	Няколко неща могат да ти се случат, след като се явиш на изпитанието.
	Да получиш перфектен резултат — 1500 точки. Никой никога не е получавал толкова… е, като изключим някакво хлапе от преди няколко години, около което военните вдигнаха голям шум. Кой знае какво се случва с някой, получил толкова висок резултат? Вероятно придобива много пари и власт.
	Да получиш резултат между 1450 и 1499. Трябва да си доволен от себе си, защото ще получиш непосредствен достъп до шестгодишно обучение в гимназия, а след това четири в топ-университетите на републиката: „Дрейк“, „Станфорд“ и „Бренън“. После Конгресът те наема и ти печелиш много пари. Следват радост и щастие. Или поне така твърдят от републиката.
	Да получиш добър резултат някъде между 1250 и 1449 точки. Позволено ти е да продължиш обучението си в гимназия, а след това те прехвърлят в колеж. Не е лошо.
	Да се спасиш на косъм с резултат между 1000 и 1249. Конгресът не те допуска до гимназия. Присъединяваш се към бедните като моето семейство. И вероятно или ще се удавиш, докато работиш на водните турбини, или ще получиш смъртоносни изгаряния от парата в електроцентралите.
	Проваляш се.
	Почти винаги децата от бедняшките квартали бяха тези, които се проваляха. Ако попаднеш в тази злощастна категория, републиката изпращаше служители в дома на семейството ти. Те караха родителите ти да подпишат договор, с който възлагат на правителството пълно попечителство над теб. Служителите обясняваха, че си изпратен в трудовите лагери на републиката и че семейството ти няма да те види отново. Родителите ти трябваше да кимнат и да се съгласят. Някои дори празнуваха, защото републиката им даваше хиляда банкноти, за да компенсират загубата им. Семействата хранеха едно гърло по-малко и разполагаха с пари. Какво загрижено за поданиците си правителство!
	Като изключим, че всичко това е лъжа. Посредствено дете с лоши гени не бе от полза за страната. Ако си късметлия. Конгресът щеше да ти позволи да умреш, без да те изпраща в лабораториите, за да бъдеш изследван за дефекти.
	Оставаха пет къщи. Тес виждаше притеснението в очите ми и слага ръка на челото ми.
	— Да не би да получаваш някое от твоите главоболия?
	— Не. Добре съм. — Взирах се през отворения прозорец на къщата на майка ми и успях да зърна за миг познато лице. Идън премина, надникна през прозореца към приближаващите войници и насочи някакво метално, ръчно направено, приспособление към тях. След това се отдръпна навътре и изчезна от поглед. Къдриците му пробляснаха в светлорусо на треперливата светлина от лампата. Доколкото го познавах, той вероятно бе измайсторил това приспособление, за да измерва колко далеч е някой, или нещо от този сорт.
	— Струва ми се отслабнал — промълвих аз.
	— Жив е и може да се движи необезпокоявано — отговори Тес. — И това е нещо.
	Минути по-късно ние видяхме как Джон и майка ми сновяха покрай прозореца, потънали в дълбок разговор. Джон и аз си приличахме много, макар че той бе станал малко по-як от дългите дни, прекарани в парната електроцентрала. Косата му като на повечето хора, които живееха в нашия сектор, се спускаше под рамената му и бе завързана на съвсем обикновена опашка. По потника му имаше петна от червена глина. Видях как мама му се кара за нещо. Вероятно за това, че е позволил на Идън да наднича през прозореца. Тя избута настрана ръката на Джон, когато получи внезапен пристъп на своята хронична кашлица. Въздъхнах. Е, поне и тримата бяха достатъчно здрави, за да се движат. Дори някой от тях да е инфектиран, щеше да се намира в ранен стадий и да има възможност да се възстанови.
	Не можех да спра да си представям какво щеше да се случи, ако войниците маркираха Вратата на майка ми. Семейството ми щеше да остане вцепенено на място във всекидневната дълго след като войниците си бяха тръгнали. Тогава лицето на мама щеше да приеме обичайното си смело изражение, но тя щеше да остане будна през цялата нощ и кротко да бърше сълзите си. А на сутринта те щяха да започнат да получават съвсем малки порции храна и вода и просто да чакат да се възстановят. Или да умрат.
	Мислите ми се отклониха към скривалището с откраднати пари, които Тес и аз си бяхме скътали. Две хиляди и петстотин банкноти. Достатъчни за прехраната ни за месеци наред… но недостатъчни, за да купя на семейството си флакони с лекарство против заразата.
	Минутите се точеха. Прибирам прашката си и изиграхме няколко рунда на камък, ножица и хартия с Тес. (Не зная каква е причината, но тя бе неестествено добра в тази игра.) На няколко пъти хвърлях поглед към прозореца на майка ми, но не виждах никого. Те сигурно са се събрали близо до вратата, готови да я отворят. Веднага щом чуят юмручен удар по дървото.
	И тогава настъпи моментът. Протегнах се толкова напред, че Тес ме сграбчи за ръката, за да се увери, че няма да се прекатуря и да падна на земята. Войниците блъскаха по вратата. Майка ми незабавно я отвори, пусна ги да влязат и след това я затвори. Напрегнах се да чуя гласове, стъпки, всеки звук, който може да идва от дома ми. Колкото по-бързо свършеше всичко това, толкова по-скоро щях да мога тайно да предам подаръците си на Джон.
	Тишината се проточи. Тес прошепна:
	— Добрите новини са, че няма новини, нали?
	— Много смешно.
	Отброих секундите в главата си. Изтече една минута. После две, след това четири, а накрая десет.
	Минутите станаха петнадесет. Двадесет минути.
	Погледнах Тес. Тя просто сви рамена.
	— Може би четецът им е развален — предположи тя.
	Изминаха тридесет минути. Не смеех да помръдна от поста си. Страхувах се, че нещо ще се случи толкова бързо, че ще го пропусна, ако мигна. Пръстите ми ритмично потропваха по дръжката на ножа.
	Четиридесет минути. Петдесет минути. Час.
	— Нещо не е наред — прошепнах аз.
	Тес присви устни.
	— Не знаеш дали е така.
	— Напротив, знам. Какво би могло да отнеме толкова дълго време?
	Тес отвори уста, за да отговори, но преди да успее да каже нещо, войниците излязоха от дома ми в индийска нишка с безизразни лица. Накрая последният войник затвори вратата зад себе си и се пресегна за нещо пъхнато в колана му. Усетих внезапно замайване. Знаех какво следва.
	Войникът протегна ръка нагоре и изпръска дълга червена линия по диагонал върху нашата врата. После изрисува още една, оформяйки знака Х.
	Изругах тихо под носа си и започнах да се обръщам… но тогава войникът направи нещо неочаквано; нещо, което никога преди това не бях виждал.
	Той изпръска трета вертикална линия върху вратата на майка ми, която разсича знака Х наполовина.


>>	Джун

	_13:47 ч._
	_Университетът „Дрейк“, сектор Батала_
	_22ºC на закрито_
	Седях в кабинета на секретарката на декана ми. Отново. От другата страна на матираната стъклена врата можех да различа групичка от мои съученици (студенти последен курс, всички от които са поне четири години по-големи от мен) да се навъртат наоколо, в опит да разберат какво се случва. Няколко от тях видяха как бях изведена от следобедния тренировъчен час (днешният урок: как да заредим и презаредим пушка ХМ-62Х) от двама заплашително изглеждащи пазачи. А винаги когато това се случваше, новината се разнасяше из целия кампус.
	Любимото феноменче на републиката отново бе загазило.
	Кабинетът бе тих, като изключим слабото бръмчене, идващо от компютъра на секретарката на декана. Бях запаметила всеки детайл в тази стая (ръчно изработена мраморна настилка, внос от Дакота, 324 квадратни пластмасови плочи за таван, шестметрови сиви завеси, които висят от двете страни на величествения портрет на Електора, окачен на задната стена на кабинета, седемдесет и шест сантиметров екран на страничната стена с изключен звук, по който вървяха заглавия на новини: „ПРЕДАТЕЛСКА ГРУПА «ПАТРИОТИ» ВЗРИВИ МЕСТЕН ВОЕНЕН ПУНКТ, ПЕТИМА МЪРТВИ“, последвано от „РЕПУБЛИКАТА РАЗБИ КОЛОНИИТЕ В БИТКАТА ЗА ХИЛСБЪРО“.
	Арисна Уитъкър, секретарката на декана, седеше зад бюрото и почукваше върху стъклото му — без съмнение пишеше рапорт за мен. Това щеше да бъде осмият рапорт за мен този семестър. Готова бях да се обзаложа, че аз съм единственият студент от „Дрейк“, който е успял да стане предмет на осем рапорта, без да бъде изключен.
	— Ръцете ли сте си наранили вчера, госпожо Уитъкър? — попитах след известно време.
	Тя спря да пише и ме погледна гневно.
	— Какво ви кара да мислите така, госпожице Ипарис?
	— Не поставяте правилно интервалите между думите. Осланяте се на лявата си ръка.
	Госпожа Уитъкър въздъхна и се облегна назад в стола си.
	— Да, Джун. Вчера си навехнах китката по време на игра на кивабол.
	— Съжалявам да го чуя. Трябва да опитате да изпълнявате замаха от рамото, а не от китката.
	Намерението ми беше това да е едно сухо изложение на фактите, но думите прозвучаха като подигравка и не й се харесаха.
	— Нека да си изясним нещо, госпожице Ипарис. Може да се смятате за много умна. Може да смятате, че перфектните ви оценки ви дават право на някакъв вид специално отношение. Дори може да смятате, че имате почитатели в това училище заради всичките ви глупости. — Тя посочи събралите се пред вратата студенти. — Но на мен започна неимоверно да ми омръзва от нашите срещи в кабинета ми. И повярвайте, когато се дипломирате и бъдете назначена на каквато позиция избере за вас тази страна, вашите лудории няма да впечатлят началниците ви. Разбирате ли ме?
	Кимнах, защото тя това очакваше от мен. Но не бе права. Аз не просто се смятах за умна. Аз бях единственият човек в цялата република с перфектен резултат от 1500 на изпитанието. Бях прехвърлена тук, в най-добрия университет в страната, на дванадесет — четири години преди предвиденото. След това прескочих втори курс. За три години в „Дрейк“ съм получавала само отлични оценки. Бях умна. Притежавах това, което републиката считаше за добри гени… а по-добрите гени създават по-добри войници, което води към по-големи шансове за победа срещу колониите, както казват моите учители. И ако почувствах, че следобедните тренировки не са достатъчни, за да ме научат как да се катеря по стените, докато нося оръжие, то тогава… е, не е моя вината, че трябваше да се изкатеря по една от страните на деветнадесететажна сграда с ХМ-621 пушка, преметната през гърба ми. Това бе самоусъвършенстване в интерес на моята родна страна.
	Носеха се слухове, че веднъж Дей е изкатерил пет етажа за по-малко от осем секунди. Ако най-търсеният престъпник в републиката бе в състояние да стори това, то как тогава щяхме го хванем, ако не сме бързи колкото него? А ако не можем да заловим дори него, как ще спечелим войната?
	Бюрото на госпожа Уитъкър избибитка три пъти. Тя натисна и задържа един бутон.
	— Да?
	— Капитан Метиъс Ипарис е пред портала — отговори някакъв глас. — Дошъл е за сестра си.
	— Добре. Пуснете го да влезе. — Тя освободи бутона и ме посочи с пръст. — Надявам се, че брат ви ще започне да върши по-добра работа в грижите си за вас, защото ако се озовете в кабинета ми още веднъж този семестър…
	— Метиъс се справя по-добре от мъртвите ни родители — отвърнах аз може би по-остро, отколкото възнамерявах.
	И двете изпаднахме в неловко мълчание.
	Най-накрая след цяла вечност чух някаква суматоха отвън в коридора. Студентите, притиснати до стъклената врата, внезапно се разпръснаха и сенките им се отместиха, за да направят място на един висок силует. Брат ми.
	Когато Метиъс отвори вратата и влезе, видях няколко момичета отвън в коридора да прикриват с ръце усмивките си. Но Метиъс концентрира цялото си внимание върху мен. Ние имахме едни и същи черни очи със златист отблясък, същите дълги мигли и тъмни коси. Дългите мигли отиваха особено на Метиъс. Дори когато вратата зад него вече бе затворена, аз все още чувах шушукането и кикота отвън. Изглежда, той бе дошъл от патрулното си дежурство направо в кампуса. Нагизден с парадната си униформа: черна офицерска куртка с два реда златни копчета, ръкавици от неопрен с полиетиленова подплата „Спектра“ и избродирани капитански отличителни знаци, бляскави пагони на рамената, официална фуражка, черни панталони, полирани ботуши. Очите ми срещат неговите.
	Той бе бесен.
	Госпожа Уитъкър хвърли блестяща усмивка към Метиъс.
	— Ах, капитане! — възкликна тя — Радвам се да ви видя.
	Метиъс докосна ръба на фуражката си в знак на учтив поздрав.
	— Жалко, че отново е при такива обстоятелства — отговори той. — Моите извинения.
	— Няма проблем, капитане. — Секретарката на декана махна пренебрежително с ръка. Каква подмазвачка… особено след това, което току-що бе казала за Метиъс. — Вината не е ваша. Сестра ви беше заловена да се катери по небостъргач по време на обедната почивка днес. За да го направи, тя е излязла на две пресечки извън кампуса. Както знаете, на студентите им е разрешено да използват само стените за катерене в района на университета за физическа подготовка, а напускането на територията на учебното заведение по средата на деня е забранено…
	— Да, наясно съм с това — прекъсна я Метиъс и ме погледна с крайчеца на окото си. — Видях хеликоптерите да кръжат над „Дрейк“ по обяд и имах… подозрения, че Джун има нещо общо.
	Имаше цели три хеликоптера. Не можаха да ме свалят от стената на сградата, изкачвайки я сами, затова ме издърпаха с мрежа.
	— Благодаря ви за помощта — каза Метиъс на секретарката. Той щракна с пръсти към мен в знак, че трябва да стана. — Когато Джун се върне в кампуса, тя ще демонстрира най-доброто си поведение.
	Игнорирах фалшивата усмивка на госпожа Уитъкър, когато тръгнах след брат ми, за да изляза от офиса в коридора. Незабавно заприиждаха студенти.
	— Джун — обърна се към мен едно момче на име Дориан, докато вървеше заедно с нас. Той ме бе поканил неуспешно на годишния бал на „Дрейк“ в две поредни години. — Вярно ли е? Колко високо успя да стигнеш?
	Метиъс го прекъсна със строг поглед.
	— Джун си отива вкъщи. — След което сложи здраво ръката си върху рамото ми и ме отведе настрана от състудентите ми.
	Хвърлих бърз поглед назад и успях да им се усмихна.
	— До четиринадесетия етаж — извиках аз.
	Това отново ги накара да се разшушукат. Някак си това се бе превърнало в най-близката връзка, която имам с останалите студенти в „Дрейк“. Уважаваха ме, обсъждаха ме и пускаха клюки. Но никой в действителност не разговаряше с мен.
	Такъв бе животът на петнадесетгодишен студент последна година в университет, който е предназначен за хора на възраст от шестнадесет нагоре.
	Метиъс не продума повече, докато си проправяше път надолу по коридорите, покрай подкастрените ливади на централния вътрешен двор, величествената статуя на Електора и най-сетне прекосихме един от покритите физкултурни салони. Минахме покрай дошлите за следобедните тренировки, в които аз би трябвало да взема участие. Наблюдавах как състудентите ми тичат по гигантска писта, заобиколена от 360-градусов екран, който прави симулация на някакъв запустял път на военния фронт. Те държаха пушките пред себе си, като се опитваха да ги заредят и презаредят, колкото могат по-бързо, докато не спираха да тичат. В повечето други университети нямаше да има толкова много студенти войници, но в „Дрейк“ почти всички от нас се бяха насочили към кариерно назначение в армията на републиката. Неколцина от останалите щяха да заемат постове в политиката и Конгреса, а други бяха избрани да останат в университета и да преподават. Но „Дрейк“ бе най-добрият университет на републиката и знаейки, че най-добрите винаги биват назначавани в армията, нашата зала за тренировки бе препълнена със студенти.
	Докато стигнем до една от външните улици на „Дрейк“ и аз се кача на задната седалка на чакащия ни военен джип, Метиъс с мъка сдържаше гнева си.
	— Отстранена за една седмица? Желаеш ли да ми разясниш нещо? — настоя за обяснение той. — Прибирам се, след като цяла сутрин съм се разправял с патриотите бунтовници, и какво да чуя? Хеликоптери на две пресечки от „Дрейк“. Момиче, което се катери по небостъргач.
	Размених приятелски поглед с Томас, войника на шофьорското място.
	— Съжалявам — измънках аз.
	Метиъс се обърна от мястото си на седалката до шофьора и ме изгледа с присвити очи.
	— Какво, по дяволите, си мислеше, че правиш? Знаеше ли, че си напуснала района на кампуса?
	— Да.
	— Разбира се. Ти си на петнадесет. Покачила си се четиринадесет етажа нагоре на едно… — Той си пое дълбоко въздух, затвори очи и се успокои. — Бих бил благодарен, ако поне веднъж ме оставиш да изпълня ежедневните си патрулни мисии, без да се тревожа до болка какво си намислила.
	Опитах се отново да срещна очите на Томас в огледалото за задно виждане, но той бе вперил поглед в пътя. Знаех, че не трябва да очаквам каквато и да е помощ от него. Бе спретнат както винаги, с идеално зализана коса и перфектно изгладена униформа. Нито един щръкнал косъм, нито един разнищен шев. Томас може да бе с няколко години по-млад от Метиъс и подчинен в патрула му, но бе най-дисциплинираният човек, когото познавах. Понякога ми се искаше и аз да притежавам такава дисциплина. Той вероятно не одобряваше акробатичните ми номера дори повече от Метиъс.
	Оставихме центъра на Лос Анджелис зад нас и се придвижихме нагоре по лъкатушещата магистрала в мълчание. Пейзажът се промени от стоетажните небостъргачи на вътрешния сектор на Батала в гъсто струпани казармени кули и цивилни комплекси, всеки от които е само по двадесет до тридесет етажа висок, с червени ориентировъчни светлини, които примигват по покривите, като повечето са с олющена боя след тазгодишната поредица от бури. Метални опорни греди пресичаха на кръст стените им. Надявах се, че скоро ще подновят тези подпори. В последно време войната стана доста ожесточена и при отклоняването в продължение на няколко десетилетия на финансите за инфраструктурата към военните действия не знаех дали тези сгради ще издържат напълно при още едно земетресение.
	След няколко минути Метиъс продължи с по-спокоен глас:
	— Днес наистина ме изплаши. Притесних се, че по погрешка ще те помислят за Дей и ще стрелят по теб.
	Знаех, че брат ми не иска това да звучи като комплимент, но не можех да се възпра и да не се усмихна. Наведох се напред, за да облегна ръце най-отгоре на седалката му.
	— Хей — обадих се и подръпнах ухото му, както когато бях хлапе, — съжалявам, че те разтревожих.
	Той се изсмя презрително, но аз усетих, че гневът му изчезва.
	— Аха. Това го казваш всеки път, Джун, мое майско бръмбарче. „Дрейк“ не ти ли ангажира мозъка достатъчно? Ако е така, то тогава не зная какво би могло да го стори.
	— Знаеш… ако ме вземеш със себе си на някоя от твоите мисии, вероятно ще науча много повече и няма да се забърквам в проблеми.
	— Добър опит. Няма да ходиш никъде, докато не се дипломираш и не бъдеш назначена в свой собствен патрул.
	Прехапах език. Метиъс ме беше взел веднъж — само веднъж — на мисия миналата година, когато всички третокурсници в „Дрейк“ трябваше да минат стаж, като опознаят задълженията в даден род войска. Неговият командир го изпратил да убие един избягал военнопленник от колониите. И така, Метиъс ме взе със себе си и заедно ние преследвахме военнопленника все по-навътре и по-навътре в нашата територия, надалеч от разграничителните огради и ивицата земя, която се простираше от Дакота до Западен Тексас и разделяше републиката и колониите, далеч от бойния фронт, където въздушни кораби осейват небето. Проследих го до една алея в Йелоустоун Сити, Монтана, а Метиъс го застреля.
	По време на преследването аз счупих три ребра, а в крака ми бе забит нож. Сега Метиъс отказа да ме взима където и да е.
	Когато брат ми най-сетне проговори отново, в гласа му звучеше неохотно любопитство:
	— Е, кажи ми — прошепна той, — колко бързо успя да изкачиш тези четиринадесет етажа?
	Томас издаде неодобрителен гърлен звук, но аз се ухилих. Бурята премина. Метиъс отново ме обичаше.
	— За шест минути — отговарям аз шепнешком на брат ми — и четиридесет и четири секунди. Какво ще кажеш?
	— Трябва да е някакъв вид рекорд. Не че, нали знаеш, е трябвало да го правиш.
	Томас спря джипа на червен светофар точно зад ограничителните линии и хвърли към Метиъс разгневен поглед.
	— Капитане, Джун… ъъъ… госпожица Ипарис няма да научи нищо, ако продължавате да я хвалите за това, че нарушава правилата.
	— Гледай позитивно на нещата, Томас. — Метиъс се протегна и го потупа по гърба. — Несъмнено да нарушиш някое правило от време на време е приемливо, особено ако го правиш, за да подобриш уменията си в интерес на републиката. Победа срещу колониите, нали така?
	Светофарът светна зелено. Томас отново върна погледа си върху пътя (изглежда, че преброяваше до три наум, преди да тръгне напред с джипа).
	— Да — измънка той. — Все пак трябва да внимавате какво окуражавате да върши госпожица Ипарис, особено след смъртта на родителите ви.
	Метиъс присви устни, в очите му се появи напрегнато изражение.
	Без значение колко силна бе интуицията ми, без значение колко добре се справях в „Дрейк“ или колко перфектни оценки получавах по самозащита, стрелба по мишени и ръкопашен бой, в очите на Метиъс винаги се таеше този страх. Той се страхуваше, че един ден нещо може да ми се случи… като автомобилната катастрофа, която погуби родителите ни. Този страх никога не напускаше лицето му. И Томас го знаеше.
	Не познавах родителите ни достатъчно дълго, за да ми липсват по начина, по който липсваха на Метиъс. Винаги когато плачех за загубата им, го правех, защото нямах никакви спомени за тях. Само смътни представи за дълги крака на възрастни, които се тътрят из апартамента ни, и ръце, вдигащи ме от детското столче за хранене. Това е. Всеки друг спомен от детството ми — как поглеждам към залата, докато получавам награда, как ми правят супа, когато съм болна, или съм смъмрена, или ме завиват преди лягане — е свързан с Метиъс.
	Минахме покрай половината сектор Батала и през няколко бедняшки квартала. (Не можеше ли тези улични просяци да стоят малко по-далеч от джипа ни?) Накрая стигаме блещукащите терасовидни сгради с множество етажи на Рубинения сектор и си бяхме у дома. Метиъс слезе пръв. Преди да го последвам, Томас ми се усмихна леко.
	— Довиждане засега, госпожице Ипарис — каза той и докосна шапката си.
	Спрях да се опитвам да го убедя да ме нарича Джун — той никога нямаше да се промени. Все пак не бе толкова лошо да се обръщат подобаващо към теб. Може би, когато станех по-голяма и на Метиъс няма да му призлява при идеята да излизам на срещи…
	— Чао, Томас. Благодаря, че ме докара — отвърнах на усмивката му, преди да сляза от джипа.
	Метиъс изчака, докато вратата се затвори плътно, преди да се обърне към мен и да сниши гласа си:
	— Тази нощ ще се прибера късно — обясни той. В очите му отново се четеше напрегнатост. — Не излизай навън сама. Новините от бойния фронт са, че отново ще спрат електричеството в домовете тази вечер, за да пестят енергия за въздушните бази. Затова недей да мърдаш никъде, разбра ли? Улиците ще бъдат по-тъмни от обикновено.
	Сърцето ми се сви. Иска ми се републиката да побързаше и да спечели вече тази война, за да може поне веднъж да имаме електричество цял месец без прекъсване.
	— Къде отиваш? Може ли да дойда с теб?
	— Ще надзиравам лабораторията в Централната болница на Лос Анджелис. Ще доставят флакони с някакъв мутирал вирус… не би трябвало да отнеме цяла нощ. И вече ти казах, не. Никакви мисии. — Метиъс се поколеба. — Ще се прибера вкъщи колкото мога по-рано. Имаме много неща, за които да говорим.
	Той сложи ръце на рамената ми, игнорира озадачения ми поглед и ме целуна бързо по челото.
	— Обичам те, Джун, мое майско бръмбарче — изрече той запазената си марка за сбогуване с мен. Обърна се, за да се качи обратно в джипа.
	— Няма да те чакам — извиках след него аз, но той вече бе вътре в джипа, който се отдалечи. — Пази се — прошепнах тихо.
	Но сега бе безсмислено да го изричам. Метиъс бе твърде далеч, за да ме чуе.


>>	Дей

	Когато бях на седем години, баща ми се прибра вкъщи от бойния фронт в едноседмичен отпуск. Работата му бе да разчиства след войниците на републиката, затова обикновено отсъстваше, а мама трябваше сама да се грижи за нас, момчетата. Когато татко се прибра вкъщи този път, градските патрули направиха рутинна инспекция на дома ни, след което го завлякоха в полицейското управление на разпит. Предполагам, че бяха открили нещо подозрително.
	Полицията го върна обратно с две счупени ръце, а лицето му беше насинено и обляно в кръв.
	Няколко вечери по-късно аз пъхнах топка от начупен лед в кутия с бензин, оставих бензинът да се втвърди в хрупкава черупка около леда и я запалих. След това запратих топката с прашка през прозореца на местния полицейски участък. Спомням си пожарните коли, които дофучаха иззад уличния ъгъл скоро след това, както и овъглените останки от западното крило на полицейската сграда. Никога не откриха кой го е сторил, а аз никога не си признах. В крайна сметка нямаше доказателства. Бях извършил първото си перфектно престъпление.
	Преди майка ми се надяваше, че аз ще се издигна над скромния си произход. Че от мен ще стане успешен, дори прочут човек.
	Аз наистина станах известен, но не мисля, че тя имаше точно това предвид.
	Отново бе нощ, цели четиридесет и осем часа, откакто бойниците маркираха вратата на майка ми.
	Спотайвах се в сенките на задната уличка на една пресечка разстояние от Централната болница на Лос Анджелис и наблюдавах как персоналът й влиза и излиза през главния вход. Нощта бе облачна, нямаше луна и дори не можех да различа рушащия се надпис на „Банк Тауър“ на върха на сградата. Електрическа светлина озаряваше всеки етаж — лукс, който само държавните сгради и домовете на елитарното общество можеха да си позволят. По улицата се бяха струпали военни джипове, които чакат да им бъде разрешено да влязат в подземните паркинги. Някой проверяваше дали документите им са изрядни. Аз стоях неподвижно, вперил поглед във входа.
	Тази вечер изглеждах доста внушително. Обул бях най-хубавия си чифт обувки — боти, направени от черна кожа, която с времето е омекнала, със здрави връзки и метални фортове. Купих ги за 150 банкноти, взети от нашето скривалище с откраднати пари. Плътно притиснат от вътрешната страна на подметките на всеки ботуш съм скрил по един нож. Когато мърдах краката си, можех да усетя хладния метал по кожата си. Черните ми панталони бяха пъхнати в ботушите, а в джобовете си носех чифт ръкавици и черна носна кърпа. Завързал бях тъмна риза с дълги ръкави около кръста си. Косата ми бе пусната и падаше свободно по рамената. Този път бях боядисал светлорусите си кичури в черно, сякаш са били потопени в необработен петрол. По-рано през деня Тес беше изтъргувала пет банкноти за кофа с кръв от минидекоративни прасета от задния вход на някаква кухня. Ръцете, коремът и лицето ми са намазани с нея. Освен това бях нашарил линии от кал по бузите си в добавка.
	Болницата се простираше на първите дванадесет етажа от сградата, но аз се интересувах единствено от този без прозорци. Това бе третият и там се намираше лаборатория, в която се съхраняват кръвните проби и лекарствата. От външната страна той бе напълно скрит зад сложни каменни орнаменти и износени флагове на републиката. Зад фасадата се простираше обширен етаж без зали и врати — просто една гигантска стая, пълна с доктори и медицински сестри с бели маски, епруветки и капкомери, инкубатори и медицински носилки. Знаех това, защото съм бил там и преди. Бях там в деня, в който се провалих на изпитанието си, в деня, в който трябваше да умра.
	Очите ми оглеждаха кулата отстрани. Понякога успявах да проникна в някоя сграда, като се движа по нея от външната й страна, ако има балкони, върху които да скачам, и первази на прозорци, по които да пазя баланс. Веднъж изкатерих четириетажно здание за по-малко от пет секунди. Но тази кула бе твърде гладка и без опори за краката. Трябваше да стигна до лабораторията отвътре. Дори в топлото време потреперих леко и ми се прииска да бях помолил Тес да дойде с мен. Но двама нарушители бяха по-лесни за залавяне от един. Освен това не нейното семейство се нуждаеше от лекарства. Проверявах, за да съм сигурен, че бях пъхнал медальона си под ризата.
	Един-единствен медицински камион се появи иззад военните джипове. Няколко войника слязоха от каросерията му и поздравиха медицинските сестри, докато останалите разопаковат кутиите от камиона. Водачът на групата бе млад, чернокос мъж, облечен от глава до пети в черно, с изключение на двата реда сребърни копчета, които проблясваха по офицерската му куртка. Напрегнах се, за да чуя какво казва той на една от медицинските сестри.
	— … откъм брега на езерото. — Мъжът пристегна ръкавиците си. За миг успях да зърна пистолета на колана му. — Моите хора щяха да бъдат на входовете тази нощ.
	— Да, капитане — отвърна сестрата.
	Мъжът докосна фуражката си в поздрав.
	— Името ми е Метиъс. Ако имате някакви въпроси, обърнете се към мен.
	Изчаках, докато войниците се разпръснат около периметъра на болницата и мъжът на име Метиъс потъне в разговор с двама от своите хора. Още няколко медицински камиона пристигнаха и отпътуваха, като оставиха войници, някои от които са със счупени крайници, други — с дълбоки разрезни рани по главите или разкъсвания по краката. Поех си дълбоко въздух, след което излязох от сенките и залитайки, се отправих към входа на болницата.
	Първа ме видя една медицинска сестра точно пред главната врата. Очите й се стрелнаха към кръвта по ръцете и лицето ми.
	— Ще ме приемете ли? — обърнах се към нея аз. Потрепнах от въображаемата болка. — Има ли все още места за тази нощ? Мога да си платя.
	Тя ме погледна без никакво състрадание, преди отново да се заеме да драска в един бележник. На врата й висеше идентификационна карта.
	— Какво се е случило? — попита.
	Когато стигнах до нея, се превих и се подпрях на колена.
	— Сбих се — задъхано обясних аз. — Мисля, че ме наръгаха.
	Сестрата не ме погледна повторно. Тя приключи с писането, след което кимна на един от пазачите:
	— Претърсете го.
	Останах на място, докато двамата войници ме проверяват за скрити оръжия. Изскимтях като по даден знак, когато ме докоснаха по ръцете или корема. Не откриха ножовете, пъхнати в ботите ми. Но взеха малката кесия с банкноти, закачена на колана ми — таксата, за да вляза в болницата. Естествено.
	Ако бях някое богопомазано момченце от богаташкия сектор, щях да бъда приет без никаква такса. Или щяха да изпратят безплатно доктор директно до мястото, където живея.
	Когато войниците дадоха знак на медицинската сестра, че са приключили, тя ми посочи входа на болницата.
	— Чакалнята е вляво. Иди да поседнеш.
	Благодарих й и със залитане се отправих към плъзгащите се врати. Мъжът на име Метиъс ме наблюдаваше, докато минавам. Той изслуша търпеливо един от войниците си, но го видях как внимателно проучи лицето ми, сякаш по навик. Аз също запомних неговото.
	Отвътре болницата бе призрачно бяла. Вляво от мен видях чакалнята, точно както ми каза сестрата — огромно пространство, претъпкано с хора, нашарени с контузии от всякакъв размер и форма. Много от тях стенат от болка — един човек лежеше неподвижно на пода. Дори не исках да гадая от колко време някои от тях са тук, или колко им се е наложило да платят, за да влязат. Огледах къде са разположени всички войници — двама до прозореца на секретарката, двама до лекарската врата в далечината, неколцина близо до асансьорите, като всеки от тях носи идентификационна карта, — след което сведох очи към пода. Завлякох се до най-близкия стол и седнах. Поне веднъж болното ми коляно бе в помощ на дегизировката. За да я допълня изцяло, държах ръцете си, притиснати до хълбока.
	Отброих десет минути в ума си, достатъчно дълго, за да пристигнат нови пациенти в чакалнята и войниците да позагубят интереса си към мен. Тогава се изправих, нарочно се спънах и полетях към най-близкия войник. Ръката му инстинктивно се стрелна към пистолета му.
	— Върни се на мястото си — нареди ми той.
	Отново се препънах и паднах върху него.
	— Трябва да отида до тоалетната — прошепнах с пресипнал глас. Ръцете ми трепереха, когато сграбчих черната му униформа, за да запазя баланс. Войникът ме погледна с погнуса, докато неколцина от другарите му се изкикотиха. Видях как пръстите му се прокрадват по-близо до спусъка на пистолета му, но един от другите войници поклати глава. Не се позволяваше стрелба в болницата. Войникът ме изблъска и ми посочи с пистолета си другия край на залата:
	— Ей там — отсече той. — Измий малко тази мръсотия от лицето си. И ако отново ме докоснеш, ще те напълня с олово.
	Пуснах го и за малко не паднах на колена. След това се обърнах и се заклатушках към тоалетната. Кожените ми боти скърцаха върху плочите на пода. Усещах вперените в мен погледи на войниците, докато влязох в тоалетната и заключих вратата.
	Нямаше значение. След две минути щяха да са забравили за мен. Щяха да минат още няколко, преди войникът, когото сграбчих, да осъзнае, че идентификационната му карта е изчезнала.
	Веднага щом влязох в тоалетната, престанах да играя ролята на болен. Наплисках лицето си с вода и го търках, докато по-голямата част от свинската кръв и калта не се измият. Дръпнах циповете на ботите си и разкъсах вътрешните подметки, за да извадя двата си ножа, след което ги пъхнах в колана си. Ботите се върнаха обратно на краката ми. После развързах черната риза от кръста си и я облякох, като закопчах всички копчета чак до врата и преметнах тирантите върху нея. Завързах косата си на стегната конска опашка и я пъхнах под ризата, така че да е плътно притисната до гърба ми.
	Накрая надянах ръкавиците и завързах черната носна кърпа около устата и носа си. Така или иначе, ако сега някой ме хванеше, щях да бъда принуден да побягна. По-добре да прикрия лицето си.
	Когато бях готов, използвах върха на един от ножовете си, за да развия винтовете на капака за вентилационната шахта на тоалетната. След това извадих идентификационната карта на войника, закачих я за медальона си и се напъхах с главата напред в тунела на шахтата.
	Въздухът вътре имаше странна миризма и аз бях доволен, че имам кърпа около лицето. Напредвах сантиметър по сантиметър, опитвайки се да се движа колкото мога по-бързо. Шахтата нямаше как да е повече от шестдесет сантиметра широка във всички посоки. Всеки път, когато се изтеглях напред, се налагаше да затворя очи и да си напомня, че трябва да дишам и че металните стени около мен не се стесняват. Нямаше да се наложи да ходя далеч — никоя от тези шахти не водеше до третия етаж. Трябваше само да стигна достатъчно близо, за да изляза на някое от стълбищата на болницата, далеч от войниците на първия етаж. Продължавах неуморно напред. Мислех си за лицето на Идън, за лекарството, от което той, Джон и майка ми се нуждаят и за странния червен знак Х с черта по средата.
	След няколко минути шахтата свърши. Погледнах към отдушника и през насечената от процепите светлина видях части от извито стълбище. Подът бе безупречно бял, почти красив, и най-важното — пуст. Преброих до три наум, след което издърпах колкото мога по-назад ръцете си и с мощен тласък блъснах капака на шахтата. Той изхвърча. С бърз поглед огледах щателно стълбището — просторно, цилиндрично затворено пространство с високи, измазани с хоросан стени и мънички прозорци. Едно огромно, спираловидно стълбище.
	Сега се движех с пълна скорост, без да се крия. Трябваше да тичам. Измъкнах се от шахтата и се втурнах нагоре по стълбите. Някъде по средата сграбчих парапета и се прехвърлих през него върху по-горното рамо на стълбището. Охранителните камери сигурно бяха насочени към мен. Всеки миг алармената инсталация можеше да се включи. Втори етаж, трети етаж. Времето ми изтичаше. Докато приближавах вратата за третия етаж, откъснах идентификационната карта от медальона си и се спрях само колкото да я прекарам през електронния четец. Охранителните камери не бяха успели да задействат алармената система навреме, за да блокира стълбището. Бравата щракна — бях вътре. Блъснах вратата.
	Озовах се в гигантска зала, изпълнена с редици от медицински носилки и кипящи химикали под метални аспиратори. Лекари и войници ме погледнаха със слисани лица.
	Хванах първия човек, когото видях — млад лекар, който стоеше близо до вратата. Преди някой от войниците да може да насочи пистолет в нашата посока, аз мълниеносно извадих един от ножовете и го приближих до врата на мъжа. Останалите лекари и медицинските сестри замръзнаха по местата си. Няколко от тях изпищяха.
	— Стреляйте и ще улучите него, вместо мен — извиках изпод носната кърпа на войниците. Оръжията им вече бяха насочени към мен. Лекарят потрепери, докато го стисках в здравата си хватка.
	Притиснах ножа по-плътно до врата му, но внимавах да не го порежа.
	— Няма да те нараня — прошепнах в ухото му. — Кажи ми къде са лекарствата против заразата.
	Той изскимтя сподавено и усетих, че се поти здраво стиснат в Прегръдката ми. Войниците все още се колебаеха… но един от тях ме заплаши:
	— Пусни лекаря! — извика той. — Горе ръцете!
	Исках да се изсмея. Войникът трябва да бе новобранец. Прекосих стаята заедно с лекаря и спрях пред фризерите.
	— Покажи ми.
	Лекарят вдигна треперещата си ръка и отвори вратата на хладилника. Блъсна ни порив от леден въздух. Почудих се дали докторът усеща колко силно бие сърцето ми.
	— Ето — прошепна той.
	Отместих поглед от войниците достатъчно дълго, за да видя лекаря, който ми посочи най-горния рафт в хладилната камера. Половината от шишенцата имаха етикети, обозначени със знак Х. пресечен по средата: Вирусни мутации Т. Filoviridae. Върху другата половина бе изписано Противоотрова 11:30 ч. Но всички шишенца бяха празни. Лекарството бе свършило. Тихичко изругах. Погледът ми се плъзна по другите рафтове — по тях има само инхибитори срещу заразата и различни болкоуспокояващи. Отново изругах. Сега вече бе твърде късно да се връщам.
	— Пускам те — прошепнах на доктора. — Залегни.
	Освободих го от хватката си и го блъснах достатъчно силно, за да падне на колена.
	Войниците откриха огън. Но аз бях готов за тях — прикрих се зад отворената врата на хладилника и куршумите рикошираха от нея. Грабнах няколко бутилки от инхибиторите срещу заразата и ги напъхах в ризата си. Хукнах да бягам. Един от заблудените куршуми ме одраска и пареща болка ме прониза нагоре по ръката. Почти бях стигнал изхода.
	Минах бързо през вратата и в същия миг се включи алармената система. Чу се групово изщракване, когато всички врати към стълбището се заключиха отвътре. Нямаше откъде да се измъкна. Войниците все още можеха да минат през всяка врата, но аз нямаше да успея да изляза. Викове и стъпки отекнаха откъм лабораторията. Един от гласовете изкрещя:
	— Ранен е!
	Очите ми се стрелнаха нагоре към мъничките прозорци по измазаните с хоросан стени на стълбището. Бяха твърде далеч, за да мога да ги достигна от самите стъпала. Стиснах зъби и извадих втория нож, така че сега държах по един във всяка ръка. Молех се хоросанът да е достатъчно мек и скочих от стълбите, хвърляйки се към стената.
	Забих единия нож директно в хоросана. От ранената ми ръка бликна кръв и изкрещях от усилието. Висях по средата между мястото, откъдето се хвърлих, и позицията на прозореца. Залюлях се напред-назад колкото мога по-силно.
	Хоросанът започна да поддава.
	Зад себе си чух как вратата на лабораторията се отваря рязко и войниците се изсипват отвътре. Навсякъде около мен проблясваха куршуми. Люшнах се напред към прозореца и пуснах ножа, забит в стената.
	Прозорецът се счупи, внезапно се озовах навън в нощта и падах, падах, падах, като звезда към първия етаж. Разкъсах ризата си с дълъг ръкав и я оставих да се издуе зад мен, докато мислите ми свистят една след друга през главата ми. Присвити колена. Първо — ходилата. Отпуснати мускули. Поех удара с възглавничките на ходилата. Превъртях се. Земята стремително се приближи към мен. Приготвих се.
	При удара си изкарах въздуха. Прекатурих се четири пъти, преди да се забия в стената от другата страна на улицата. За миг останах да лежа там, заслепен и напълно безпомощен. Над себе си чувах разгневени гласове, които се разнасяха откъм прозорците на третия етаж, където войниците разбираха, че ще им се наложи да се върнат обратно в лабораторията и да изключат алармената система. Сетивата ми постепенно се изостриха — сега вече усещах болката в хълбока и ръката си. Използвах здравата си ръка като подпора за да се изправя и потреперих. Гръдният ми кош пулсираше. Мисля, че си бях счупил ребро. Когато се опитах да стана, осъзнах, че съм изкълчил и един от глезените си. Не можах да преценя дали адреналинът не ми позволява да усетя и други последици от падането.
	Чуха се викове иззад ъгъла на сградата. Напрегнах се да мисля. Сега бях близо до задната страна на зданието и няколко улички се разклоняваха в тъмнината зад мен. Закуцуках към сенките.
	Когато погледнах през рамо, видях малка група войници да се спуска към мястото, където паднах — те сочеха счупените стъкла и кръвта. Един от тях бе младият капитан, когото видях по-рано — мъжът на име Метиъс. Той заповяда на хората си да се разпръснат. Увеличих темпото си и се опитах да не обръщам внимание на болката. Приведох рамена, за да могат черните ми дрехи и коса да ми помогнат да се слея с мрака. Не откъсвах очи от земята. Трябваше да намеря капак на шахта.
	Сега периферното ми зрение бе замъглено. С усилия вдигнах едната си ръка до ухото и го опипах за кървави следи. Засега нямаше нищо — добър знак. Няколко мига по-късно забелязах капак на шахта на улицата. Изпуснах въздишка, понаместих черната кърпа, която покриваше лицето ми, и се наведох, за да повдигна капака.
	— Стой. Не мърдай.
	Завъртях се и видях Метиъс, младия капитан от входа на болницата срещу мен. Той бе насочил пистолета си право в гърдите ми, но за моя изненада не стреля. Стиснах здраво останалия в ръката ми нож. Нещо в погледа на мъжа се промени и аз осъзнах, че ме бе разпознал като момчето, което бе влязло в болницата, преструвайки се, че залита. Усмихнах се — имах достатъчно рани, за които да се погрижат там.
	Метиъс присви очи.
	— Горе ръцете. Арестуван си за кражба, вандализъм и влизане с взлом.
	— Няма да ме заловиш жив.
	— Ще се радвам да те заловя и мъртъв, ако предпочиташ.
	Това, което се случи после, ми бе като в мъгла. Видях как Метиъс се стегна, за да стреля с пистолета. Хвърлих ножа си към него с всичка сила. Преди да успее да стреля, острието се заби здраво в рамото му и той падна назад с тъп звук. Не изчаках да видя дали ще се изправи. Наведох се и отместих капака на шахтата, след което се спуснах надолу по стълбата в тъмнината. Когато се напъхах целият вътре, издърпах капака обратно на място.
	Контузиите вече започваха да ми се отразяват. Залитах из каналите, зрението ми ту се премрежваше, ту се фокусираше, едната ми ръка бе притисната здраво до хълбока. Внимавах да не докосвам стените. Усещах болка при всяко вдишване. Трябва да съм счупил ребро. Внимавах, дотолкова, че да обмисля в коя посока да вървя, като се стараех да се придвижвам към Езерния сектор. Тес щеше да бъде там. Тя щеше да ме открие и да ми помогне да се прибера на сигурно място. Мислех, че чувам тропота на стъпки и виковете на войници над мен. Без съмнение досега са открили Метиъс и може да са тръгнали надолу по каналите. Може вече да са по петите ми с глутница кучета. Взех мерки и тръгнах по няколко отбиващи се разклонения, като газя в мръсната канализационна вода. Зад себе си чувах плисък на вода и звуци на отекващи гласове. Поех по други разклонения. Гласовете леко се приближаваха, а после ставаха по-далечни. Продължавах в първоначалната посока, която е здраво запечатана в ума ми.
	Ще е голям цирк, нали — да избягам от болницата, само за да умра тук долу, изгубен сред лабиринт от канали.
	Отброявах минутите, за да се удържа да не припадна. Пет минути, десет минути, тридесет минути, час. Стъпките зад мен сега звучаха отдалечени, сякаш са тръгнали в посока, различна от моята. Понякога чувах странни шумове, нещо като клокочеща епруветка и въздишките от тръбите с пара — глътка въздух. Тя идваше и си отиваше. Два часа. Два часа и половина. Когато съзрях следващата стълба, която водеше до повърхността, реших да рискувам и да се изкатеря нагоре. Сега имаше голяма опасност да припадна. Нуждаех се от всичката останала ми сила, за да се издърпам обратно на повърхността. Намирах се в тъмна уличка. Когато успях да се съвзема, премигнах за да фокусирам замъгленото си зрение и да проуча обстановката.
	Виждам Юниън Стейшън на няколко пресечки разстояние. Вече бях близо. Тес ще бъде там и ще ме чака.
	Още три пресечки. Още две.
	Остава ми само още една пресечка. Не можех да издържа повече. Намерих едно тъмно място в уличката и рухнах на земята. Последното нещо, което видях, бе силуетът на някакво момиче в далечината. Тя може би вървеше към мен. Свих се на кълбо и започнах да губя съзнание.
	Преди да припадна, осъзнах, че медальонът вече не е окачен на врата ми.


>>	Джун

	Все още помня деня, в който брат ми пропусна церемонията си по стъпване в длъжност в армията на републиката.
	Един неделен следобед. Горещ и противен. Кафяви облаци покриваха небето. Аз бях на седем години, а Метиъс — на деветнадесет. Моето бяло овчарско кученце Оли спеше върху хладния мраморен под на апартамента ни. Лежах в леглото с треска, докато Метиъс седеше до мен с набръчкано от притеснение чело. Навън можехме да чуем по високоговорителите да звучи републиканската национална клетва. Когато стигнаха до частта, в която се споменава нашият президент, Метиъс се изправи и отдаде чест в посока към столицата. Нашият прославен Електор Примо току-що бе приел да изпълнява президентската длъжност за още четири години. Това щеше да бъде неговият единадесети пореден мандат.
	— Нали знаеш, че не е нужно да седиш тук, при мен — казах му аз, след като клетвата приключи. — Отивай на церемонията си по стъпване в длъжност. Аз, така или иначе, съм болна.
	Метиъс ме игнорира и постави нова хладна кърпа на главата ми.
	— Така или иначе, ще встъпя в длъжност — заяви той. Нахрани ме с парче пурпурен портокал. Спомням си как го наблюдавах, докато ми белеше този портокал — разряза една дълга линия по кората му, след което извади целия плод наведнъж.
	— Но ние тук говорим за командир Джеймсън — премигнах през подути очи аз. — Тя ти направи услуга, като не те назначи на бойния фронт… ще бъде недоволна, че си пропуснал церемонията. Няма ли да го отбележи в досието ти? Нали не искаш да бъдеш изритан като уличен престъпник.
	Метиъс ме чукна неодобрително по носа.
	— Недей да наричаш така хората, Джун, мое майско бръмбарче. Грубо е. А и тя не може да ме изрита от патрула си, защото съм пропуснал церемонията по встъпване в длъжност. Освен това — добави той с намигане, — винаги мога да проникна в базата с данни и да изчистя досието си.
	Ухилих се. Един ден аз също исках да встъпя в длъжност в армията, облечена в тъмната униформа на републиката. Може би дори щях да имам достатъчно късмет да бъда под командването на именит командир, както бе станало с Метиъс. Отворих уста, за да може той да ми даде още едно парче портокал.
	— Не трябва да ходиш в сектор Батала толкова често. Може би тогава ще намериш време да си хванеш приятелка.
	Метиъс се изсмя.
	— Нямам нужда от приятелка. Имам си малка сестричка, за която трябва да се грижа.
	— Хайде де. Някой ден ще си хванеш приятелка.
	— Ще видим. Предполагам, че съм си и малко придирчив.
	Направих пауза, за да погледна брат си право в очите.
	— Метиъс, майка ни грижеше ли се за мен, когато бях болна? Правеше ли подобни неща?
	Метиъс се пресегна, за да отметне пропитите с пот кичури коса от лицето ми.
	— Не бъди глупава, Джун, мое майско бръмбарче. Разбира се, че мама се грижеше за теб. И го правеше много по-добре от мен.
	— Не. Ти се грижиш най-добре за мен — измънках аз. Клепачите ми натежаха.
	Брат ми се усмихна.
	— Мило е, че казваш това.
	— Нали няма и ти да ме изоставиш? Ще останеш ли с мен по-дълго, отколкото мама и тате?
	Метиъс ме целуна по челото.
	— Ще остане с теб завинаги, хлапе, докато не ти омръзне да ме виждаш.


	_00:01 ч._
	_Рубинен сектор_
	_22ºC на закрито_
	Разбрах, че нещо се е случило, в мига, в който Томас се появи на вратата ни. Светлините във всички жилищни сгради бяха угаснали, точно както Метиъс каза, и само бензинови лампи осветяваха апартамента. Оли лаеше, та се късаше. Облечена бях в тренировъчната си униформа и черно-червена жилетка, стегнала бях ботушите си, а косата ми бе завързана в плътна опашка. За един кратък миг всъщност се зарадвах, че не Метиъс бе този, който чакаше пред вратата. Той щеше да види облеклото ми и да разбере, че съм се запътила към пистата. Отново не му се подчинявах.
	Когато отворих вратата, Томас нервно се изкашля при вида на изненадания поглед, изписан върху лицето ми, и направи опит да се усмихне. По челото му имаше черта от черна смазка, вероятно оставена от неговия собствен показалец. Което ще рече, че той току-що бе привършил с чистенето на пушката си по-рано тази вечер, а патрулната му инспекция бе утре. Скръстих ръце. Той учтиво докосна ръба на шапката си в поздрав.
	— Здравейте, госпожице Ипарис — изрече Томас.
	Поех си дълбоко въздух.
	— Отивам на пистата. Къде е Метиъс?
	— Командир Джеймсън ви моли да дойдете с мен до болницата възможно най-бързо. — Томас се поколеба за секунда. — Това е по-скоро заповед, отколкото молба.
	В кухината на стомаха ми се настани едно неясно усещане.
	— Защо просто не ми се обади?
	— Тя предпочита аз да ви съпроводя.
	— Защо? — Гласът ми започна да се покачва. — Къде е брат ми?
	Сега Томас си пое дълбоко въздух. Аз вече знаех какво ще ми каже.
	— Съжалявам. Метиъс беше убит.
	Тогава светът около мен притихна.
	Сякаш от огромно разстояние можех да видя, че Томас все още говори, жестикулира с ръце, придърпва ме към себе си, за да ме прегърне. Аз също го прегърнах, без да осъзнавам какво върша. Не чувствах нищо. Кимнах, когато ме успокояваше и ме помоли да направя нещо. Да го последвам. Прегърнал ме бе през рамената. Мокрият нос на кучето буташе ръката ми. Оли излезе с мен от апартамента и аз му заповядах да не се отдалечава. Заключих вратата, пъхнах ключа в джоба си и оставих Томас да ни приведе през тъмнината до стълбите. През цялото време той ми говореше, но аз не го чувах. Гледах право напред, втренчена в отразителните метални декорации, които очертаваха стълбището, гледах към изкривените отражения — моето и на Оли.
	Не можех да разгадая изражението си. Дори не съм сигурна дали имах такова.
	Метиъс трябваше да ме вземе със себе си. Това бе първата ми ясна мисъл, когато слязохме до най-долния етаж на нашия небостъргач и се качихме в чакащия джип. Оли скочи на задната седалка и провря глава през прозореца. В колата се носеше задушлива миризма на гума, метал и прясна пот — група хора трябва да се бяха возили наскоро тук. Томас седна на шофьорското място и се увери, че предпазният ми колан е закопчан. Толкова дребно и глупаво нещо.
	_Метиъс трябваше да ме вземе със себе си._
	Тази мисъл мина през главата ми отново и отново. Томас не каза нищо повече. Остави ме да гледам втренчено към притъмнелия град, докато се придвижвахме, и само от време на време ми хвърляше нерешителен поглед. Една мъничка част от мен ми напомня да не забравя да му се извиня по-късно.
	С безжизнен поглед оглеждах обичайните сгради, покрай които преминавахме. Хора, най-вече работници, наети от бедняшките квартали, се струпваха по площадките на първите етажи, дори когато осветлението не работеше, и седяха прегърбени над купички евтина храна в кафенетата на партера. Облаци от пара се носеха високо в далечината. Джъмботроните, които винаги работеха, независимо от недостига на електроенергия, показваха предупреждения за наводнения и карантини. Няколко от съобщенията бяха свързани с патриотите — този път за още едно бомбено нападение в Сакраменто, при което са убити половин дузина войници. Няколко кадета, единадесетгодишни, с жълти нашивки на ръкавите, се мотаеха на стълбите пред една военна академия, а старите и захабени букви от надписа „Концертна зала Уолт Дисни“ бяха почти напълно избелели. Още няколко военни джипа минаха през нашата пресечка и аз видях безизразните лица на войниците вътре. Някои от тях носеха черни защитни очила и въобще не можех да видя очите им.
	Небето изглеждаше по-облачно от обикновено — знак за предстояща дъждовна буря. Сложих качулката на главата си, в случай че забравя да го сторя, когато най-сетне слезем от колата.
	Когато вниманието ми отново се върна към прозореца, видях част от центъра, който се намира в Батала. Всички светлини в този военен сектор бяха включени. Кулата на болницата се извисяваше само на няколко пресечки.
	Томас забеляза, че проточвам врат, в опит да намеря по-добра гледка.
	— Почти стигнахме — каза той.
	Когато се приближихме, видях пресечените линии от жълта лента, които обграждат долната част на кулата, групите войници от градски патрули с червени нашивки на ръкавите като Метиъс, както и няколко фотографа, патрулна полиция, черните микробуси и медицинските камиони. Оли изскимтя.
	— Предполагам, че не са хванали виновника — обърнах се към Томас.
	— Как разбра?
	Кимнах към зданието.
	— Това наистина е впечатляващо — продължих аз. — Който и да е бил, е оцелял след скок от два етажа и половина и все още е имал достатъчно сили, за да избяга.
	Томас погледна към кулата и се опита да види това, което виждах аз — счупения прозорец на стълбището на третия етаж, оградената с лента секция точно под него, войниците, които претърсват страничните улички, липсата на линейки.
	— Не сме го заловили — призна той след миг. Смазката от пушката върху челото му придаде объркано изражение. — Но това не значи, че по-късно няма да открием тялото му.
	— Ако досега не сте го намерили, няма и да успеете.
	Томас отвори уста, за да каже нещо, след което се отказа и отново се концентрира върху пътя. Когато най-накрая джипът намали скорост и спря, командир Джеймсън се откъсна от групата пазачи и закрачи към вратата на колата.
	— Съжалявам — внезапно се обърна към мен Томас.
	За кратко бях пронизана от чувството на вина за това, че съм толкова нелюбезна, и реших да му кимна в отговор. Баща му беше портиер в нашия жилищен небостъргач, преди да умре, а покойната му майка — готвачка в началното ми училище. Метиъс бе този, който препоръча Томас, който имаше висок резултат на изпитанието, да бъде назначен в престижните градски патрули, въпреки скромния му произход. Така че той сигурно се чувстваше толкова смутен, колкото и аз.
	Командир Джеймсън дойде до вратата на колата и почука два пъти по прозореца, за да привлече вниманието ми. Тънките й червени устни бяха гневно свити, а в нощта кестенявата й коса изглеждаше тъмнокафява — почти черна.
	— Размърдай се, Ипарис. Времето ни притиска. — Очите й се стрелнаха към Оли на задната седалка. — Това не е полицейско куче, хлапе.
	Дори в този момент държанието й бе непоколебимо.
	Излязох от джипа и пъргаво й отдадох чест. Оли слезе и застана до мен.
	— Повикали сте ме, командире — заявих.
	Командир Джеймсън не си даде труд да отвърне на поздрава ми. Тя се обърна и тръгна в друга посока, а аз бях принудена да я настигна и да вървя бързо до нея, като се мъча да не изоставам.
	— Брат ти, Метиъс, е мъртъв — каза тя. Гласът й не се промени. — Както разбирам, ти почти си приключила обучението си за агент, нали така? И вече си изкарала всичките курсове по проследяване?
	Положих усилие да си поема дъх. Второ потвърждение за смъртта на Метиъс.
	— Да, командире — успях да отвърна.
	Отправихме се към болницата. Чакалнята бе празна — извели бяха всички пациенти, а пазачите бяха групирани близо до входа на стълбището — оттам вероятно започва зоната на местопрестъплението. Командир Джеймсън гледаше право напред, а ръцете й бяха сключени зад гърба.
	— Какъв беше резултатът ти от изпитанието?
	— Хиляда и петстотин, командире.
	Всички в армията знаеха резултата ми. Но на командир Джеймсън й харесваше да се преструва, че не знае или не й пука.
	Тя не спираше да върви.
	— А, точно така — каза тя, сякаш го чуваше за първи път. — В крайна сметка може и да се окажеш полезна. Вече се обадих в „Дрейк“ и им казах, че си освободена от по-нататъшно обучение. Ти, така или иначе, почти си привършила с курсовия си проект.
	Намръщих се.
	— Командире?
	— Оттам получих пълна справка за оценките ти. Перфектни резултати… ти вече си изкарала повечето от курсовете, и то само за половината време на следването, нали? Те също така ми казаха, че създаваш доста проблеми. Вярно ли е?
	Не можех да разбера какво искаше от мен.
	— Понякога, командире. Неприятности ли имам? Да не са ме изключили?
	Командир Джеймсън се усмихна.
	— Едва ли. Дипломирали са те по-рано. Последвай ме — искам да видиш нещо.
	Исках да попитам за Метиъс, за това какво се е случило тук, но леденото й поведение ме спря.
	Движехме се надолу в някаква зала на първия етаж, докато не достигнахме аварийния изход в самия й край. Там командир Джеймсън даде знак на войниците, които охраняваха вратата, да се отдръпнат и ме изведе през нея. Сподавено ръмжене тътнеше в гърлото на Оли. Излязохме на открито, този път откъм задната част на постройката. Осъзнах, че сега се намираме от вътрешната страна на ограденото с жълта лента пространство. Голям брой войници стояха на групи около нас.
	— Побързай — обърна се отсечено към мен командир Джеймсън.
	Ускорих темпо. Миг по-късно осъзнах какво иска да ми покаже тя и накъде вървим. Не много далеч пред нас имаше обект, покрит с бял чаршаф. Метър и осемдесет, човек, краката и крайниците изглеждаха непокътнати под покривката, определено не се бе свлякъл естествено по подобен начин, така че някой трябва да го е положил в тази позиция. Разтреперих се. Когато погледнах надолу към Оли, видях, че козината по гърба му е настръхнала. Викнах го няколко пъти, но той отказа да се приближи повече и аз бях принудена да последвам командир Джеймсън и да го оставя зад себе си.
	_Метиъс ме целуна по челото. „Ще остана с теб завинаги, хлапе, докато не ти омръзне да ме виждаш.“_
	Командир Джеймсън спря пред белия чаршаф, след което се наведе и го отметна настрана. Гледах втренчено мъртвото тяло на войник, облечен в черна униформа, от гърдите му все още сгърчеше нож. Тъмна кръв е изцапала ризата, рамената, ръцете му, както и вдлъбнатините по дръжката на ножа. Очите му вече са затворени. Коленичих пред него и отметнах кичури черна коса от лицето му. Бе странно. Не можех да възприема детайли от обстановката. Все още не усещах нищо друго, освен тази дълбока скованост.
	— Кажи ми какво може да се е случило тук, кадет — поиска да узнае командир Джеймсън. — Считай това за изненадващ тест. Самоличността на този войник трябва да те мотивира да се справиш.
	Дори не потрепнах от язвителността на думите й. Детайлите започнаха да нахлуват в главата ми и аз заговорих:
	— Който и да го е убил, използвайки този нож, или го е намушкал от близка дистанция, или разполага с ръка, която мята с невероятна сила. Десничар. — Прокарах пръсти по покритата с кръв дръжка. — Впечатляващ прицел. Ножът е част от чифт, нали? Виждате ли тази шарка, изрисувана в долната част на острието? Тя свършва внезапно.
	Командир Джеймсън кимна.
	— Вторият нож е забит в стената на стълбището.
	Погледнах към тъмната уличка, накъдето сочеха краката на брат ми, и забелязах капака на шахтата на няколко метра разстояние.
	— Ето, оттук се е измъкнал. — Прецених посоката, в която капакът на шахтата е завъртян. — Той също така е и левичар. Интересно. Служи си еднакво добре и с двете ръце — амбидекстър е.
	— Моля, продължавай.
	— Оттук канализационните канали ще го отведат по-навътре в града или на запад към океана. Той ще избере града — вероятно е тежко контузен и няма избор. Но сега е невъзможно да бъде проследен точно. Ако е достатъчно разумен, ще е преминал през половин дузина разклонения там, долу, газейки в канализационната вода. Не се е допирал до стените. Няма да ни остави нищо, по което да го проследим.
	— Ще те оставя тук за малко, за да си събереш мислите. След две минути ще се срещнем на стълбището на третия етаж, за да освободиш място за фотографите. — Преди да се обърне, тя хвърли един бърз поглед към тялото на Метиъс… за един кратък миг лицето й омекна. — Какъв добър войник, каква загуба само.
	След което поклати глава и си тръгна.
	Наблюдавах я, докато върви. Останалите около мен стояха настрана, очевидно изпитваха силно желание да избягнат един неудобен разговор. Отново погледнах към лицето на брат ми. За моя изненада той изглеждаше смирен. Кожата му бе с бронзовокафяв цвят, а не блед, както предполагах. Част от мен очакваше очите му да трепнат, устата му да се усмихне. Частици изсъхнала кръв се посипаха върху ръцете ми. Когато се опитах да ги изчеткам, те полепнаха по кожата ми. Не зная дали тази случка бе причината гневът ми да се отключи. Ръцете ми започнаха да треперят толкова силно, че ги притиснах до дрехите на Метиъс в опит да спра тремора. От мен се очакваше да анализирам местопрестъплението… но не можех да се концентрирам.
	— Трябваше да ме вземеш със себе си — прошепнах му аз. След това опрях главата си до неговата и се разплаках. В ума си дадох мълчаливо обещание на убиеца на брат ми.
	_Ще те преследвам, докато не те хвана. Ще пребродя улиците на Лос Анджелис заради теб. Ако се налага, ще претърся всяка улица в републиката. Ще те заблудя и измамя, ще лъжа, ще играя нечестно и ще крада, за да те открия, за да те примамя да излезеш от скривалището си, и ще те гоня, докато няма накъде да бягаш. Давам ти следното обещание: животът ти е мой._
	Войниците дойдоха твърде скоро, за да откарат Метиъс в моргата.


	_3:17 ч._
	_Апартаментът ми_
	_Същата нощ_
	_Вече валеше_
	Лежах върху дивана, с ръка обвита около Оли. Мястото, където обикновено седи Метиъс, бе празно. Купчини от стари фотоалбуми и дневниците му бяха затрупали масичката за кафе. Той харесваше старомодните методи на родителите ни и си водеше ръкописни дневници, точно както те бяха запазили всички тези хартиени снимки.
	— Не можеш да ги проследиш или да им слагаш етикети онлайн — винаги казваше Метиъс. Изречено от един такъв изкусен хакер, това наистина звучи иронично.
	Нали точно днес следобед той ме беше прибрал от „Дрейк“? Искаше да говори с мен за нещо важно, точно преди да си тръгне. Но сега никога нямаше да узная какво е искал да ми каже. Документи и доклади стояха върху корема ми. Едната ми ръка стисна здраво медальона — улика, която проучвах от известно време. Погледнах косо гладката му повърхност и липсата на каквито и да е шарки. След това отпуснах ръката си с въздишка. Главата ме болеше.
	По-рано научих защо командир Джеймсън ме бе изтеглила от „Дрейк“. Оказа се, че дълго ме е наблюдавала. И сега, когато неочаквано разполагаше с човек по-малко в патрула на Метиъс, искаше да вербува нов агент. Идеалният момент да се докопа първа до мен. От утре Томас поемаше позицията на Метиъс, поне засега, а аз влизах в патрула като обучаващ се агент детектив.
	Първата ми мисия по проследяване: Дей.
	— В миналото сме опитвали разнообразни тактики, за да хванем Дей, но никоя не проработи — обясни ми Джеймсън, точно преди да ме изпрати у дома. — Затова, ето какво ще направим. Аз ще продължа със съставянето на плановете за патрулите. А що се отнася до теб — нека да тестваме уменията ти с една полева тренировка. Покажи ми как би проследила Дей. Може би ще стигнеш донякъде. А може би не. Но ти имаш чифт свежи очи и ако ме впечатлиш, ще те повиша в звание агент на този патрул. Ще те направя прочута — най-младия агент, който някога сме имали.
	Затворих очи и се опитах да мисля.
	Дей бе убил брат ми. Знаех това, защото открихме открадната идентификационна карта да лежи на половината разстояние нагоре към стълбището на третия етаж, която ни отведе до войника от снимката върху й, а той с пелтечене описа как е изглеждало момчето. Описанието му не съвпадна с нищо, с което разполагаме като досие за Дей… но истината е, че знаем малко за това как изглежда той, като изключим, че е млад, точно като хлапето от болницата тази вечер. Отпечатъците от пръсти по идентификационната карта съвпадат с откритите само преди месец на местопрестъпление, което се свързва с Дей — те не отговарят на информацията за нито един цивилен, за когото републиката има данни.
	Дей е бил там, в болницата. Той също така е бил достатъчно небрежен, за да остави след себе си идентификационната карта.
	Което ме накара да недоумявам. Дей бе нахлул в лабораторията, за да търси лекарства, като част от отчаян, създаден в последната минута и лошо обмислен, план. Вероятно бе откраднал инхибитори срещу заразата и болкоуспокояващи, защото не бе намерил нищо по-силно. Самият Дей определено не е бил заразен, не и щом е успял да избяга по подобен начин. Но някой друг, когото той познава, трябва да е някой, за когото го е грижа достатъчно, че да рискува живота си. Някой, който живее в Блуридж или Езерния сектор, или Зимния сектор, или в сектор Алта — всичките наскоро засегнати от заразата. Ако това е вярно, Дей нямаше да напусне града скоро. Той бе принуден да остане тук заради тази връзка, воден от емоции.
	Възможно е също така Дей да има поръчител, който го е наел, за да извърши тази рискована мисия. Но болницата бе опасно място, а спонсорът трябва да е платил на Дей огромна сума пари. А ако бяха намесени толкова много пари, той несъмнено е щял да планира по-задълбочено и да знае кога пристига следващата пратка с противоотрова за заразата в лабораторията. Освен това Дей не е работил като наемник при нито едно от предишните си престъпления. Той е атакувал военните обекти на републиката самостоятелно, забавял е доставки до бойния фронт и е унищожавал изпратени на фронтовата линия въздушни кораби и реактивни изтребители. Има си някакъв свой план да ни спре да победим във войната срещу колониите, но неговите мисии са примитивни, без високотехнологично оборудване или значително финансиране зад тях. Не точно това можеш да очакваш от врага ни. Доколкото ми бе известно, той никога не бе поемал мисии срещу заплащане и е малко вероятно да бе започнал сега. Кой би наел един неизпробван наемник? Друг възможен поръчител бяха патриотите… но ако Дей е работил за тях по време на тази мисия, някои от фракцията досега щяха да изрисуват върху някоя стена близо до местопрестъплението запазеното им лого — флаг (тринадесет червено-бели ивици с петдесет бели точки върху син правоъгълник). Те никога не биха пропуснали възможността да отбележат победата си.
	Но това, което никак не се вписваше в изчисленията ми, бе следното: до този момент Дей никога не бе извършвал убийство. Това бе още една причина, поради която не смятах, че е свързан с патриотите. При едно от предишните си престъпления се беше вмъкнал в зона под карантина, като завързал уличен полицай. По служителя на закона нямаше и драскотина, като изключим насиненото му око. При друг случай той бе проникнал в банков трезор, но оставил четиримата охранители на задния вход невредими, макар и леко зашеметени. Веднъж бе подпалил цяла ескадрила от реактивни изтребители на някакво пусто летище посред нощ и на два пъти бе попречил на въздушни кораби да осъществяват полети, като бе повредил двигателите им. Един път бе обезобразил стената на военна сграда. Крал е пари, храна и стоки. Но не е поставял бомби край пътя. Не е стрелял по войници. Не е правил опити за убийство. Той не убиваше.
	Защо тогава Метиъс? Дей е можел да осъществи бягството си, без да го убива. Дали престъпникът е търсил някакъв вид отмъщение? Направил ли му е нещо брат ми в миналото? Няма как да е било случайно — ножът бе забит право в сърцето на Метиъс.
	Минал е право през интелигентното му, глупаво, упорито и прекомерно покровителствено сърце.
	Отворих очи, вдигнах ръка и отново разгледах внимателно медальона. Той принадлежеше на Дей — отпечатъците от пръсти успяха да ни разкрият поне това. Украшението представляваше кръгъл диск без никаква гравюра по него, вещ, която открихме на пода на стълбището в болницата заедно с откраднатата идентификационна карта. Не бе символ от позната религия. Медальонът нямаше никаква парична стойност — изработен бе от нискокачествен никел и мед, а верижката му бе направена от пластмаса. Което ще рече, че той вероятно не го е откраднал, че то има различно значение за него и е готов да го носи със себе си, въпреки риска да го изгуби или изпусне. Може би бе талисман, който носи късмет. Може би му е подарен от някого, с когото е емоционално обвързан. Може би това е същият човек, заради когото той се опита да открадне лекарството против заразата. Медальонът криеше тайна — аз просто не знаех каква е тя.
	Преди геройствата на Дей ме очароваха. Но сега той бе мой достоен враг — моя цел. Първата ми мисия.
	Два дни събирах мислите си. На третия се обадих на командир Джеймсън. Имах план.


>>	Дей

	Сънувах, че отново съм вкъщи. Идън седи на пода, рисува някаква смахната форма върху дюшемето. Около четири или петгодишен е, бузките му са още закръгленки, с натрупани бебешки тлъстинки. На всеки няколко минути той се изправя и ме моли да оценя творбата му. Джон и аз сме заедно, свити на дивана и напразно се опитваме да оправим радиото, което нашето семейство притежава от години. Все още си спомням, когато татко го донесе вкъщи. „То ще ни информира в кои квартали има зараза“, бе казал той. Но сега винтовете и скалите му лежат захабени и безжизнени в скутовете ни. Моля Идън за помощ, но той само се изкикотва и ни казва да го оправим сами.
	Мама е сама в малката ни кухничка и се опитва да сготви вечеря. И двете й ръце са увити в дебели бинтове — сигурно днес се е порязала на счупени бутилки или празни консервени кутии, докато е чистила контейнерите за боклук около Юниън Стейшън. Тя се сгърчва от болка, докато троши замразени зърна царевица с плоската страна на ножа. Наранените й ръце треперят.
	— Мамо, спри. Аз ще ти помогна. — Опитвам се да стана, но усещам краката си, като залепени за земята.
	След известно време повдигам глава, за да видя какво рисува Идън в момента. Първоначално не мога да различа формите — те изглеждат объркани, нахвърляни в произволни мотиви под ръцете му.
	Когато се вглеждам по-отблизо, осъзнавам, че той рисува войници, които нахлуват в къщата ни. Рисува ги с кървавочервен пастел.
	Събудих се внезапно. Смътни ивици светлина, сиви и бледи, се процеждаха през разположения наблизо прозорец. Чувах глухия звук на дъжд. Намирах се в нещо, което прилича на изоставена детска спалня. Тапетите бяха в синьо и жълто и се лющеха по ъглите. Две свещи осветяваха стаята. Усещах, че краката ми висят от края на леглото. Под главата ми имаше възглавница. Когато се обръщах, изстенвах и затварях очи.
	Гласът на Тес се разнесе над мен.
	— Чуваш ли ме?
	— Не толкова високо, братовчедке.
	Гласът ми прозвуча като шепот от пресъхналите ми устни. Главата ми пулсираше от ослепително, пробождащо главоболие. Тес разпозна болката, изписана по лицето ми, и остана безмълвна, докато аз държах очите си затворени и изчаквах да изчезне. Болката продължаваше като кирка, която многократно ме цапардосва по тила.
	След цяла вечност главоболието най-сетне започна да утихва. Отворих очи.
	— Къде съм? Добре ли си?
	Лицето на Тес придоби форма. Тя бе прибрала косата си в къса плитка, а устните й бяха розови и извити в усмивка.
	— Дали съм добре? Ти си в безсъзнание повече от два дни. Как се чувстваш?
	Болката ме прорязваше на вълни, този път от раните, с които със сигурност бях покрит.
	— Фантастично.
	Усмивката на Тес посърна.
	— Едва успя да се измъкнеш този път — почти на косъм. Ако не бях открила някой, който да ни приюти, не мисля, че щеше да оцелееш.
	Внезапно всичко случило се ме връхлетя. Спомних си входа на болницата, откраднатата идентификационна карта, стълбището и лабораторията, дългото падане, как метнах ножа си по капитана, канализацията. Лекарството.
	Лекарството. Опитах да се изправя и да седна, но се движех твърде бързо и се наложи да прехапя устни от болка. Ръката ми се стрелна към брата — на него нямаше медальон, който да сграбча. Усетих болка в гърдите. Бях го загубил. Баща ми бе дал този медальон, а аз бях достатъчно небрежен, за да го загубя.
	Тес се опита да ме успокои.
	— Добре ли е семейството ми? Запазили ли са се някои от лекарствата след падането? — попитах я.
	— Известна част. — Тес ми помогна пак да легна, преди да подпре лакти на леглото ми. — Предполагам, че инхибиторите са по-добре от нищо. Оставих ги в дома на майка ти заедно с вързопа с подаръците ти. Минах отзад и връчих всичко на Джон. Той ми каза да ти благодаря.
	— Не си казала на Джон какво се е случило, нали?
	Тес завъртя очи.
	— Мислиш ли, че мога да скрия такова нещо от него? Вече всички са чули за влизането с взлом в болницата, Джон знае, че си ранен. И е доста ядосан.
	— Каза ли ти кой е болен? Идън? Или мама?
	Тес прехапа устни.
	— Идън. Джон каза, че всички останали са добре засега. Но Идън може да говори и изглежда достатъчно жизнен. Опита се да стане от леглото и да помогне на майка ти да поправи някакъв теч под мивката, за да докаже, че се чувства здрав, но тя естествено го отпрати обратно в леглото. Разкъса две от блузите си, за да ги използва като кърпи за охлаждане на треската на Идън, затова Джон каза, че ако намериш още дрехи, които да са по мярка на майка ти, ще се радва да ги приеме.
	Изпуснах дълбока въздишка. Идън. Разбира се, че бе Идън — все още се правеше на малък инженер, дори когато заразата го е поразила. Поне успях да се докопам до някакво лекарство. Всичко ще се оправи. Идън щеше да е добре за известно време и нямах нищо против да слушам мъмренето на Джон. Колкото до изгубения ми медальон, ами… за миг бях доволен, че майка ми няма да разбере за него, защото това щеше да я съкруши.
	— Не успях да открия никаква противоотрова, а и не разполагах с време да търся.
	— Всичко е наред — отвърна Тес. Тя подготви нова превръзка за ръката ми. Виждах, че старата ми износена шапка виси на облегалката на стола й. — Семейството ти разполага с известно време. Ще ни се удаде и друга възможност.
	— В чия къща се намираме?
	Веднага след като зададох въпроса, чух как се затваря някаква врата, след което отекнаха стъпки в съседната стая. С тревога погледнах към Тес. Тя безмълвно ми кимна и ми каза да се успокоя.
	Влезе мъж, който изтърси мръсни капки дъжд от един чадър. В ръцете си носеше кафява хартиена чанта.
	— Буден си — обърна се той към мен. — Това е добре.
	Огледах лицето му. Мъжът бе много блед и леко пълен, с рунтави вежди и благи очи.
	— Момиче, мислиш ли, че той ще може да си тръгне утре вечер?
	— Дотогава ще сме си заминали. — Тес взе една бутилка с нещо бистро — спирт, предполагам — и напои края на превръзката в него. Трепнах, когато тя леко я опря до мястото, където куршумът бе одраскал ръката ми. Усещането бе, сякаш клечка кибрит е запалена до кожата ми. — Благодаря ви отново, сър, за това, че ни позволихте да останем тук.
	Мъжът изсумтя с несигурно изражение и неловко кимна с глава. Огледа стаята, сякаш търси нещо, което е изгубил.
	— Опасявам се, че мога да ви осигуря подслон най-много дотогава. Патрулите, които проверяват за заразата, скоро ще проведат още една хайка. — Той се поколеба. След това извади две консерви от хартиената чанта и ги постави върху един скрин. — Оставям ви малко чили. Не е най-доброто, но ще ви засити. Ще ви донеса и малко хляб.
	Преди да успеем да кажем нещо, той излезе от стаята с останала част от покупките си.
	За първи път погледнах тялото си. Бях облечен в кафяв чифт военни панталони, а голите ми гърди и ръце бяха превързани. Както и един от краката ми.
	— Той защо ни помага? — попитах Тес с тих глас.
	Тя вдигна поглед от прясната превръзка, която направи на ръката ми.
	— Не бъди толкова мнителен. Той е имал син, който е работил на фронта. Умрял е от заразата преди няколко години. — Изскимтях, когато Тес завърза финалния възел на превръзката. — Поеми си въздух.
	Изпълних молбата. Прониза ме остра болка на няколко места, докато тя нежно притискаше пръсти до различни части от гърдите ми. Бузите й се изчервиха.
	— Може да имаш спукано ребро, но определено няма счупвания. Би трябвало да оздравееш бързо. Както и да е, мъжът не е питал за имената ни и затова аз също не поисках неговото. Най-добре е да не знаем. Казах му защо си се наранил така. Мисля, че това му напомни за сина му.
	Облегнах отново глава върху възглавницата. Цялото тяло ме болеше.
	— Изгубих и двата си ножа — измърморих аз, така че мъжът да не ме чуе. — Бяха хубави ножове.
	— Съжалявам да го чуя, Дей — отвърна Тес. Тя отметна кичур коса от лицето си и се наведе над мен. Повдигна чиста найлонова торбичка, в която имаше три сребърни куршума. — Намерих ги пъхнати в гънките на дрехите ти и реших, че може да искаш да ги използваш с прашката си или нещо такова.
	Тя напъха чантичката в един от джобовете ми.
	Усмихнах се. Когато срещнах Тес за първи път преди три години, тя беше мършаво десетгодишно сираче, което тършуваше из кофите с боклук в сектор Ни`ма. В онези години се нуждаеше от помощта ми толкова силно, че понякога забравях колко много разчитах на нея сега.
	— Мерси, братовчедке — казах аз.
	Тя измънка нещо, което не разбрах, и извърна поглед.
	След известно време отново потънах в дълбок сън. Когато се събудих, не знаех колко време е изминало. Главоболието ми бе изчезнало, а навън бе тъмно. Възможно бе все още да е същият ден, макар че се чувствах така, сякаш съм спал цяла вечност. Нямаше войници, нито полиция. Все още бяхме живи.
	Останах да лежа неподвижно за момент, напълно буден в тъмнината. Изглежда, че нашият домакин не ни бе издал. Все още.
	Тес дремеше на ръба на леглото, уловила главата си с ръце. Понякога ми се искаше да й намеря хубав дом, семейство, което желае да я приюти. Но всеки път, когато тази мисъл ми минеше през главата, аз я изтласквах настрана, защото, ако някога станеше член на истинско семейство. Тес щеше да попадне обратно в мрежата на републиката. И щеше да бъде принудена да се яви на изпитанието, защото никога преди това не го е правила. Или по-лошо, те щяха да разберат за връзките й с мен и щяха да я подложат на разпит. Поклатих глава. Твърде наивна, твърде лесна за манипулиране. Не бих я поверил на никой друг. Пък и… щеше да ми липсва. Спомнях си колко самотен бях през първите две години, които прекарах в обикаляне на улиците.
	Внимателно движех глезена си в кръг. Бе малко схванат, но иначе почти не усещах болка — нямаше скъсани мускули, нито сериозни подувания. Раната от куршума все още пареше, а ребрата жестоко ме боляха, но този път имах достатъчно сила, за да се изправя и седна. Ръцете ми инстинктивно се насочиха към косата ми, която бе пусната свободно. Хванах я на опашка с едната ръка и я усуках със стегнат възел. След това се наведох над Тес, сграбчих измачкания си каскет от стола и си го сложих. От усилието ръцете ми пареха.
	Усещах аромата на хляб и чили. Върху скрина до леглото имаше купа, от която се вдигаше пара, и малко парче хляб, поставено на ръба й. Сетих се за двете консерви, които нашият домакин бе оставил на шкафа.
	Стомахът ми изръмжа. Погълнах всичко.
	Докато облизвах остатъците от чили по пръстите си, чух как врата се затвори някъде из къщата и секунди по-късно стъпки, които бързо се приближиха към нашата стая. Настръхнах. До мен Тес рязко се събуди и ме сграбчи за ръката.
	— Какво беше това? — измърмори тя. Сложих пръст на устните си.
	Нашият домакин влезе в стаята с дрипав халат, наметнат върху пижамата му.
	— Трябва веднага да тръгвате — прошепна той. Капки пот бяха избили по челото му. — Току-що чух, че някакъв човек ви търси.
	Погледнах го спокойно. Тес ми хвърли паникьосан поглед.
	— Откъде знаете?
	Мъжът се захвана да почиства стаята, грабна празната купа и забърса скрина.
	— Разправял на хората, че разполага с лекарства против заразата за някой, който има нужда от тях. Казал, че знае за раните ти. Така и не споменал име, но сигурно е говорил за теб.
	Понадигнах се и спуснах краката си от леглото. Вече нямахме избор.
	— Наистина е говорил за мен.
	Тес грабна няколко чисти превръзки и ги пъхна под ризата си.
	— Това е капан. Тръгваме си незабавно.
	Мъжът кимна.
	— Можете да се измъкнете през задната врата. Направо по коридора и вляво.
	Отделих един кратък миг, за да срещна очите му. В този момент разбрах, че той знаеше точно кой съм аз. Но нямаше да го изрече на глас. Както и други хора от нашия сектор, които ме познаваха и ми бяха оказвали помощ в миналото; не можеше да се каже, че той не одобрява това, че аз създавам проблеми на републиката.
	— Много сме ви благодарни — казах аз.
	Той не отвърна на думите ми. Хванах Тес за ръката, излязохме от спалнята, тръгнахме надолу по коридора и минахме през задната врата. Нощният въздух бе влажен. Очите ми се насълзиха от болката.
	Движихме се през тихите, задни улички, прекосихме шест пресечки, докато най-накрая забавихме крачка. Раните ми ме боляха нетърпимо. Протегнах ръка, за да докосна медальона си, търсейки утеха в него, но тогава си спомних, че той вече не бе на врата ми. Гадно чувство се надигна в стомаха ми. Ами ако от републиката разберат какво представлява украшението? Ще го унищожат ли? Ами ако го свържат със семейството ми?
	Тес се отпусна на земята и опря глава до стената на алеята.
	— Трябва да напуснем града. Тук е твърде опасно, Дей. Знаеш, че е така. Аризона или Колорадо ще са по-сигурни… или, добре де, дори Барстоу. Нямам нищо против предградията.
	_Да, да. Зная._ Погледнах надолу.
	— Аз също искам да напусна града.
	— Но няма да го направиш. Виждам го изписано на лицето ти.
	Помълчахме известно време. Ако зависеше от мен, щях да прекося цялата страна сам и да избягам в колониите при първата удала ми се възможност. Нямах нищо против да рискувам собствения си живот. Но имаше дузина причини, поради които не можех да замина, и Тес го знаеше. Джон и мама нямаше как просто да си съберат нещата и да напуснат работните места, на които са назначени, при това без да привлекат внимание. Нямаше как Идън да се отпише от училището, което е бил определен да посещава. Освен ако не искаха да станат бегълци като мен.
	— Ще видим — най-накрая изрекох аз.
	Тес ми хвърли тъжна усмивка.
	— Кой смяташ, че е по петите ти? — попита тя след малко. — Откъде знаят, че сме в Езерния сектор?
	— Не знам. Може да е някой търговец, който е чул за проникването в болницата. Може би смятат, че разполагаме с много пари или нещо такова. Може да е войник. Или дори шпионин. В болницата изгубих медальона си — нямам представа дали ще го използват, за да научат нещо за мен, но винаги съществува такава възможност.
	— Какво смяташ да направиш?
	Сбих рамена. Раната от куршума започна да пулсира и се облегнах на стената, за да намеря опора.
	— Дяволски сигурно е, че няма да се срещна с него — който и да е той. Но трябва да призная, че ми е любопитно какво има да ми каже. Ами ако наистина разполага с лекарство за заразата?
	Тес ме погледна втренчено. По лицето й бе изписано абсолютно същото изражение, което имаше, когато я срещнах за първи път — смесица от надежда, любопитство и страх.
	— Е… не би могло да е по-опасно от безумното ти проникване в болницата, нали?


>>	Джун

	Не знаех дали защото командир Джеймсън ме съжали, или защото наистина се чувстваше зле от загубата на Метиъс, един от най-високоценените от нея войници, но тя ми помогна да организирам погребението му… макар никога преди това да не го е правила за когото и да е от подчинените си. Отказа да коментира защо е решила да го стори.
	Богати семейства като нашето винаги организират претенциозни погребения — това на Метиъс бе в една сграда с извисяващи се барокови сводове и прозорци със стъклописи. Голите подове бяха покрити с бели килими; кръгли, бели, банкетни маси, отрупани с бели люляци, изпълваха стаята. Единствените различни цветове бяха на флаговете и кръглия златен печат на републиката, окачени зад предната част на олтара в стаята, а портретът на нашия прославен Електор се издигаше над всички тях.
	Всички присъстващи на погребението бяха облечени в най-хубавите си бели дрехи. Аз бях пременена в натруфена бяла рокля с дантели и корсет, с копринен волан и драпирани ивици отзад. Мъничка, златистобяла брошка с републиканския печат бе закачена в горната й част. Фризьорката бе хванала косата ми високо над главата, пуснати къдрици се диплеха над едното ми рамо, бяла роза бе закачена зад ухото ми. Перлено колие обгръщаше врата ми. Клепачите ми бяха покрити със слой искрящи, бели сенки за очи, миглите ми бяха окъпани в сняг, подпухналата червенина под очите ми бе заличена от блестяща бяла пудра. Всичко по мен бе лишено от цвят, точно както Метиъс бе отнет от живота ми.
	Веднъж той ми беше разказвал, че невинаги е било така, че едва след първите наводнения и вулканични изригвания и след като републиката построила преграда по продължението на бойния фронт, за да отблъсква дезертьорите от колониите да не влизат незаконно в нашите територии, хората започнали да скърбят за мъртвите, като се обличат в бяло.
	— След първите изригвания — обясняваше той — бяла вулканична пепел валя от небето месеци наред. Починалите и умиращите бяха покрити с нея. Затова сега да носиш бяло, значи да си спомняш за мъртвите.
	Метиъс ми разказа тези неща, когато го попитах как е изглеждало погребението на родителите ни.
	Сега блуждаех безцелно и объркано между гостите и отвръщах на съчувствените думи на хората наоколо с подходящите, отработени отговори.
	— Съжалявам за загубата ти — казваха те. Разпознах някои от преподавателите на Метиъс, колеги войници и началници. Тук бяха дори и няколко от моите съученици от „Дрейк“. Изненадана бях да ги видя — не ме биваше особено в завързването на приятелства и трите години в колежа не бяха изключение; възрастта и огромната натовареност от курсовете допринасяха за това. Но те бяха тук, неколцина от следобедните тренировки и още няколко от курса по „История на републиката“. Те ме хващаха за ръка и клатеха глави.
	— Първо — родителите ти, а сега — и брат ти. Не мога да си представя колко ти е тежко.
	_Не, не можеш._ Но аз се усмихнах мило и скланях глава, защото знаех, че го казват с добри чувства.
	— Благодаря ви, че дойдохте — отговорих им. — Оценявам го много високо. Зная, че Метиъс би бил горд, че е дал живота си за страната.
	Понякога улавях поглед на възхищение от някой доброжелател в другия край на стаята и го игнорирах. Нямах нужда от подобно отношение. Облеклото ми не бе посветено на тях. Само заради Метиъс бях облечена в тази ненужно изискана рокля, за да покажа без думи колко много го обичам.
	След известно време седнах на една маса близо до предната част на стаята с лице към обсипания с цветя олтар — той скоро щеше да бъде изпълнен с опашка от хора, които ще прочетат своите хвалебствия за брат ми. Преклоних почтително глава пред знамената на републиката. След това очите ми се преместиха към белия ковчег до тях. Оттук можех да видя само беглите очертания на човека, който лежеше вътре.
	— Изглеждаш прекрасно, Джун.
	Погледнах нагоре и видях Томас да се покланя, след което зае мястото до мен. Той бе сменил военните си дрехи с елегантен, бял костюм с жилетка, косата му бе подстригана. Личеше си, че костюмът е чисто нов. Сигурно му бе струвал цяло състояние.
	— Благодаря. Ти също.
	— Тоест… искам да кажа, че изглеждаш добре спрямо обстоятелствата, като се има предвид всичко случило се.
	— Зная какво имаш предвид. — Протегнах се и го потупах по ръката, за да го успокоя.
	Той се усмихна. Изглеждаше така, сякаш искаше да добави още нещо, но след това се отказа и извърна поглед.
	Мина половин час, докато всички заеха местата си, и още половин, докато сервитьорите започнаха да пристигат с подноси с храна. Не ядох нищо. Командир Джеймсън седеше срещу мен в далечния край на банкетната маса, между нея и Томас бяха трима от състудентите ми от „Дрейк“. Размених си насила усмивки с тях. От лявата ми страна бе мъж на име Киан, който организираше и ръководеше всички изпитания, провеждани в Лос Анджелис. Той ръководеше и моето. Това, което не разбирах, е защо бе тук — защо въобще му пукаше, че Метиъс е загинал. Той бе някогашен познат на нашите родители, така че присъствието му не бе неочаквано… но защо бе седнал точно до мен?
	Спомних си, че Киан бе наставник на Метиъс, преди брат ми да се присъедини към екипа на командир Джеймсън. Метиъс го мразеше.
	Сега мъжът сбръчка рунтавите си вежди към мен и ме улови за голото рамо. Ръката му остана за известно време там.
	— Как се чувстваш, мила моя?
	Произнасянето на думите изкриви белезите по лицето му — разрез, минаващ през назалния мост и още една назъбена следа, която се спускаше от ухото му към долната част на брадичката.
	Успях да се усмихна.
	— По-добре от очакваното.
	— Добре, бих казал аз. — Той се изсмя, така че ме сепна. Очите му ме оглеждаха от горе до долу. — Тази рокля те прави шикозна като свежо, снежно цвете.
	Нужен ми бе целият ми самоконтрол, за да запазя усмивката на лицето си. Остани спокойна, казах си. Не искаш човек като Киан да бъде твой враг.
	— Знаеш ли, аз обичах брат ти наистина много — продължи той с прекомерна състрадателност. — Спомням си го като хлапе… да го беше видяла само. Тичаше из всекидневната на родителите ви и държеше ръката си като малък пистолет. Беше му писано да встъпи в нашите отряди.
	— Благодаря ви, сър.
	Киан си отряза огромно парче пържола и го натъпка в устата си.
	— Метиъс беше много внимателен по времето, когато го обучавах. Роден лидер. Разказвал ли ти е за това?
	Един спомен премина през съзнанието ми. Дъждовната вечер, когато Метиъс започна работа при Киан. Той заведе мен и Томас, който все още ходеше на училище, в сектор Тангаши, където ядох за първи път свинска супа със соеви шушулки, спагети и сладки лучени кръгчета. Спомням си как двамата бяха облечени в парадните си униформи — Метиъс с разтворена куртка и свободно пусната риза, а Томас педантично закопчан почти до брадичката, със старателно зализана назад коса. Томас ме закачаше заради разчорлените ми плитки, но Метиъс беше мълчалив. След това, седмица по-късно, стажът му при Киан внезапно приключи. Брат ми беше подал молба и бе преназначен в патрула на командир Джеймсън.
	— Той казваше, че е поверително — излъгах аз.
	Киан се изсмя.
	— Добро момче беше Метиъс. Страхотен ученик. Можеш да си представиш разочарованието ми, когато го преназначиха в градските патрули. Той ми каза, че просто нямал нужния интелект, за да оценява изпитанията, или да организира децата, които вече са се явили. Бе толкова скромен. И много по-умен, отколкото смяташе, че е… точно като теб. — Той ме погледна и се засмя.
	Кимнах. Киан ме накара да се явя на изпитанието два пъти, защото получих перфектен резултат с рекорд за време — час и десет минути. Той смяташе, че съм преписала. Не само че съм единствената с перфектен резултат сред нацията — вероятно съм и единственото дете, което някога се е явявало на изпитанието два пъти.
	— Много сте мил. Брат ми беше по-добър лидер, отколкото аз някога бих могла да бъда.
	Киан ми даде знак с ръка да замълча.
	— Глупости, мила моя.
	След това се наведе неудобно близо. В него имаше нещо мазно и неприятно.
	— Аз лично съм съкрушен от начина, по който брат ти загина. От ръката на онова противно момче. Какво безобразие!
	Киан присви очи, при което веждите му изглеждаха още по-рунтави.
	— Останах толкова доволен, когато командир Джеймсън ми каза, че ти ще се занимаваш с проследяването му. Неговият случай има нужда от чифт свежи очи, а ти си точната кукличка за тази работа. Каква прекрасна изпитателна мисия, а?
	Ненавиждах го до дъното на душата си. Томас явно забеляза сковаността ми, защото усетих ръката му да обгръща моята под масата. _Просто не му обръщай внимание_, опита се да ми каже той. Когато Киан най-накрая извърна погледа си, за да отговори на въпроса на мъжа от другата му страна, Томас се наведе към мен.
	— Киан има лична вендета към Дей — прошепна той.
	— Така ли? — попитах шепнешком.
	Той кимна.
	— Кой мислиш, че му е оставил този белег?
	Дей ли го е направил? Не можех да прикрия изненадата, изписана по лицето ми. Киан бе доста едър човек и работеше в ръководството на изпитанието, откакто се помнех. Той бе опитен служител. Наистина ли бе възможно едно момче тийнейджър да го рани така? И да успее да се измъкне? Хвърлих поглед към Киан, за да проуча белега. Той бе причинен от равен разрез с добре наточено острие. За да бъде в такава права линия, трябваше да е направен и бързо — не можех да си представя Киан да остане мирен, докато някой го разрязваше по този начин. За миг, само за част от секундата, бях на страната на Дей. Бързо погледнах към командир Джеймсън, която се бе втренчила в мен, сякаш чете мислите ми. Това ме караше да се почувствам неудобно.
	Ръката на Томас отново ме докосна.
	— Хей — обърна се той към мен. — Дей не може да се крие вечно от правителството — рано или късно ще открием този уличен плъх и ще го накажем за назидание на останалите. Той не може да се мери с теб, особено когато си напълно концентрирана върху това, което вършиш.
	Милата усмивка на Томас ме караше да се почувствам слаба и внезапно изпитах усещането, че Метиъс е този, който седи до мен и ми казва, че всичко ще се оправи, вдъхва ми увереност, че републиката няма да ме подведе. Някога брат ми ми бе обещал, че ще остане с мен завинаги. Отместих очи от Томас и погледнах към олтара, за да не може той да види сълзите в очите ми. Не можех да отвърна на усмивката му. Не мислех, че някога отново щях да се усмихвам.
	— Хайде да приключваме с това — прошепнах аз.


>>	Дей

	Бе адски горещо, дори толкова късно следобед. Куцуках из улиците, на ръба между Зимния сектор и Алта, покрай езерото и на открито, изгубен сред тъпканицата от тътрещи крака на непознати. Раните ми все още зарастваха. Облечен бях във войнишките панталони, които нашият домакин ми бе дал, и с тънка риза с яка, която Тес беше намерила в една кофа за боклук. Каскетът ми бе нахлупен ниско, а към дегизировката си бях добавил бинтована превръзка за лявото око. Нищо кой знае колко необикновено всъщност. Не и сред това море от работници от заводи с наранявания. Днес бях сам. Тес гледаше да не се показва много, няколко улици по-надолу, скрита на тайно място върху козирката на втория етаж. Нямаше никаква причина и двамата да поемем риск, след като това не е необходимо.
	Около мен се чуваха познати шумове: улични търговци, които предлагаха варени гъши яйца, пържено тесто и хотдог и подвикваха на минувачите. Стажант-продавачи се мотаеха пред вратите на хранителните магазини и кафенетата и се опитваха да привлекат клиенти. Кола, вероятно на няколко десетки години, премина с грохот. Работниците от втора смяна бавно си проправяха път към дома. Няколко момичета ме забелязаха и се изчервиха, когато ги погледнах. Лодки пухтяха из езерото и внимателно отбягваха гигантските водни турбини, които пенеха водата по краищата. Сирените за наводнение по брега бяха безмълвни и не светеха.
	Някои райони бяха блокирани. Стоях настрана от тях — войниците ги бяха маркирали като зони под карантина.
	Високоговорителите, които са наредени по покривите на сградите, пукаха и пращяха. Джъмботроните спираха рекламите или в някои случаи съобщенията за нова бунтовническа атака на патриотите, за да покажат видео с нашето знаме. Всички по улиците спряха и застанаха мирно, когато клетвата започна.
C>
	Заклевам се във вярност към знамето на великата Американска република, към нашия Елек тор Примо, към нашите прославени щати, към единството срещу колониите, към нашата неизбежна победа!
C$
	Когато се споменаваше името на Електор Примо, ние отдавахме чест в посока на столицата. Аз мънках клетвата под нос, но останах безмълвен на последните два пасажа, когато уличната полиция не гледаше към мен. Чудех се как ли е звучала тя, преди да започнем войната срещу колониите.
	Когато клетвата свърши, животът продължи своя ход. Отидох в един традиционен китайски бар, покрит с графити. Служителят на вратата ми хвърли широка усмивка, от която липсваха няколко зъба, и бързо ме въведе вътре.
	— Днес имаме истинска бира „Цингтао“ — измърмори той. — Останали каси вносна бира, подарък специално изпратен на нашия прославен Електор. Ще се сервира до шест часа.
	Очите му нервно се стрелкаха наоколо, докато ми обясняваше. Аз просто го гледах. Бира „Цингтао“? Да, бе. Баща ми щеше да се изсмее. Републиката не бе подписала сделка за внос с Китай (или както обичаше да твърди републиката, за да завладява Китай и превзема бизнеса им), само за да изпраща качествени вносни стоки в бедняшките сектори. По-вероятно бе този човек да е изостанал с плащането на двумесечните държавни данъци. Едва ли имаше друга причина да рискува да лепи фалшиви етикети „Цингтао“ върху бутилките с домашно варената си бира.
	Все пак благодарих на мъжа за информацията и влязох. Мястото не беше кой знае какво, но щях да успея да събера информация.
	Бе мрачно. Във въздуха се носеше мирис на дим от лула, пържено месо и газови лампи. Проправих си път през бъркотията от маси и столове, като ги отмествах — крадях храна от няколко безнадзорни чинии, докато вървях, и я напъхвах под ризата си, — докато не стигнах до бара. Зад мен в голям кръг се бяха струпали клиенти, които насърчаваха с викове двубой по скизбокс. Явно в този бар незаконните залагания бяха позволени. Ако бяха находчиви, щяха да имат готовност във всеки един миг да подкупят уличната полиция с парите от печалбата… освен ако не искаха да си признаят на висок глас, че правят пари, които не се облагат с данъци.
	Барманката не си направи труда да провери възрастта ми. Дори не ме погледна.
	— Какво ще искаш?
	Поклатих глава.
	— Само малко вода, моля.
	Зад нас се чу мощен рев, когато един от бойците падна на земята.
	Барманката ми хвърли скептичен поглед. Очите й мигновено се прехвърлиха на превръзката върху лицето ми.
	— Какво се е случило с окото ти, хлапе?
	— Злополука на една тераса. Аз паса крави.
	По лицето й се изписа погнуса, но изглеждаше заинтригувана.
	— Колко жалко. Сигурен ли си, че не искаш една бира да ти олекне? Няма как да не те боли.
	Отново поклатих глава.
	— Мерси, братовчедке, но не пия. Обичам да съм нащрек.
	Тя ми се усмихна. На трептящата светлина от лампата изглеждаше привлекателна, с блестяща зелена пудра по гладките клепачи и черна коса, късо подстригана на каре. Татуировка от пълзящи цветя се спускаше като змия надолу по врата й и изчезваше под корсета на ризата й. Чифт мръсни предпазни очила — най-вероятно за защита от сбивания в бара — висяха на врата й. Колко жалко. Ако не бях зает да търся информация, щях да се позанимавам с това момиче — щях да си побъбря с нея и може би щях да получа някоя и друга целувка.
	— От Езерния ли си, момче? Ако е така, просто си решил да се завъртиш насам и да разбиеш сърцата на няколко момичета? Или ще се биеш? — Тя кимна към юмручния двубой.
	Ухилих се.
	— Оставям тази част на теб.
	— Какво те кара да мислиш, че участвам в двубоите?
	Кимнах към белезите по рамената и синините по ръцете й.
	Тя бавно ми се усмихна.
	След миг свих рамена.
	— Нямам желание да намеря смъртта си на някои от тези рингове. Просто се крия от слънцето. Знаеш ли, струваш ми се приятна компания. Стига да не си заразена, естествено.
	Широко разпространена шега, но момичето все пак се изсмя. Тя се облегна на барплота.
	— Живея в покрайнините на сектора. Засега там е горе-долу безопасно.
	Наведох се към нея.
	— Късметлийка си значи. — Станах сериозен. — Вратата на семейство, което познавам, наскоро бе маркирана.
	— Съжалявам да го чуя.
	— Искам да те питам нещо, просто от любопитство. Чувала ли си за човек, който се навърта наоколо през последните дни и твърди, че разполага с лекарства против заразата?
	Тя повдигна вежди към мен.
	— Да, чух за това. Цяла тайфа хора се опитват да го намерят.
	— Знаеш ли какво разправя на хората?
	Тя се поколеба за миг. Забелязах няколко лунички по носа й.
	— Чух, че обяснява на хората, че иска да даде лекарствата на някой — само на един определен човек. И че този човек знае за кого говори.
	Опитах се да си придам развеселен вид.
	— Този човек е късметлия, нали?
	Тя се ухили.
	— Без майтап. Той каза, че иска този човек да се срещне с него в полунощ, тази вечер, на явката „Десет секунди“.
	— Явката „Десет секунди“ ли?
	Барманката сви рамена.
	— Да ме вземат дяволите, ако зная какво има предвид. Всъщност едва ли някой знае. — Тя се наведе над барплота към мен и сниши глас. — Знаещ ли какво смятам? Мисля, че този тип просто е побъркан.
	Засмях се заедно с нея, но мислите в главата ми продължаваха да се въртят около казаното. Сега вече не изпитвах никакво съмнение, че търсеше именно мен.
	Преди близо година се вмъкнах в една от банките „Аркадия“ през уличката, която минава зад сградата. Един от охранителите се опита да ме убие. Когато ме заплю и ми каза, че ще бъда нарязан на парчета от лазерите на банковия трезор, аз му се подиграх. Обясних му, че ще са ми необходими само десет секунди, за да вляза в стаята със сейфовете. Той не ми повярва… но работата е там, че никой никога не вярва на това, което казвам, докато наистина не го направя. С парите си взех един чифт хубави ботуши и дори си купих електробомба от черния пазар — оръжие, което изважда от строя другите оръжия в района. Беше ми от голяма полза, когато атакувах една въздушна база. А Тес се сдоби с пълна екипировка — чисто нови ризи, обувки и панталони, както и превързочни материали, медицински спирт и дори шишенце с аспирин. И двамата се снабдихме със солидно количество храна. Останалата част от парите дадох на семейството си и други хора от Езерния сектор.
	Флиртувах още няколко минути с барманката, сбогувах се с нея и си тръгнах. Слънцето все още грееше на небосвода и аз усещах капчици пот по лицето си. Правителството трябва да е открило нещо в болницата и иска да ме примами в капан. Те щяха да изпратят човек на явката „Десет секунди“ в полунощ и след това ще разположат войници в задната уличка. Можех да се обзаложа, че смятат, че наистина съм отчаян.
	Вероятно все пак щяха да вземат със себе си и лекарства за заразата, за да ме подмамят да изляза на открито. Замислих се и присвих устни. След това промених посоката, в която се движа. Насочих се към финансовия район.
	Имах насрочена среща, на която трябваше да се явя.


>>	Джун

	_23:29 ч._
	_Сектор Батала_
	_22ºC на закрито_
	Светлините в резиденция Батала бяха студени и флуоресцентни. Преоблякох се в една тоалетна на етажа за наблюдения и анализи. Екипирана бях с блуза с дълги черни ръкави под раирана черна жилетка, тънки черни панталони, напъхани в ботушите ми, и дълъг черен плащ, който загръща рамената ми и ме покрива като одеяло. Бяла резка по средата му се спуска надолу чак до пода. Черна маска покриваше лицето ми, а защитни очила с инфрачервено виждане скриваха очите ми. Освен тази дегизировка носех само миниатюрен микрофон и още по-микроскопична слушалка. И пистолет. За всеки случай.
	Трябваше да изглеждам безполова, индиферентна, неразпознаваема. Трябваше да изглеждам като търговец на черния пазар, като някой достатъчно богат, който може да си позволи лекарства срещу заразата.
	Метиъс щеше да поклати неодобрително глава. _Не можеш да ходиш сама на секретна мисия, Джун_ — би ми казал той. — _Може да пострадаш._ Колко иронично.
	Пристегнах закопчалката, която крепеше плаща ми на място, направена от стомана и напръскана с бронз, вероятно внос от Западен Тексас, след което се отправих към стълбището, което щеше да ме отведе извън резиденция „Батала“ и надолу в посока банка „Аркадия“, където очаквах да се срещна с Дей.
	Брат ми бе мъртъв от 120 часа. Вече ми се струваше цяла вечност. Преди седемдесет часа получих разрешение да направя проучване в интернет и открих всичко, което можеше да се намери за Дей. Преди четиридесет часа предоставих на командир Джеймсън подробен план за проследяването на Дей. Преди тридесет и два часа тя го одобри. Съмнявах се, че дори си спомняше какъв бе той. Преди тридесет часа изпратих по един скаут във всеки инфектиран със заразата сектор в Лос Анджелис — Зимния, Езерния, Блуридж и Алта. Те разпространиха мълвата: _Някой разполага с лекарство срещу заразата специално за теб, ела на явката „Десет секунди“_. Преди двадесет и девет часа бях на погребението на брат си.
	Не планирах да заловя Дей тази нощ. Дори не планирах да го видя. Той щеше да знае точно къде е явка „Десет секунди“ и че аз съм агент, изпратен или от правителството, или от търговците на черния пазар, които плащат данъци на държавата. Дей нямаше да си покаже лицето. Дори командир Джеймсън, която ме подлага на изпитание с тази първа задача, знаеше, че няма да успеем да го зърнем.
	Но аз бях убедена, че той ще бъде там. Той отчаяно се нуждаеше от лекарствата. Да се появи на срещата, това бе всичко, на което се надявах тази нощ — някаква улика, начална точка, по-точна насока, нещо лично за това момче престъпник.
	Внимавах да не вървя под уличните лампи. Всъщност, ако не отивах във финансовия сектор, щях да се придвижвам по покривите, но там пазачите ги охраняваха. Навсякъде около мен джъмботроните излъчваха своите ярки, многоцветни кампании; звукът от рекламите им, който идваше от градските високоговорители, бе изкривен и неравен. На един от екраните показваха обновен профил на Дей — този път изображението бе на момче с дълга черна коса. В съседство до джъмботроните бяха мъждукащите улични светлини, под които се движеха тълпи от работници от нощната смяна, полиция и търговци. От време на време с тропот преминаваше танк, последван от няколко взвода войска. На ръкавите си имаха сини нашивки войници, завърнали се от фронта, или такива, които отиват да ги заместят на бойната линия. Те държаха оръжията си отстрани, хванати и с двете ръце. Всички ми приличаха на Метиъс и се налагаше да си поема дъх по-енергично, да вървя малко по-бързо, за да остана концентрирана.
	Поех по обходен маршрут през Батала, през страничните пътища и изоставени сгради, без да спирам, докато не излязох извън военния район.
	Уличната полиция нямаше да знае, че съм на мисия. Ако ме видеха облечена така, екипирана със защитни очила за инфрачервено виждане, със сигурност щяха да ме разпитват.
	Банка „Аркадия“ се намираше на една тиха улица. Заобиколих сградата и вървях от задната й страна, докато не се озовах пред един паркинг в края на тясна уличка. Тук се спотаих в сенките и зачаках. Очилата ми отмиваха повечето от цветовете на пейзажа. Огледах се и видях редица градски високоговорители по покривите, скитаща се котка, чиято опашка мърдаше над капака на кофа за боклук, изоставена вестникарска будка със стари антиколониални съобщения, залепени навсякъде по нея.
	Часовникът на визьора ми показа 23:53 часа. Убивах време, като се насилвах да премисля внимателно историята на Дей. Преди обира на тази банка той вече се бе появявал в нашите регистри три пъти. Това бяха единствените инциденти, където открихме отпечатъци от пръсти — мога само да предполагам какъв е общият брой на престъпленията, които е извършил. Огледах по-обстойно уличката зад банката. Как е успял да се вмъкне в тази банка за десет секунди с четирима въоръжени пазачи на задния вход? Алеята бе тясна. Той би могъл да открие достатъчно опори за краката, за да си проправи път нагоре до втория или третия етаж със скокове — през цялото това време е използвал оръжията на пазачите срещу самите тях. Вероятно ги е накарал да стрелят един по друг, строшил е прозореца и се е промъкнал през него. Това трябва да му е отнело само няколко секунди. А какво е направил, когато е успял да влезе вътре, нямам никаква представа.
	Вече бях наясно колко подвижен е Дей. Да оцелееш след падане от два етажа и половина е достатъчно доказателство. Тази вечер обаче нямаше да има тази възможност. Не ме интересуваше колко е бързоног — не можеш просто да скачаш от сгради и след това да очакваш да се движиш нормално. Дей нямаше да подскача по стени и стълбища поне още седмица.
	Внезапно се стегнах. Бе две минути след полунощ. Цъкащ звук отекна някъде далеч и котката, която седеше върху кофата за боклук, се втурна да бяга. Възможно е да бе запалка, спусък на пистолет, високоговорителите или трепкаща улична лампа — можеше да бъде всичко. Огледах покривите. Все още нищо.
	Но космите по врата ми настръхнаха. Знаех, че той е тук. Знаех, че ме наблюдава.
	— Покажи се — казах аз. Миниатюрният микрофон до устата направи гласът ми да звучи като мъжки.
	Тишина. Дори пластовете хартиени съобщения по вестникарската будка не помръдваха. Тази нощ нямаше вятър.
	Извадих флакон от кобура на колана си. Другата ми ръка не пусна дръжката на пистолета.
	— Имам това, от което се нуждаеш — размахах флакона театрално.
	Все още нищо. Този път обаче чух нещо, което прозвуча като възможно най-немощната въздишка. Дихание. Очите ми се стрелнаха към наредените по покривите високоговорители. Ето какъв бил цъкащият звук. Пренастроил е говорителите, за да може да разговаря с мен, без да издаде местонахождението си. Усмихнах се иззад маската. И аз бих направила същото.
	— Знам, че се нуждаеш от това — повторих аз и отново показах флакона. Подхвърлих го в ръцете си и го повдигнах по-високо. — Има всички официални отличителни знаци и печат „Одобрено“. Уверявам те, истински е.
	Още една въздишка.
	— Някой, за когото те е грижа, ще съжалява, че не си се показал, за да се срещнеш с мен. — Погледнах часовника на защитните си очила. — Сега е дванадесет и пет. Давам ти две минути. След това си тръгвам.
	Уличката отново притихна. От време на време чувах по някоя въздишка от високоговорителите. Погледът ми се отмести от часовника на инфрачервените очила към сенките на покрива. Беше умен. Не можех да преценя откъде излъчва сигнала. Можеше да е от тази улица, възможно е да бе от няколко пресечки разстояние, от някой по-висок етаж. Но знаех, че е достатъчно близо, за да ме вижда.
	Часът върху визьора ми показа 00:07 часа. Обърнах се, пъхнах флакона обратно в колана си и започнах да се отдалечавам.
	— Колко искаш за лекарството, братовчед?
	Гласът бе едва доловим шепот, но през високоговорителите звучеше накъсано и тревожно, пукаше често и ми бе трудно да го разбирам. В ума ми внезапно изскочиха различни подробности. Мъжки глас. Имаше лек акцент — не бе от Орегон, нито Невада, нито Аризона, или Ню Мексико, или Западен Тексас, или който и да е друг републикански щат. Местен жител, от Южна Калифорния. Използваше познатото обръщение „братовчед“, жаргон, който гражданите от Езерния сектор често употребяваха. Достатъчно близо бе, за да ме е видял как прибирам флакона. Но не достатъчно близо, за да могат високоговорителите да уловят ясно гласа му. Трябва да се намираше на съседна пресечка с добра позиция за наблюдение — на висок етаж.
	Зад детайлите, които прелитаха през ума ми, се появи черна, надигаща се омраза. Това бе гласът на убиеца на брат ми. Това може да е бил последният глас, който Метиъс е чул.
	Изчаках две секунди, преди отново да проговоря. Когато го направих, гласът ми бе равен и спокоен, без следа от гняв.
	— Какво искам ли? Зависи. Имаш ли пари?
	— Хиляда и двеста банкноти.
	Банкноти, не републиканско злато. Той крадеше от висшето общество, но нямаше възможността да ограбва свръхбогатите. Вероятно работеше сам. Изсмях се.
	— С хиляда и двеста банкноти не можеш да купиш този флакон. Какво друго имаш? Скъпоценности? Бижута?
	Мълчание.
	— Или разполагаш с умения, които можеш да предложиш в замяна…
	— Не работя за правителството.
	Слабото му място. Естествено.
	— Не исках да те обидя. Просто реших да попитам. И откъде знаеш, че аз не работя за някой друг? Не мислиш ли, че придаваш твърде голяма важност на правителството?
	Кратка пауза. След това гласът пак се обади:
	— Възелът на плаща ти. Не зная какъв е, но със сигурност не изглежда, като да е направен от цивилен.
	Това леко ме изненада. Възелът на плаща ми наистина бе тип „Канто“, солиден начин на завързване, който военните обичат да използват. Очевидно Дей имаше детайлни познания как изглеждат държавните униформи. Впечатляващо набито око. Бързо прикрих колебанието си:
	— Радвам се, че знаеш какво представлява възелът „Канто“. Но аз пътувам много, приятелю. Виждам се с много хора, включително и с такива, с които може и да нямам нищо общо.
	Тишина.
	Изчаках и се ослушвах за още едно дихание откъм високоговорителите. Нищо. Нямаше дори и цъкане. Не реагирах достатъчно бързо и краткото колебание в гласа ми беше достатъчно, за да го убеди, че не може да ми има доверие. Пристегнах плаща около тялото си и осъзнах, че съм започнала да се потя от топлината на нощта. Сърцето блъскаше в гърдите ми.
	Друг глас прозвуча в главата ми. Този път идваше от миниатюрната слушалка.
	— Там ли си, Ипарис?
	Командир Джеймсън. На заден фон чувах шума от други хора в офиса й.
	— Тръгна си — прошепнах аз. — Но ми остави улики.
	— Издаде се за кого работиш, нали? Е, това е първата ти самостоятелна мисия. Така или иначе, разполагам със записите. Ще се видим в резиденция „Батала“.
	Укорът й леко ме жегна. Преди да успея да отговоря, статичната връзка прекъсна.
	Изчаках още минута, просто за да се уверя, че не съм изтълкувала погрешно напускането на Дей. Тишина. Обърнах се и тръгнах обратно по тясната уличка. Исках да кажа на командир Джеймсън какво би било най-лесното решение — просто да арестуваме всички в Езерния сектор, чиито врати са маркирани. Това щеше да накара Дей да излезе на светло. Но вече чувах отговора й.
	_В никакъв случай, Ипарис. Ще струва твърде скъпо и от главното командване няма да го одобрят. Ще трябва да измислиш нещо друго._
	Хвърлих един поглед назад, като почти очаквах да видя облечена в черно фигура, която ме следи. Но уличката бе пуста.
	Нямаше да ми позволят да принудя Дей сам да дойде при мен… което ми оставя само една възможност. Ще трябва аз да отида при него.


>>	Дей

	— Моля те, хапни нещо, става ли?
	Гласът на Тес ме извади от бдението ми. Отместих поглед от езерото и видях, че тя държи парче хляб и сирене, като ми дава знак да ги взема. Би трябвало да съм гладен. След снощната среща със странния правителствен агент изядох само половин ябълка. Но някак си хлябът и сиренето — още пресни от магазина, където Тес беше изтъргувала няколко банкноти за тях, — не ме изкушаваха.
	Все пак ги взех. Нямах намерение да хабя напълно доброкачествена храна, особено когато трябваше да спестяваме всичко, което имаме, за лекарството против заразата.
	Тес и аз седяхме на пясъка под един кей в частта, където езерото пресича нашия сектор. Бяхме притиснати колкото може по-близо до ръба на високия бряг, за да не може шляещи се войници или пияни работници над нас да ни различат сред тревата и камъните. Сливахме се със сенките. От мястото, където бяхме седнали, можехме да усетим соления вкус на въздуха и да видим отражението на светлините от центъра на Лос Анджелис върху водата. Останки от стари сгради осейваха езерото, постройки, изоставени от жители и собственици на фирми, когато водата от наводненията се е надигнала. Гигантски водни колела и турбини пенеха водата по ръба на езерото зад завеси от дим. Това бе може би любимата ми гледка от бедняшкия ни, красив и малък Езерен сектор.
	Всъщност това бе моята любима и най-омразна гледка. Защото макар електрическите светлини от центъра да й придаваха вид на красива забележителност, на изток се извисяваше стадионът, на който се провеждаше изпитанието.
	— Все още имаш време — обясни ми Тес. Тя се премести толкова близо до мен, че можех да усетя голото й рамо, опряно до моето. Косата й миришеше на хляба и канелата от магазина. — Вероятно малко повече от месец. Дотогава ще намерим лекарство срещу заразата, сигурна съм.
	За момиче без семейство и дом Тес бе изненадващо оптимистична. Опитах се да се усмихна заради нея.
	— Може би. Може би от болницата ще станат по-невнимателни след няколко седмици.
	Но в душата си знаех, че това няма да се случи.
	По-рано през деня поех риска и надникнах в къщата на майка ми. Странният знак Х все още стоеше изрисуван на вратата. Майка ми и Джон изглеждаха добре, поне бяха достатъчно здрави, за да се държат на крака и да се движат. Но Идън… този път малкият ми брат лежеше в леглото с кърпа на челото. Дори от разстояние успях да забележа, че е отслабнал. Кожата му изглеждаше бледа, гласът му звучеше слабо и дрезгаво. Когато по-късно се срещнах с Джон зад нашата къща, той ми каза, че Идън не е ял от последния път, когато бях наминал. Напомних му да не влиза в стаята на болното ми братче, ако не се налага. Кой знае как се предаваше тази проклета зараза. Джон ме предупреди повече да не правя маймунджилъци, за да не ме убият. Нямаше как да не се изсмея на това. Джон никога нямаше да ми го каже направо, но знаех, че съм единственият шанс на Идън.
	Заразата можеше да сложи край на живота му, преди да се е явил на изпитанието.
	Може пък и да беше за добро. На Идън никога нямаше да му се наложи да застане на прага на вратата ни на своя десети рожден ден и да чака автобуса, който ще го отведе до стадиона, където се провежда изпитанието. Никога нямаше да му се наложи да върви след десетки други деца нагоре по стълбите на съоръжението и да влиза във вътрешната му част, нито да го обикаля, докато администраторите на изпитанието изучават дишането и стойката му, и няма да отговаря на страници връз страници от глупави въпроси с многовариантни отговори, или пък да се справя с интервюта, застанал пред заобиколилите го отвсякъде нетърпеливи служители. Никога нямаше да му се налага след това да чака с някоя от групите, без да знае кои от тях ще се завърнат у дома и коя група ще бъде изпратена в така наречените „трудови лагери“.
	Ако се стигнеше до най-лошото, може би заразата наистина представляваше по-милостивият начин човек да си отиде.
	— Идън все се разболява, нали знаеш — изрекох аз след малко. Отхапах голямо парче сирене и хляб. — Едва не умря веднъж, когато беше бебе. Хванал беше някаква шарка, цяла седмица имаше треска, обриви и непрекъснато плачеше. Войниците за малко не маркираха вратата ни. Но очевидно това не беше заразата, а и нямаше други болни. — Поклатих глава. — Джон и аз не се разболявахме.
	Този път Тес не се усмихна.
	— Горкият Идън. — След кратка пауза тя продължи. — Аз бях доста болна, когато ме срещна за първи път. Помниш ли колко зле изглеждах?
	Внезапно се почувствах виновен, че през изминалите дни говоря толкова много само за собствените си роднини. Поне имах семейството, за което да се тревожа. Обгърнах с ръка рамената й.
	— Да, изглеждаше доста зле.
	Тес се изсмя, но очите й останаха вперени в светлините от центъра. Тя облегна глава на рамото ми. Опираше се в мен така още от първата седмица, от която я познавам, когато я забелязах в една уличка в сектор Нима.
	Все още не знаех какво ме накара да се спра и да я заговоря онзи следобед. Може би жегата ме бе направила мекушав, или пък просто бях в добро настроение, защото бях открил ресторант, който беше изхвърлил стари сандвичи, които щяха да ми осигурят прехраната за цял един ден.
	— Хей — извиках й аз.
	Още две глави се подадоха от контейнера за боклук. Сепнах се от изненада. Двама от тях, възрастна жена и момче тийнейджър, незабавно изскочиха навън от мръсотията и побягнаха надолу по уличката. Момичето, което беше на не повече от десет години, остана на място и се разтрепери, когато ме видя. Тя беше слаба като клечка, с дрипава тениска и панталони. Косата й беше къса, подстригана на каре до под брадичката и изглеждаше рижава на слънчевата светлина.
	Изчаках за момент, защото не исках да я изплаша, като другите двама.
	— Хей — извиках отново аз, — имаш ли нещо против да се присъединя към теб?
	Тя ме гледаше втренчено, без да пророни и дума. Едва можех да различа лицето й, защото цялото бе в сажди.
	Когато не ми отговори, аз свих рамена и тръгнах към нея. Може би щях да открия нещо полезно в контейнера.
	В мига, в който стигнах на три метра от момичето, то извика сподавено и побягна. Затича се толкова бързо, че се спъна и падна върху асфалта по ръце и колена. Докуцуках до нея. Спомням си, че тогава болното ми коляно беше по-зле и че се препънах в бързината.
	— Хей! — извиках аз. — Добре ли си?
	Тя рязко се отдръпна и вдигна издраните си ръце като щит пред лицето си.
	— Моля те — рече тя. — Моля те, моля те.
	— Моля те, какво? — След това въздъхнах, смутен от раздразнението си. Вече виждах сълзи да бликат от очите й. — Спри да плачеш. Няма да те нараня.
	Коленичих до нея. Първоначално тя изскимтя и започна да се отдръпва пълзешком, но когато не помръднах, се спря и ме погледна. Кожата и по двете й колена беше разкъсана, а плътта отдолу — кървяща и възпалена.
	— Наблизо ли живееш? — попитах я аз.
	Тя кимна. След това, сякаш си спомни нещо и поклати глава.
	— Не.
	— Мога ли да ти помогна да се прибереш у дома?
	— Нямам дом.
	— Нямаш ли? Къде са родителите ти?
	Тя отново поклати глава. Въздъхнах и пуснах платнената си чанта на земята, след това й подадох ръка.
	— Хайде. Нали не искаш да се инфектират и двете ти колена? Ще ти помогна да ги почистим и след това можеш да си ходиш. Може също да си вземеш и малко от храната ми. Сделката не е лоша, нали?
	Отне й дълго време, преди да поеме ръката ми.
	— Добре — прошепна тя толкова тихо, че едва я чух.
	Същата вечер ние си устроихме бивак зад някаква заложна къща, а в уличката имаше два стари стола и раздран диван. Почистих колената на момичето със спирт, който бях откраднал от един бар, като й дадох да захапе един парцал, за да не се разпищи и това да привлече внимание. След като се погрижих за охлузванията й, тя така и не ми позволи да се доближа до нея. Винаги, когато ръката ми неволно докосваше косата й или я бутнех по ръката, тя се дърпаше, като изгорена от парата на чайник. Накрая се отказах да я заговарям. Оставих й канапето, а аз използвах ризата си като възглавница и се опитах да се настаня уютно върху павираната улица.
	— Ако на сутринта искаш да си ходиш, просто си тръгни — казах й аз. — Няма нужда да ме будиш, нито да ми казваш довиждане.
	Клепачите ми натежаха, но тя остана напълно будна и ме гледаше втренчено, без да премигва, дори когато заспивах.
	На сутринта все още бе там. Вървеше подире ми, докато претърсвах кофите за боклук, вадех стари дрехи и ставащи за ядене остатъци от храна. Опитах се да я помоля да си тръгне. Дори опитах да й се развикам. Едно сираче щеше да ми създава огромни главоболия. Но въпреки че я разплаках няколко пъти, когато погледнех през рамо, тя все още бе там и ме следеше от късо разстояние.
	Две вечери по-късно, докато седяхме заедно до примитивно запаления огън, тя най-сетне ми проговори.
	— Името ми е Тес — прошепна тя. След това огледа лицето ми, сякаш искаше да отгатне реакцията ми.
	Аз просто свих рамена.
	— Радвам се да го науча — отвърнах аз.
	И така започна всичко.


	Тес се събуди стреснато. Ръката й ме фрасна по главата.
	— Оуу — изохках аз, докато си разтривах челото. Болка премина през все още неизлекуваната ми ръка и сребърните куршуми, които Тес беше намерила в дрехите ми, издрънчаха в джоба. — Ако искаше да ме събудиш, можеше просто да ме потупаш.
	Тя сложи пръст на устните си. Сега вече бях нащрек. Все още седяхме под кея, но вероятно оставаха два часа до зазоряване и линията на хоризонта вече бе притъмняла. Единствената светлина идваше от няколко много стари улични лампи, разположени по края на езерото. Хвърлих поглед към Тес. Очите й проблясваха в тъмнината.
	— Чу ли нещо?
	Намръщих се. Обикновено успявах да чуя нещо подозрително преди Тес, но този път не долавях абсолютно нищо. И двамата останахме неподвижни за един дълъг миг. От време на време чувах плискането на вълни. Звук от метал, пенещ вода. Сегиз-тогиз минаваше кола.
	Отново погледнах Тес.
	— Какво чу първия път?
	— Звучеше като нещо… клокочещо — прошепна тя.
	Преди да успея да обмисля казаното, чух стъпки и след това глас, който се приближаваше по кея над нас. И двамата се свихме по-навътре в сенките. Гласът бе мъжки, а стъпките звучаха необичайно тежко. Секунда по-късно осъзнах, че мъжът върви с някой друг. Патрул от двама улични полицаи.
	Притиснах се още по-назад към високия бряг и разронена пръст и камъчета се посипаха надолу в пясъка. Продължавах да се притискам, докато гърбът ми не се опря в повърхност, която бе твърда и гладка. Тес направи същото.
	— Нещо лошо се мъти — каза единият полицай. — Този път заразата се е появила в сектор Зейн.
	Стъпките им отекваха над нас и виждах как крачат в началото на кея. В далечината първите признаци на светлина правеха хоризонта тъмносив.
	— Никога не съм чувал заразата да се появява там.
	— Сигурно е по-силен щам.
	— Какво възнамеряват да направят?
	Опитах се да чуя какво ще отговори другият полицай, но двамата се бяха отдалечили и гласовете им се бяха превърнали в неясно мърморене. Поех си дълбоко въздух. Сектор Зейн се намираше на поне около петдесет километра оттук — ами ако странният червен знак, изрисуван на вратата на майка ми, означава, че те са заразени с този нов щам? И какво смята да прави Електорът по въпроса?
	— Дей — прошепна Тес.
	Погледнах я. Тя се обърна към брега, с гръб към езерото. Посочи ми дълбоката вдлъбнатина, която бяхме направили. Когато и аз се обърнах, видях какво ми посочи тя.
	Твърдата повърхност, до която си бях опрял гърба, всъщност бе метален пласт. Когато почистих още от пръстта и камънаците, видях, че металът бе забит дълбоко в брега, така че това вероятно бе нещото, което го крепеше като основа. Хвърлих бърз поглед към повърхността.
	Тес ме погледна.
	— Кухо е.
	— Кухо?
	Допрях ухо до леденостудения метал. Вълна от шумове ме заля — звук от клокочене и съскане, който Тес беше чула по-рано. Това не бе просто метална структура, която да служи като подпора за бреговете на езерото. Когато се отдръпнах от нея и огледах по-внимателно метала, забелязах символи, изваяни по повърхността му.
	Единният бе знамето на републиката, щамповано върху метала. Другият символ бе малък червен номер: 318.


>>	Джун

	— Аз трябва да отида там, не ти.
	Стиснах зъби и се опитах да не поглеждам към Томас. Думите му все едно излизаха от устата на Метиъс.
	— Не изглеждам толкова подозрително, колкото теб — отговорих аз. — Хората може по-лесно да ми се доверят.
	Намирахме се пред прозореца в северното крило на резиденция „Батала“ и наблюдавахме командир Джеймсън в действие от другата страна на стъклото. Днес заловиха шпионин от колониите, който тайно разпространяваше пропаганда за това „как републиката ви лъже!“. Шпионите обикновено биват транспортирани в Денвър, но ако бъдат заловени в голям град като Лос Анджелис, ние ги задържахме, преди от столицата да се намесят. В момента той висеше с главата надолу в стаята за разпити. Командир Джеймсън държеше ножица.
	Наклоних леко глава, докато оглеждах шпионина. Вече го мразех толкова силно, колкото ненавиждах всичко, свързано с колониите — той със сигурност нямаше връзка с патриотите, но това просто го правеше още по-голям страхливец. (Досега всеки патриот, когото сме преследвали, се бе самоубивал, преди да бъде заловен.) Този шпионин бе млад, вероятно на не повече от тридесет. На същите години, на които беше и брат ми. Бавно започвах да свиквам да говоря за Метиъс в минало време.
	С периферното си зрение виждах, че Томас все още ме гледа. Командир Джеймсън официално го повиши, за да запълни овакантената от брат ми позиция, но Томас нямаше власт над решенията, които избирах да взема в тази изпитателна мисия, и това го подлудяваше. Той щеше да се заинати да ме пусне под прикритие в Езерния сектор за няколко последователни дни, без да имам зад гърба си двама души за подкрепление и екип, който да ме следи.
	Но това, така или иначе, щеше да се случи още утре сутрин.
	— Виж. Не се притеснявай за мен. — Видях през стъклото как шпионинът изви гърба си в агония. — Мога да се грижа за себе си. Дей не е глупак — ако има екип, който да ме следва из града, той ще го забележи за нула време.
	Томас обърна гръб на разпита.
	— Зная, че си добра в това, което вършиш — отговори той. Бях в очакване на „но“-то… в изречението му. Такова не последва. — Само дръж микрофона си включен. Аз ще се погрижа за нещата тук.
	Усмихнах му се.
	— Благодаря.
	Той не ме погледна повторно, но ъгълчетата на устните му се извиха леко нагоре. Може би си спомняше времето, когато вървях по петите им с Метиъс и им задавах безсмислени въпроси за армията.
	Зад стъклото шпионинът внезапно изрева нещо към командир Джеймсън и се метна яростно във веригите си. Тя погледна към нас и ни даде знак, махвайки с ръка. Не се поколебах. Томас, аз и още един войник, който седеше край вратата на стаята за разпити, бързо влязохме вътре и се наредихме близо до задната стена. Мигновено усетих колко задушна и гореща е стаята. Наблюдавах, докато пленникът продължаваше да крещи.
	— Какво му казахте? — попитах командир Джеймсън.
	Тя ме погледна. Очите й бяха леденостудени.
	— Казах му, че родният му град ще бъде следващата мишена на въздушните ни кораби. — Тя отново се обърна към пленника. — Ще започне да ни съдейства, ако знае какво е добро за него.
	Шпионинът ни изгледа свирепо един по един. Кръв се стичаше от устата му надолу по челото и косата и капеше върху пода под него. Когато започна да се мята, командир Джеймсън стъпи върху веригата, увита около врата му, и започна да го души, докато той не спря.
	Сега ръмжеше и плюеше кръв по ботушите ни, което ме накара да избърша моите с погнуса.
	Командир Джеймсън се наведе и му се усмихна:
	— Хайде да започнем отначало, искаш ли? Как се казваш?
	Шпионинът отвърна поглед от нея и не каза нищо.
	Командир Джеймсън въздъхна и кимна към Томас.
	— Ръцете ми се умориха — каза тя. — Честта е твоя.
	— Да, госпожо.
	Томас козирува и пристъпи напред. Стисна зъби, сви юмрук и удари здраво шпионина в стомаха. Очите на тайния агент се ококориха и той изхрачи още кръв по пода. Разсеях се, като се опитах да проуча детайлите от екипировката му. (Месингови копчета, военни ботуши, синя значка на ръкава му. Това означаваше, че се е дегизирал като войник и сме го заловили близо до Сан Диего, единствения град, в който всички са задължени да носят тези сини значки. Можех да видя и какво го е издало. Едно от месинговите копчета изглеждаше малко по-плоско от останалите, които са произведени в републиката. Сигурно го е зашил сам — копче от стара униформа на колониите. Глупаво. Грешка, която само шпионин от колониите би направил.)
	— Как се казваш? — попита го отново командир Джеймсън.
	Томас извади острието на сгъваем нож и сграбчи един от пръстите на агента.
	Шпионинът преглътна силно.
	— Емерсън.
	— Емерсън кой? Бъди конкретен.
	— Емерсън Адам Греъм.
	— Господин Емерсън Адам Греъм от Източен Тексас — произнесе името командир Джеймсън с лек, ласкателен глас. — Приятно ми е да се запознаем, млади господине. Кажете ми, господин Греъм, защо колониите ви изпратиха в нашата прекрасна република? За да разпространявате лъжите им ли?
	Агентът тихо се изсмя.
	— Прекрасна република — отсече той. — Вашата република няма да оцелее още едно десетилетие. И толкова по-добре — щом колониите превземат териториите ви, ще ги оползотворят по-добре, отколкото вие сте…
	Томас удари шпионина през лицето с дръжката на ножа си. Откъртен зъб се плъзна по пода. Когато отново погледнах Томас, косата му бе паднала върху лицето и жестоко задоволство бе заменило обичайното му любезно излъчване. Намръщих се. Не бях виждала често това изражение по лицето му — побиха ме ледени тръпки от него.
	Командир Джеймсън го спря, преди да успее отново да удари агента.
	— Всичко е наред. Нека да чуем какво има да каже нашият приятел против републиката.
	Лицето на шпионина бе почервеняло от твърде дългото висене с главата надолу.
	— На това ли викате република? Да убивате собствените си хора и измъчвате тези, които са били ваши братя?
	Вдигнах очи при тези думи. Колониите искаха да ни накарат да смятаме, че ще е за добро да им позволим да поемат контрол над управлението. Все едно ни присъединяват или ни правят някакъв вид услуга. Така ни виждаха те — бедна, малка и маргинална нация, сякаш те бяха по-могъщи. В крайна сметка тази концепция им бе най-изгодна, тъй като се носят слухове, че наводненията са поразили много повече техни територии, отколкото наши. Ето затова винаги е ставало дума. Територии, територии, територии. Но да се превърнем в съюз — това никога не се е случвало и никога нямаше да се случи. Или щяхме да ги победим първи, или да загинем, докато се опитваме да го сторим.
	— Няма да ви кажа нищо. Можете да опитвате колкото си искате, но няма да ви кажа нищо.
	Командир Джеймсън се усмихна на Томас и той й отвърна също с усмивка.
	— Е, чу господин Греъм — каза тя. — Можеш да опитваш колкото искаш.
	Томас се захвана да го обработва и след известно време се наложи другият войник в стаята да се присъедини към него, за да държи шпионина на място. Насилвах се да гледам, докато те се опитваха да измъкнат информация от него. Трябваше да се науча на това, да привикна с него. Ушите ми кънтяха от писъците на агента. Игнорирах факта, че косата на шпионина бе черна и права като моята, че кожата му бе бледа и младостта му ми напомняше за Метиъс. Казах си, че не брат ми е човекът, който сега Томас измъчва. Това би било невъзможно.
	Метиъс не можеше да бъде измъчван. Той вече бе мъртъв.


	Същата вечер Томас ме изпрати обратно до апартамента ми и ме целуна по бузата, преди да си тръгне. Каза ми да внимавам и че ще следи всичко, което се предава по микрофона ми.
	— Всички ще те наблюдават — увери ме той. — Няма да си сама, освен ако ти не решиш така.
	Успях да се усмихна в отговор. Помолих го да се грижи за Оли, докато ме няма.
	Когато най-сетне се прибрах в апартамента си, се свих на кълбо върху дивана и сложих ръка върху гърба на Оли. Той спеше дълбоко, но бе притиснат плътно отстрани до канапето. Сигурно усещаше отсъствието на Метиъс също толкова силно, колкото и аз. Върху стъклената холна маса бяха пръснати купища стари снимки на родителите ни от нощното шкафче на Метиъс. Там бяха и дневниците на брат ми, както и книжка, в която той си събираше дребни спомени от всичко, което правехме заедно — посещение на опера, късни вечери, ранни тренировки на пистата. Започнах да ги разглеждам от момента, в който Томас си тръгна, и се надявах, че това, за което Метиъс искаше да говори с мен, е споменато някъде. Прелиствах записките на брат ми и препрочитах кратките бележки, които татко обичаше да оставя в долната част на снимките. На най-скорошната родителите ни са застанали с младия Метиъс пред резиденция „Батала“. И тримата са вдигнали палците си нагоре. _Бъдещата кариера на Метиъс е тук! 12 март._ Вгледах се в датата. Снимката бе правена няколко седмици преди смъртта им.
	Плейърът ми бе поставен на ръба на холната масичка. Щракнах два пъти с пръсти, след това слушах гласа на Дей отново и отново. Какво ли лице отговаря на този глас? Опитах се да си представя как изглежда Дей. Млад и атлетичен вероятно, както и жилав от годините, прекарани по улиците. Гласът звучеше толкова изкривено от говорителите, че имаше думи, които не разбирах.
	— Чу ли това, Оли? — прошепнах аз. Оли леко изхърка и потри глава в ръката ми. — Това е нашият човек. А аз ще го хвана.
	Заспах с думите на Дей, ехтящи в ушите ми.



	_06:25 часа_
	Намирах се в Езерния сектор и наблюдавах как засилващата се дневна светлина оцветяваше вдигащите пяна водни колела и турбини в златисто. Димен слой постоянно се рееше над ръба на водата. По-надалеч, от другата страна на езерото, виждах центъра на Лос Анджелис, разположен точно до брега. Уличен полицай ме приближаваше и ми каза да спра да се шляя, да не спирам да се движа. Кимнах безмълвно и продължих да вървя покрай брега.
	От разстояние се сливах напълно с тези, които вървяха около мен. Ризата ми бе с яка и къси ръкави от един евтин търговски център, намиращ се на границата между Езерния и Зимния сектор. Панталоните ми бяха скъсани и изцапани с кал — кожата на ботушите ми се лющеше. Внимавах много за начина на завързване, който използвах. Възелът бе тип „Роза“ и всеки работник би го използвал. Вързала бях косата си на висока, стегната конска опашка. Отгоре си бях сложила каскет.
	Медальонът на Дей бе скрит в джоба ми.
	Не можех да повярвам колко мръсни са улиците тук. Вероятно бе дори по-зле, отколкото в разрушените покрайнини на Лос Анджелис. Земята бе разположена ниско до водата, не по-различно от останалите бедняшки сектори, които до един изглеждаха по един и същи начин и когато имаше буря, езерото вероятно наводняваше всички улици по продължението на брега с мръсна, заразна вода от канализацията. Всяка сграда бе избеляла и бе осеяна с дупки — с изключение, разбира се, на полицейския участък. Народът минаваше покрай боклука, скупчен край стените, сякаш въобще не бе там. Мухи и бездомни кучета се мотаеха около сметта, както и някои хора. Сбърчих нос от миризмата, смесица от димящи фенери, мазнина и канализация. След това се спрях, осъзнала, че ако искам да мина за гражданка от Езерния сектор, трябва да се преструвам, че съм свикнала с вонята.
	Няколко мъже ми се ухилиха, докато минаваха покрай мен. Един дори ми подвикна. Игнорирах ги и продължих да вървя. Каква сбирщина от престъпници, мъже, които едва са успели да преминат успешно изпитанията си! Замислих се дали не мога да пипна заразата от тези хора, макар и да съм ваксинирана. Кой знае къде са били.
	След това се спрях. Метиъс ме съветваше никога да не осъждам бедните по този начин. _Е, той бе по-добър човек от мен_ — горчиво констатирах в мислите си.
	Миниатюрният микрофон от вътрешната страна на бузата ми леко извибрира. Последва приглушен звук от слушалката ми:
	— Госпожице Ипарис. — Гласът на Томас се разнесе като съвсем тихо бръмчене, което само аз можех да чуя. — Работи ли всичко?
	— Да — измърморих аз. Мъничкият микрофон улавяше вибрациите на гърлото ми. — В центъра на Езерния съм. Прекъсвам връзката за кратко.
	— Разбрано — отвърна Томас и изключи линията от своята страна.
	Издадох цъкащ звук с език, за да изключа микрофона.
	Прекарах по-голямата част от тази първа сутрин, ровейки из кофите за боклук. От другите просяци чувах истории за жертви на заразата, за кои зони от полицията изглеждат най-притеснени и кои райони са започнали да се възстановяват. Те говореха за най-добрите места да намериш храна и за най-добрите локации за прясна вода. За най-добрите убежища за укритие от урагани. Някои от просяците изглеждаха твърде млади, за да са се явявали дори на изпитанието. Най-малките говореха за родителите си или за това как да преджобиш войник.
	Но никой не говореше за Дей.
	Часовете отминаваха, настана вечер, а после нощ. Когато открих спокойна уличка, в която да отдъхна и където няколко просяка вече бяха заспали в кофите за боклук, се свих в един тъмен ъгъл и с цъкане включих микрофона си. След това извадих медальона на Дей от джоба си и леко го повдигнах, за да огледам гладките му издутини.
	— Стига толкова за тази вечер — измърморих аз. Гърлото ми едва доловимо извибрира.
	Слушалката ми леко изпука от статичната връзка.
	— Госпожице Ипарис? Имахте ли някакъв късмет днес?
	— Не, никакъв. Утре ще се пробвам на някои обществени места.
	— Добре. Тук ще има хора за контакт двадесет и четири часа в денонощието, седем дни в седмицата.
	Знаех, че под „хора за контакт двадесет и четири часа в денонощието, седем дни в седмицата“ Томас има предвид, че той е единственият, който се намира в режим на подслушване.
	— Благодаря — прошепнах аз. — Прекъсвам връзката.
	Изключих микрофона. Стомахът ми изкъркори. Извадих парче пилешко, което намерих в задния двор на кухнята на някакво кафене, и не обърнах внимание на студената, мазна слуз. Ако исках да живея като гражданка от Езерния сектор, щеше да ми се наложи да ям като такава. Може би трябва да си потърся работа — помислих си. Идеята ме накара да се изсмея лекичко.
	Когато най-накрая заспах, сънувах лош сън и Метиъс бе в него.
	Не открих нищо съществено на следващия ден, нито пък на по-следващия. Косата ми стана сплъстена и без блясък от жегата и дима, а мръсотията започна да покрива лицето ми. Когато погледнах отражението си в езерото, осъзнах, че сега приличам точно на уличен просяк. Всичко ми се струваше мръсно. На четвъртия ден се отправих към граничната ивица между Езерния сектор и Блуридж, като реших да прекарам времето си в обикаляне на баровете.
	И тогава нещо се случи. Неочаквано се натъкнах на двубой по скизбокс.


>>	Дей

	Правила за гледане и залагане на схватки по скизбокс бяха доста прости.
	1. Избираш си този, който смяташ, че ще спечели.
	2. Залагаш на него.
	Това бе всичко. Единственият проблем, който възникваше, бе, когато човек се ползваше с твърде лоша слава, за да поеме риска да направи залог публично и евентуално да бъде прибран от полицията.
	Този следобед приклекнах зад комина на порутен едноетажен склад. Оттук виждах тълпата хора, събрани в изоставената сграда в съседство. Дори бях достатъчно близо, за да чуя за какво си говорят някои от тях.
	И Тес. Тес бе долу при тях с кесия от нашите пари и усмивка на лицето, а крехкото й телосложение почти се губеше сред блъсканицата. Наблюдавах я, докато тя слушаше как другите комарджии обсъждат бойците. Зададе им няколко въпроса. Не смеех да откъсна очи от нея. Уличните полицаи, недоволни от подкупите, които получаваха, понякога проваляха схватките по скизбокс и арестуваха участниците, затова аз никога не заставах сред тълпата, когато двамата с Тес гледахме двубоите. Ако ме заловяха и направеха проверка на пръстовите ми отпечатъци, всичко свършваше. И за двамата. Тес обаче бе слабичка и хитра. Тя можеше да се изплъзне от внезапната полицейска хайка много по-лесно от мен. Но това не значеше, че ще я оставя да се оправя сама.
	— Продължавай да се движиш, братовчедке — мърморех под носа си, докато Тес се смееше на шегата на някакъв млад комарджия. Не се приближавай много до нея, нещастник такъв.
	Чу се шум откъм единия край на тълпата. За секунда очите ми се стрелнаха натам. Един от бойците предизвика любопитството на зрителите, като размаха ръце и се провикна. Усмихнах се. Това момиче се казваше Киеде или поне това ми подсказваха скандиранията на тълпата. Тя бе същата онази барманка, която срещнах преди няколко дни, когато минавах през сектор Алта. Киеде въртеше китки, подскачаше от крак на крак и тръскаше ръце.
	Тя вече бе спечелила един мач. Според неписаните правила на скизбокса, сега трябваше да се бие, докато не загуби рунд — опонентът й трябваше да я свали на земята. Всеки път, когато тя спечелеше, получаваше дял от всички залагания за нейния опонент. Погледът ми се отклони към момичето, което Киеде току-що избра за свой следващ претендент. То бе с мургава кожа, навъсени вежди и несигурно изражение. Извъртях очи. Несъмнено тълпата трябваше да знае, че този двубой е предрешен. Претендентката щеше да извади късмет, ако Киеде я оставеше жива.
	Тес изчака момент, в който никой не й обърна внимание, и погледна бързо към мен. Повдигнах един пръст. Тя се ухили, след това ми намигна и погледна отново към тълпата. Подаде парите на човека, който организираше залаганията — едър, як тип. Заложихме хиляда банкноти, почти всичките ни пари, в полза на Киеде.
	Двубоят продължи по-малко от минута. Киеде нападна рано и мощно, хвърли се напред и удари яростно другото момиче през лицето. То се разколеба. Киеде я размота като котка, която си играе с плячката, преди отново да я удари с юмрук. Претендентката се строполи на земята и удари главата си в циментения под, където остана да лежи замаяна. Нокаут. Тълпата избухна в одобрителни възгласи, а няколко души помогнаха на момичето да напусне ринга, залитайки. Разменихме си кратки усмивки с Тес, която събра печалбата ни и я пъхна в кесията.
	Хиляда и петстотин банкноти. Преглътнах бавно и си напомних да не се превъзбуждам. Една стъпка по-близо до флакона с лекарството.
	Вниманието ми отново се насочи към аплодиращата тълпа. Киеде разметна диво косата си към публиката и застана В подигравателна поза специално за тях, което ги подлуди.
	— Коя е следващата?
	Тълпата скандира в отговор:
	— Избирай! Избирай!
	Киеде бавно огледа кръга, като ту поклащаше глава, ту понякога я накланяше на една страна. Не откъсвах очи от Тес. Тя бе застанала на пръсти зад няколко по-високи зрители и се напрягаше, за да се добере до по-добра позиция за гледане. След това колебливо ги потупа по рамената, каза нещо и си проправи път напред. Стиснах зъби при тази гледка. Следващия път щях да отида с нея. Тогава тя щеше да може да се качи на рамената ми и да вижда двубоите съвсем ясно, вместо да привлича нежелано внимание към себе си.
	Секунда по-късно се изправих мълниеносно. Тес си проправи път покрай един от едрите комарджии. Той й изкрещя нещо гневно и преди тя да успее да се извини, видях как я блъсна в центъра на ринга. Тя се спъна и тълпата се заля от смях.
	Гняв започна да кипи в гърдите ми. Киеде изглеждаше развеселена от цялата случка.
	— Това предизвикателство ли е, хлапе? — извика тя. Усмивка разцъфна на лицето й. — Струваш ми се приятно забавление.
	Тес объркано се огледа наоколо. Опита да се върне обратно в тълпата, но те блокираха пътя й. Когато видях Киеде да кимва с глава към Тес, аз се изправих. Тази глупачка щеше да избере Тес.
	О, по дяволите, не. Не и докато аз гледах. Не и ако Киеде искаше да живее.
	Внезапно един глас прокънтя някъде под мен. Спрях се на място. Някакво момиче си бе проправило път до предната част на ринга, където се взираше в Киеде. Тя се блещеше насреща й.
	— Това не ми прилича на честен двубой — извика момичето.
	Киеде се изсмя. Настъпи кратка тишина. След това Киеде отвърна:
	— За коя, по дяволите, се мислиш, за да ми говориш така? Смяташ, че си по-добра ли? — Тя посочи момичето и тълпата изрева.
	Тес бързо се мушна на безопасно място сред публиката. Новото момиче зае мястото на Тес, независимо дали го е искало или не.
	Въздъхнах дълбоко. Когато успях да се успокоя, огледах по-подробно новата опонентка на Киеде.
	Тя не бе много по-висока от Тес и определено бе по-лека от Киеде. За секунда изглеждаше така, сякаш вниманието на тълпата я караше да се чувства неловко и аз бях готов да я отхвърля като реална претендентка, докато не я огледах повторно. Не, това момиче нямаше нищо общо с предишното. Тя се колебаеше не защото се страхуваше да се бие, или защото се страхуваше, че ще загуби, а защото размишляваше. Пресмяташе. Имаше черна коса, завързана високо на конска опашка, и жилаво, атлетично телосложение. Застанала бе умишлено с ръка на хълбока, сякаш нищо на този свят не можеше да я хване неподготвена. Осъзнах, че погледът ми се задържа по-дълго на лицето й, за да му се полюбува.
	За един кратък миг загубих представа къде се намирам.
	Момичето поклати глава към Киеде. Това също ме изненада — никога не съм виждал някой да отказва двубои. Всички знаят правилата: ако си избран, трябва да се биеш. Това момиче, изглежда, не се страхуваше от гнева на тълпата. Киеде й се присмя и каза нещо, което не можах да чуя добре. Тес обаче го чу и ми хвърли бърз, загрижен поглед.
	Този път момичето кимна. Тълпата отново избухна в овации и Киеде се усмихна. Наведох се леко иззад комина. Имаше нещо в това момиче… не знаех какво. Но очите й пламтяха на светлината и макар че бе горещо и може и да си въобразявах, но ми се стори, че видях лека усмивка на лицето й.
	Тес ми хвърли въпросителен поглед. Поколебах се за част от секундата и след това вдигнах отново един пръст. Изпитах благодарност към загадъчното момиче за това, че помогна на Тес, но когато парите ми бяха заложени на карта, реших да я играя на сигурно. Тес кимна и направи залог в полза на Киеде.
	Но в мига, в който новото момиче стъпи в кръга и видях стойката й… осъзнах, че съм направил голяма грешка. Киеде удряше като бик, като таран.
	Това момиче обаче поразяваше като пепелянка.


>>	Джун

	Не се притеснявах, че ще загубя двубоя.
	Притеснявах се повече, че случайно мога да убия опонентката си.
	Но ако сега тръгнех да бягам, бях мъртва.
	Сама се скастрих в ума си — в каква каша се забърках само. Когато първоначално видях тази тълпа комарджии, исках да остана настрана от нея. Не исках да имам нищо общо с шумните побоища. Можеш да бъдеш арестуван от уличната полиция и отведен към центъра за разпит. Но след това си помислих, че може би ще успея да получа някаква ценна информация от подобна група — толкова много местни, все някой можеше дори да познава лично Дей. Не вярвах той да е абсолютно непознат на всички в Езерния, а ако имаше място, където да научиш за самоличността му, то това бе сред тълпата, която гледа нелегални схватки по скизбокс.
	Но не трябваше да се застъпвам за слабичкото момиче, което изблъскаха на ринга. Трябваше да я оставя да се погрижи сама за себе си.
	Сега вече бе твърде късно.
	Момичето на име Киеде наклони глава към мен и се ухили, когато се изправихме лице в лице на ринга. Поех си дълбоко въздух. Тя вече бе започнала да ме обикаля в кръг и да ме дебне като жертва. Проучвах позиционирането й. Тя пристъпи напред с десния си крак. Бе левичарка. Обикновено това сигурно работеше в нейно предимство и объркваше опонентите й, но аз бях тренирала за такива случаи. Смених начина, по който се движа. Ушите ми заглъхнаха от шумотевицата.
	Оставих я първа да нанесе удар. Тя ми се озъби и атакува напред с пълна скорост с вдигнат юмрук. Но аз успях да я видя как се подготвя за ритник. Стъпих встрани. Ритникът й изсвистя покрай мен. Използвах инерцията й срещу самата нея и я ударих силно, когато бе с гръб към мен. Тя загуби равновесие и почти падна. Тълпата избухна в овации.
	Киеде се завъртя, за да застане отново с лице към мен. Този път усмивката й бе изчезнала — успях да я ядосам. Тя отново ми се нахвърли. Блокирах първите й два удара, но третият ме хвана неподготвена и ме улучи в челюстта ми, а главата ми се замая.
	Всеки мускул по тялото ми искаше да приключи всичко на момента. Но аз се заставих да смекча гнева си. Ако се биех твърде добре, хората щяха да станат подозрителни. Стилът ми бе твърде прецизен за една обикновена улична просякиня.
	Позволих на Киеде да ме удари един последен път. Тълпата ревеше. Тя отново започна да се хили, увереността й се възвръщаше. Изчаках я да се подготви отново да атакува. След това се метнах напред, приклекнах и я спънах. Тя въобще не го очакваше — падна здраво по гръб. Тълпата изкрещя одобрително.
	Киеде се напрегна, за да се изправи на крака, макар че при повечето скизбокс схватки падането й би се приело като край на рунда. Тя избърса капчици кръв от устата си. Преди да успее да си поеме равномерно дъх, изкрещя яростно и отново ме атакува. Трябваше да забележа мъничката проблясваща светлина близо до китката й. Юмрукът на Киеде ме удари силно отстрани и аз усетих ужасяваща, остра болка. Избутах я. Тя ми намигна и отново започна да ме обикаля. Държах се за хълбока — и тогава усетих нещо топло и мокро на кръста си. Погледнах надолу.
	Прободна рана. Само назъбен нож може да е разкъсал по подобен начин кожата ми. Присвих очи към Киеде. Оръжията не би трябвало да бъдат част от двубой по скизбокс… но това не бе битка, в която тълпата съблюдава всички правила.
	От болката станах безразсъдна и гневна. Без правила ли? Така да бъде.
	Когато Киеде отново ме нападна, аз мълниеносно се отместих назад и извих ръката й в стегната хватка. С едно движение я счупих. Киеде изкрещя от болка. Когато се опита да се отскубне, аз продължих да я държа, като извивах счупената й ръка зад гърба, докато не видях кръвта да се оттича от лицето й. Ножът се изплъзна изпод долната част на потника й и издрънча на земята. Назъбен нож, точно както си мислех. Киеде не бе обикновена улична просякиня. Щом се бе докопала до подобно добро оръжие, вероятно бе от бранша на Дей. Ако не бях под прикритие, щях да я арестувам на мига и да я отведа за разпит. Раната ми пареше, но стисках зъби и задържах хватката върху ръката й.
	Най-сетне Киеде ме тупна обезумяло с другата си ръка. Пуснах я. Тя рухна на земята по колена и върху здравата си ръка. Тълпата обезумя. Притиснах колкото мога по-здраво кървящия си хълбок, а когато се огледах наоколо, видях ръце, които си разменят пари. Двама души помогнаха на Киеде да напусне ринга. Тя ми хвърли изпълнен с омраза поглед, преди да се обърне, а останалите зрители започнаха да скандират:
	— Избирай! Избирай! Избирай!
	Може би зашеметяващата болка бе причината разсъдъкът ми да ме напусне. Не можех повече да сдържам гнева си. Обърнах се, без да отроня нито дума, навих ръкавите на ризата си до лактите и вдигнах яката си. След това излязох от ринга и започнах да разбутвам хората, за да си проправя път извън кръга.
	Скандиранията на тълпата се промениха. Чуха се освирквания. Изкуших се да включа микрофона си и да кажа на Томас да изпрати войници, но останах безмълвна. Обещала си бях да не викам подкрепление, освен ако нямам друг избор, и определено не възнамерявах да компрометирам прикритието си заради едно улично сбиване.
	Когато успях да изляза от сградата, реших да рискувам и погледнах назад. Половин дузина зрители вървяха подире ми и повечето от тях изглеждаха бесни. _Те са комарджиите_ — помислих си. — _Хората, които са най-заинтересувани._ Игнорирах ги и продължих да вървя.
	— Върни се обратно тук! — изкрещя един от тях. — Не може просто така да си тръгнеш!
	Затичах се. Проклета да е тази прободна рана. Стигнах до голям контейнер за боклук и се метнах отгоре, след което се подготвих да скоча към перваза на прозореца на втория етаж. Ако се изтеглех достатъчно нависоко, те нямаше да успеят да ме хванат. Скочих колкото мога по-високо и успях да се хвана за ръба на перваза с една ръка.
	Но раната ми ме забави. Някой ме улови за крака и ме дръпна силно. Пуснах се, застъргах стената и се сгромолясах на земята. Ударих си главата толкова силно, че ми се зави свят. Тогава те ме хванаха и влачеха за краката обратно към ревящата тълпа. Борих се съзнанието ми да се проясни. Петна експлодираха из цялото ми зрително поле. Опитах се да включа микрофона си, но усетих езика си бавен и сякаш покрит с пясък. Томас — прошепнах аз, но прозвуча като Метиъс. Слепешком протегнах ръка към брат си и тогава си спомних, че нямаше кой да я улови.
	Внезапно дочух някакво изпукване и няколко писъка, а в следващия миг те ме пуснаха. Отново паднах на земята. Опитах се да се изправя на крака, но залитнах и отново паднах. Откъде се бе появил всичкият този прах? Присвих очи и се опитах да се огледам през него. Все още чувах шума и хаоса на тълпата. Някой трябва да е хвърлил прахова бомба.
	И тогава един глас ми нареди да стана. Когато погледнах встрани, видях едно момче, което бе протегнало ръка към мен. То имаше светли, сини очи, лицето му бе мръсно и носеше износена, стара шапка. В този миг ми се стори, че това е най-красивото момче, което някога съм виждала.
	— Хайде — настоя то.
	Хванах ръката му. Придвижихме се бързо надолу по улицата, оставяйки прах и хаос след себе си, и изчезнахме сред дългите следобедни сенки.


>>	Дей

	Тя не искаше да ми каже името си.
	Разбирах я много добре. Много хлапета по улиците на Езерния сектор се опитваха да държат в тайна самоличността си, особено след като са участвали в нещо нелегално, като двубой по скизбокс. Освен това, аз не исках да зная името й. Все още бях разстроен, че загубих залога си. Загубата на Киеде ми коства хиляда банкноти — достатъчно за флакон с лекарството. Времето изтичаше, и то изцяло по вина на това момиче. Ах, колко бях глупав. Ако тя не беше причината Тес да се измъкне от ринга, щях да я оставя да се оправя сама.
	Но знаех, че Тес щеше да ме гледа с тъжни влажни очи през остатъка от деня. Затова не го направих.
	Тес продължаваше да задава въпроси, докато помагаше на Момичето — така предполагам, че ще я наричам — да почисти раната на хълбока й. Аз стоях мълчаливо през повечето време. Държах очите си нащрек за опасност. След двубоя по скизбокс и праховата ми бомба, ние тримата се озовахме на балкона на стара библиотека и си устроихме бивак. Дали все още може да се смята за балкон, след като цялата стена е рухнала и този етаж е останал отворен? Всъщност по почти всички етажи имаше рухнали стени. Библиотеката бе част от античен небостъргач, който сега бе почти изцяло под водата, на няколкостотин стъпки от източния бряг на езерото и напълно покрит с избуяла растителност. Това бе добро място за хора като нас да си намерят някакъв подслон. Огледах улиците по бреговете на реката за ядосани комарджии, които все още търсят Момичето. Погледнах през рамо от мястото на ръба на балкона, където бях седнал. Момичето каза нещо на Тес и тя предпазливо се усмихна в отговор.
	— Името ми е Тес — чух я да казва. Не бе толкова глупава, че да спомене моето, но продължи да говори: — От коя част на Езерния си? От друг сектор ли си? — Тес огледа раните на Момичето. — Тази е доста дълбока, но ще зарасне. Ще се опитам да ти намеря козе мляко на сутринта. Полезно е. Дотогава просто ще трябва да я плюнчиш срещу инфекции.
	От изражението на Момичето разбрах, че то вече го знаеше.
	— Благодаря ти — измърмори то на Тес. Хвърли поглед към мен. — Благодарна съм за помощта ти.
	Тес отново се усмихна, но усетих, че дори и тя се чувстваше малко неудобно в присъствието на новодошлата.
	— Аз ти благодаря.
	Стиснах зъби. Нощта ще настъпи след около час, а към задълженията ми се добави и грижата за ранената непозната.
	След малко се изправих и се присъединих към Тес и Момичето. Някъде в далечината клетвата на републиката бе започнала да ехти по градските високоговорители.
	— Ще прекараме нощта тук — погледнах Момичето. — Как се чувстваш?
	— Добре — отвърна то.
	Но бе очевидно, че изпитва болка. Не знаеше какво да прави с ръцете си, затова не преставаше да се пресяга към раната, а после се спираше. Изпитах внезапна нужда да я утеша.
	— Защо ме спаси?
	Изсумтях.
	— И идея си нямам. Ти ми струваш хиляда банкноти.
	Момичето за първи път се усмихна, но имаше нещо безкрайно предпазливо в погледа й. Тя сякаш възприемаше и анализираше всяка моя дума. Нямаше ми доверие.
	— Залагаш големи суми, нали? Съжалявам за това. Тя ме ядоса. — Момичето се премести. — Предполагам, че Киеде не ти е приятелка.
	— Тя е барманка от пограничната част между Алта и Зимния. Просто позната отскоро.
	Тес се изсмя и ми хвърли поглед, който не можах да разгадая.
	— Той обича да се опознава със сладки момичета.
	Погледнах я навъсено.
	— Дръж си езика зад зъбите, братовчедке. Не ти ли стига, че усети полъха на смъртта на няколко пъти само за един ден?
	Тес кимна и едва доловима усмивка се изписа на лицето й.
	— Ще донеса вода. — Тя скочи и се отправи надолу по откритото стълбище към ръба на водата.
	Когато вече я нямаше, седнах до Момичето и ръката ми случайно докосна кръста му. То леко си пое въздух — отместих се изплашен, че съм я наранил.
	— Ще зарасне скоро, стига да не се инфектира. Но ще ти е нужна почивка от няколко дни. Можеш да останеш с нас.
	Момичето сви рамена.
	— Благодаря. Възнамерявам да си тръгна, когато се почувствам по-добре.
	Облегнах се назад и огледах лицето на Момичето. То бе малко по-бяло от другите момичета в сектора и имаше големи, тъмни очи със златист отблясък на бледата светлина. Не можех да преценя дали бе местно или кавказки тип. Бе хубаво по начин, който ме разсейваше, точно както го направи на ринга по скизбокс. Не, хубаво не е точната дума. Красиво. Не само това, но ми напомняше на някого. Може би заради изражението на очите й, в които се четеше едновременно хладна логика и огнено непокорство… Усетих как бузите ми пламнаха и мигновено извърнах поглед, доволен от настъпилия мрак. Може би не трябваше да му помагам. Твърде много ме разсейваше. В този миг си мислех единствено какво бих дал, за да го целуна или да прокарам пръсти през черната му коса.
	— Благодаря ти за помощта днес. Говоря за Тес. Къде си се научила да се биеш така? Счупи ръката на Киеде без никакво усилие.
	Момичето се поколеба. С периферното си зрение видях, че ме наблюдава. Обърнах се, за да застана с лице към нея, а тя се престори, че се взира във водата, сякаш бе хваната в крачка. Разсеяно докосна хълбока си, след което цъкна с език, сякаш по навик.
	— Навъртам се често из покрайнините на Батала. Обичам да наблюдавам как кадетите тренират.
	— Охо, ти си падаш по рисковете. Но начинът, по който се биеш, е доста впечатляващ. Обзалагам се, че се справяш страхотно сама.
	Момичето се изсмя.
	— Сам можа да видиш колко добре се справих днес. — Поклати глава. Дългата му конска опашка се метна отзад. — Въобще не трябваше да гледам двубоите по скизбокс, но какво да кажа? Приятелката ти имаше вид на човек, който се нуждае от помощ.
	След това премести поглед към мен. Онова предпазливо изражение все още се четеше в очите му.
	— Ами ти? Сред тълпата ли беше?
	— Не. Тес беше там, защото обича да наблюдава схватките и е малко късогледа. Аз обичам да гледам от разстояние.
	— Тес. Тя сестра ли ти е?
	Поколебах се.
	— Да, нещо подобно. Всъщност се опитах да предпазя Тес с праховата бомба.
	Момичето повдигна вежди. Наблюдавах как устните му се извиват в усмивка.
	— Толкова си мил. А тук всички ли знаят как се прави прахова бомба?
	Махнах пренебрежително с ръка.
	— О, разбира се, дори децата. — Погледнах я. — Ти не си от Езерния сектор, нали?
	Момичето поклати глава.
	— Сектор Тангаши. Тоест преди живеех там.
	— Тангаши е доста далеч. Изминала си целия този път, само за да гледаш двубои по скизбокс ли?
	— Разбира се, че не. — Момичето се наведе назад и легна внимателно. Видях как превръзката й стана тъмночервена. — Събирам неща от улиците. И сега ми се налага да пътувам много.
	— Езерният не е безопасно място в момента. — Малко тюркоазено петно в ъгъла на балкона привлече вниманието ми. Там имаше тесен участък с маргаритки, които бяха поникнали през пукнатините на етажа. Любимите цветя на мама. — Можеш да хванеш заразата тук, долу.
	Момичето ми се усмихна, сякаш знаеше нещо, за което аз нямах представа. Опитах се да се сетя на кого ми напомняше.
	— Не се притеснявай. Когато не съм ядосана, съм доста предпазлива.
	Когато вечерта най-сетне настъпи и Момичето бе задрямало, аз помолих Тес да остане при нея, за да мога да се измъкна и да проверя какво става със семейството ми. Тес се съгласи на драго сърце. Ходенето до зоните, инфектирани със заразата, я правеше неспокойна и тя винаги чешеше ръцете си, когато се връщаше оттам — сякаш усещаше как инфекцията се разпространява по кожата й.
	Пъхнах букет маргаритки в ръкава на ризата си и няколко банкноти в джоба. Тес ми помогна да увия и двете си ръце с парцали, за да не оставям отпечатъци.
	Нощта бе изненадващо хладна. По улицата нямаше патрули, които да проверяват за заразата, и единственият шум се носеше от случайни коли и далечния тътен от рекламите на джъмботроните. Странният знак Х все още се открояваше на вратата ни. Всъщност бях почти сигурен, че войниците са се връщали тук поне веднъж, защото хиксът бе ярък, а боята — прясна. Сигурно бяха направили повторна проверка на района. Причината, която ги е накарала първоначално да маркират вратата ни, очевидно все още бе налице. Спотаих се в сенките близо до къщата на майка ми, достатъчно близо, за да мога спокойно да надничам през дупките на разнебитената ограда на задния ни двор.
	Когато се убедих, че никой не патрулира по улицата, се спуснах бързо през сенките към къщата и долазих до една счупена дъска, зад която може да се мине под верандата. Отместих дъската встрани. След това пропълзях в тъмния процеп, от който се носеше мирис на застоял въздух, и издърпах дъската след себе си.
	Тесни снопове светлина се процеждаха през дъсчения под от стаите над мен. Чувах гласа на майка си някъде изотзад, където се намираше единствената ни спалня. Отправих се натам, след което приклекнах до отдушника на спалнята и погледнах през него.
	Джон бе седнал накрая на леглото със скръстени ръце. Стойката му ми подсказа, че е изтощен. Обувките му бяха плътно покрити с кал — мама сигурно му се бе скарала за това. Джон гледаше към другия край на спалнята, където трябва да бе застанала тя.
	Отново чух гласа й, този път достатъчно силно, за да го разбера.
	— Нито един от двама ни все още не е болен. — Джон отмести поглед и погледна назад към леглото. — Не изглежда да е заразно. А и кожата на Идън все още има добър вид. Няма кървене.
	— Все още — отвърна Джон. — Трябва да се подготвим за най-лошото, мамо. В случай че Идън…
	Гласът на мама бе категоричен:
	— Няма да ти позволя да говориш подобни неща в къщата ми, Джон.
	— Той се нуждае от още инхибитори. Този, който ни ги даде, бе много мил с нас, но не са достатъчни.
	Джон поклати глава и стана. Дори сега, особено сега, той трябваше да скрие от мама истината за местонахождението ми. Когато се отдръпна от леглото, видях, че Идън лежи там с одеяло, издърпано чак до брадичката, въпреки жегата. Кожата му лъщеше от пот. Цветът й също бе странен — блед, нездрав оттенък на зелено. Не се сещах за друга зараза с подобни симптоми. Буца заседна на гърлото ми.
	Спалнята изглеждаше по абсолютно същия начин, малкото вещи в нея бяха стари и износени, но все още внасяха уют. Парцаливият дюшек, на който лежеше Идън, надрасканият скрин, по който рисувах завъртулки. Задължителният портрет на Електора висеше на стената, обграден от няколко наши снимки, сякаш е част от семейството ни. Това бяха предметите в спалнята ни. Когато Идън прохождаше, Джон и аз го държахме за ръце и му помагахме да пристъпя от единия край на стаята до другия. Винаги, когато той успяваше да се придвижи сам, Джон го поздравяваше с „дай пет“.
	Видях как сянката на мама се спря по средата на стаята. Тя не каза нищо. Представих си прегърбените рамена, главата, заровена в ръцете й, а смелото изражение на лицето й най-накрая бе изчезнало.
	Джон въздъхна. Стъпки отекнаха над мен — той бе прекосил стаята, за да я прегърне.
	— Идън ще се оправи. Може би този вирус не е толкова опасен и той ще се възстанови от само себе си. — Настъпи тишина. — Отивам да видя с какви продукти разполагаме за супа.
	Чух как той излезе от спалнята.
	Сигурен бях, че Джон мразеше да работи в парната електроцентрала, но поне можеше да излиза от къщи и да отвлича вниманието си за известно време. Сега бе затворен тук и нямаше как да помогне на Идън. Това сигурно го съсипваше. Стиснах разронената пръст под себе си и свих колкото мога по-здраво юмрук.
	Само ако в болницата имаше лекарства.
	Няколко мига по-късно видях как мама прекосява стаята и сяда накрая на леглото на Идън. Целите й ръце отново бяха в превръзки. Тя му промълви нещо утешително и се наведе, за да отметне косата от лицето му. Затворих очи. Извиках в ума си лицето й, нежно, красиво и загрижено, очите й бяха светлосини, а устата й — розова и усмихната. Майка ми ме завиваше, оправяше одеялата ми и ми прошепваше обещание за хубави сънища. Чудех се какво ли шепнеше на Идън в момента.
	Внезапно се почувствах съкрушен от липсата й. Исках да се махна оттук, долу, и да изтичам да почукам на вратата ни.
	Притиснах юмруците си още по-здраво в пръстта. Не. Рискът бе твърде голям. _Ще намеря начин да те спася, Идън, обещавам._ Проклинах се за това, че рискувах да заложа толкова много на скизбокс, вместо да намеря по-сигурен начин да изкарам средства.
	Извадих маргаритките, които бях пъхнал в ръкава на ризата си. Някои от цветчетата вече се бяха смачкали, но аз ги изправих възможно най-внимателно и нежно отъпках пръстта около тях. Мама вероятно никога нямаше да ги види. Но аз щях да зная, че са тук. Цветята бяха доказателство за самия мен, че все още бях жив. Все още бдях над тях.
	Нещо червено в пръстта до маргаритките привлече вниманието ми. Намръщих се, след което избутах още пръст, за да огледам по-добре. Тук имаше някакъв символ, нещо изписано под пръстта и камъчетата.
	Това бе номер, подобен на онзи, който с Тес видяхме на брега на езерото, но гласеше: 2544.
	Като по-малък понякога се криех тук, в онези дни, когато с братята ми си играехме на криеница. Но не си спомнях да съм виждал тези цифри. Наведох се и опрях ухо до земята.
	Първоначално нямаше нищо. После чух слаб звук, свистене — след това съскане и клокочене. Като някаква течност или пара. Вероятно отдолу имаше цяла система от тръби, които водеха чак до езерото. Може би обикаляше из целия сектор. Изчетках още малко пръст, но не се появиха други символи или думи. Цифрите изглеждаха избелели от старост, боята се лющеше на малки люспи.
	Останах там още известно време и мълчаливо го изучавах. Хвърлих последен поглед към спалнята през отдушника, след което излязох изпод верандата, вмъкнах се в сенките и се отдалечих към града.


>>	Джун

	Събудих се призори. Светлината ме накара да присвия очи (откъде ли идваше… някъде зад мен?) и за миг бях дезориентирана, несигурна защо спях в изоставена сграда с изглед към океана и маргаритки, които растат до краката ми. Остра болка в стомаха ме накара да изпъшкам. Бях намушкана, осъзнах аз в пристъп на паника. И тогава си спомних за схватката по скизбокс, ножа и момчето, което ме спаси.
	Тес бързо пристигна при мен, когато видя, че съм се размърдала.
	— Как се чувстваш?
	Тя все още ме гледаше предпазливо.
	— Боли ме — измърморих аз. Не исках тя да си помисли, че бе превързала лошо раната ми, затова добавих: — Много по-добре е от вчера, все пак.
	Отне ми около минута, за да осъзная, че момчето, което ме спаси, седеше в ъгъла на стаята, провесил крака през балкона и вперил поглед към водата. Наложи се да прикрия смущението си. В един обикновен ден, без прободна рана от нож, никога нямаше да оставя подобна подробност незабелязана. Той отиде някъде снощи. Докато ту заспивах, ту се пробуждах, успях да запомня в съзнанието си посоката, в която пое момчето — на юг, към Юниън Стейшън.
	— Надявам се, че нямаш нищо против да изчакаш няколко часа, преди да хапнеш — каза ми той. Отново носеше стария си каскет, но успях да видя няколко кичура светлоруса коса под нея. — Загубихме заложените средства на скнзбокс, така че в момента не са ни останали пари за храна.
	Той ме обвиняваше за загубата си. Просто кимнах. Припомних си звука от пукащия глас на Дей, който се разнесе от говорителите, и безмълвно го сравних с този на момчето. То ме погледна за кратко, без да се усмихва, сякаш знаеше какво правя, след което продължи бдението си. Не, не можех да съм сигурна, че това бе неговият глас. Сигурно имаше хиляди хора в Езерния с подобен.
	Осъзнах, че микрофонът вътре в бузата ми все още бе изключен. Томас сигурно бе бесен.
	— Тес, отивам долу до водата. Ще се върна след минута.
	— Сигурна ли се, че ще се оправиш сама?
	— Ще се справя. — Усмихнах се аз. — Ако ме видиш, че се нося в безсъзнание из морето обаче… непременно ела да ме измъкнеш.
	Стъпалата на тази сграда със сигурност са били част от стълбище, но сега бяха изнесени навън. Изправих се на крака и се спуснах по стъпалата едно по едно, като внимавах да не се подхлъзна по ръба и да падна направо във водата. Каквото и да е направила снощи Тес, то наистина бе свършило работа. Макар че хълбокът все още ме болеше, болката бе по-притъпена и можех да ходя с по-малко усилие, в сравнение с вчера. Стигнах до дъното на сградата по-бързо, отколкото предполагах. Тес ми напомни как Метиъс се грижеше за мен да оздравея в деня на встъпването му в длъжност.
	Но сега не можех да мисля за спомените с Метиъс. Прочистих гърло и се концентрирах, за да стигна до ръба на водата.
	Изгряващото източно слънце вече бе достатъчно нависоко, за да окъпе цялото езеро в тъмнозлатист нюанс и аз можех да видя тясната ивица земя, която разделяше езерото от Тихия океан. Спуснах се по целия път надолу, чак до етажа на сградата, който е разположен точно на повърхността на водата. Всяка стена от него бе рухнала, така че можех да стигна директно до края на сградата и да топна краката си във водата. Когато погледнах към дълбините, видях, че тази стара библиотека продължава още много етажи надолу. (Вероятно бе висока петнадесет етажа, съдейки по това как е разположена покрай брега и как земята се спуска от бреговата ивица. Приблизително около шест етажа трябва да се намират под вода.)
	Тес и момчето се бяха настанили на върха на сградата, няколко етажа над мен, и нямаше опасност да ме чуят — бях извън обсега им. Погледнах отново към хоризонта, цъкнах с език и включих микрофона си.
	Слушалката ми започна да бръмчи от статичната радиовръзка. Секунда по-късно чух познат глас.
	— Госпожице Ипарис? — бе Томас. — Вие ли сте?
	— Аз съм. Добре съм.
	— Бих искал да узная какви ги вършите, госпожице Ипарис. През последните двадесет и четири часа се опитвам да се свържа с вас. Бях готов да изпратя войници, които да ви приберат — а и двамата знаем колко щастлива ще бъде командир Джеймсън от това.
	— Добре съм — повторих. Пъхнах ръка в джоба си и извадих медальона на Дей. — Получих лека контузия в двубой по скизбокс. Нищо сериозно.
	От другия край се чу въздишка.
	— Е, повече няма да оставяте микрофона си изключен за толкова дълго време, разбрано?
	— Хубаво.
	— Открихте ли вече нещо?
	Погледнах нагоре към мястото, където момчето си бе провесило краката.
	— Не съм сигурна. Момче и момиче ми помогнаха да се измъкна от бъркотията със скизбокса. Момичето превърза раната ми. Ще остана временно с тях, докато мога да се движа по-лесно.
	— Да се движите по-лесно ли? — Гласът на Томас се усили. — Каква е тази ваша лека контузия?
	— Просто прободна рана от нож. Нищо особено. — Томас преглътна сподавено, но аз не му обърнах внимание и продължих: — Както и да е, това не е важно. Момчето направи хубавичка малка прахова бомба, за да ни измъкне от тълпата на скизбокс схватките. Той е доста ловък. Не зная кой е, но ще събера още информация.
	— Мислите, че това е Дей ли? — попита Томас. — Дей не ми изглежда да е от типа момчета, които ходят да спасяват хора.
	Повечето от престъпленията на Дей включваха спасяване на хора. Всички, с изключение на случката с Метиъс. Поех си дълбоко въздух.
	— Не. Не смятам така.
	Сниших гласа си до едва доловим шепот. Сега не бе най-удачният момент да хвърлям необмислени предположения към Томас, за да не би той да реши да действа прибързано и да изпрати войници подире ми. Командир Джеймсън директно щеше да ме изрита от патрула, ако направим нещо толкова скъпо струващо, без да имаме нищо, с което да бъде оправдано. А и освен това тези двамата ме измъкнаха от сериозна каша.
	— Но може да знаят нещо за Дей.
	Томас остана безмълвен за момент. Чух някаква суматоха на заден план, лек шум по статичната връзка и след това неясния му глас заедно с този на командир Джеймсън. Сигурно й докладваше за раната ми и я питаше дали е безопасно да ме остави сама тук. Въздъхнах раздразнено. Все едно никога преди не съм била ранена. След няколко минути той отново се включи.
	— Бъдете внимателна. — Томас направи кратка пауза. — Командир Джеймсън каза да не прекратявам мисията, ако контузията ви не ви затруднява твърде много. Тя е заета с патрула в момента. Но ви предупреждавам. Ако микрофонът ви отново е изключен за повече от няколко часа, ще изпратя войници подире ви — независимо дали ще навреди на прикритието ви или не. Разбрахте ли?
	Борех се да сдържа раздразнението си. Командир Джеймсън не вярваше, че мога да постигна каквото и да е с тази мисия — липсата на интерес от нейна страна бе оставила следа във всяка една дума от отговора на Томас. Колкото до самия него… гласът му рядко звучеше толкова строго, когато говореше с мен. Мога само да си представя колко много стрес му се бе насъбрал през последните няколко часа.
	— Да, сър — отговорих аз.
	Когато не последва отговор от Томас, аз отново погледнах нагоре към момчето. Напомних си да го наблюдавам по-внимателно, когато се кача горе, и да не позволявам на раната да ме разсейва.
	Пъхнах медальона обратно в джоба си и се изправих.
	Наблюдавах спасителя си през целия ден, докато вървях след него из сектор Алта на Лос Анджелис. Обръщах внимание на всичко, без значение колко незначителен бе детайлът.
	Той, например, не натоварваше левия си крак. Накуцваше толкова леко, че не можех да го забележа, когато вървеше до мен и Тес. Виждах го, когато сядаше или се изправяше — съвсем леко колебание, когато трябваше да свие коляното си. Бе или тежка контузия, която така и не е излекувана, или лека, но скорошна. Може би от лошо падане.
	Това не бе единственото му нараняване. От време на време той потрепваше от болка, когато движеше ръката си. След като това му се случи няколко пъти, се досетих, че има рана на рамото, която болезнено се изпъва всеки път, когато той се пресята твърде далече нагоре или надолу.
	Лицето му бе абсолютно симетрично, от англо-азиатска смесица, красиво под калта и мръсотията. Дясното му око бе леко по-светло от лявото. Първоначално си помислих, че това може да е трик на светлината, но го забелязах отново, когато минахме покрай някаква фурна и се любувахме на хлябовете. Зачудих се дали му е по рождение.
	Забелязах също и други неща: колко добре познава улиците далеч от Езерния сектор, сякаш може да върви по тях и със завързани очи, колко пъргави са пръстите му, когато приглаждат гънките по талията на ризата си, как оглежда сградите, сякаш ги запаметява. Тес никога не се обръщаше към него по име. Към мен се обръщаше само с Момиче и към него не използваше никакво название, което да го идентифицира. Когато се уморявах и главата ми се замайваше от вървенето, той ни караше да спрем и ми намираше вода, докато си почивам. Усещаше изтощението ми, без да изрека и дума.
	Следобедът наближи. Ние се спасихме от най-силното слънце, като се шляехме близо до сергиите на пазара в най-бедния район на Езерния. Тес присви очи към щандовете, които се намираха под нашия навес. Намирахме се на около петнадесетина метра разстояние от тях. Тя бе късогледа, но по някакъв начин успяваше да направи разлика между продавачите на плодове и тези на зеленчуци, между лицата на различните търговци, между това кой има и кой няма пари. Знаех, че е така, защото виждах едва доловимите емоции, изписани по лицето й, задоволството й от това, че е успяла да различи нещо, или разочарованието, че не е.
	— Как го правиш? — попитах я.
	— Ммм? Какво да правя?
	— Ти си късогледа. Как успяваш да видиш толкова много от това, което има около теб?
	За миг Тес изглеждаше изненадана, а след това впечатлена. Забелязах, че момчето до нея ми хвърля поглед.
	— Мога да правя фина разлика между цветовете, макар и да изглеждат малко размазани — обясни ми Тес. — Виждам сребърния отблясък на банкнотите, които се подават от портфейла на онзи човек, например.
	Тя стрелна очи към един от клиентите на някакъв търговец.
	Кимнах й.
	— Много находчиво от твоя страна.
	Тес се изчерви и погледна надолу към обувките си. За момент тя изглеждаше толкова невинна, че не можех да не се засмея. Мигновено се почувствах виновна. _Как мога да се смея толкова скоро след смъртта на брат ми?_ По някакъв особен начин тези двамата ме караха да губя хладнокръвието си.
	— Доста си схватлива, Момиче — тихо каза момчето. Очите му се бяха спрели върху моите. — Разбирам защо си оцеляло на улицата.
	Просто свих рамена.
	— Това е единственият начин да оцелееш, нали?
	Момчето отмести поглед. Изпуснах една въздишка. Осъзнах, че съм я задържала, докато очите му ме бяха парализирали на място.
	— Може би ти ще ни помогнеш да си откраднем малко храна, а не аз — продължи той. — Търговците винаги се доверяват на момиче, особено на такова като теб.
	— Какво искаш да кажеш?
	— Че минаваш конкретно на въпроса.
	Не можех да не се усмихна.
	— И ти също.
	Докато се настанявахме, за да наблюдаваме щандовете, аз си отбелязах няколко неща наум. Можех да си позволя да се мотая с тях още една нощ, докато оздравея достатъчно, за да мога отново да се върна към търсенето на информация за Дей. Кой знае — може би те дори щяха да ми дадат насока.
	Когато вечерта най-сетне настъпи и топлината от слънцето започна да намалява, ние се отправихме обратно към брега и си потърсихме място, където да си устроим бивак. Навсякъде около нас виждах как от един остъклен прозорец към друг без стъкла оживяват потрепкващи светлини на свещи, а тук и там местните жители палеха малки огньове в краищата на уличките. Нови смени от улични полицейски патрули започнаха да правят своите обиколки. Пет нощи, откакто бях на полева мисия. Все още не можех да свикна с рухналите стени, въжетата с износени дрехи, които висяха от балконите, групичките от малки просяци, които се надяваха минувачите да им подхвърлят по някой залък за ядене… но поне презрението ми намаля. Спомних си с известна доза срам за нощта на погребението на Метиъс, когато бях оставила гигантска пържола в чинията си недокосната, без дори да се замисля. Тес вървеше пред нас, напълно необезпокоявана от околната обстановка, с ведра и безгрижна крачка. Чувах я как си тананика неясна мелодия.
	— Електорски валс — измърморих аз, разпознавайки песента.
	Момчето ми хвърли поглед, докато вървеше до мен. Ухили се.
	— Май си фенка на Линкълн, а?
	Не можех да му кажа, че притежавах копия от всички песни на Линкълн, както и няколко сувенира с автограф, че съм я виждала да изпълнява политически химни на живо на един градски банкет или че някога тя бе написала песен, с която отдава почит на всички генерали от бойния фронт на републиката. Вместо това се усмихнах.
	— Да, може да се каже.
	Той отвърна на усмивката ми. Зъбите му бяха красиви, най-прекрасните, които съм виждала досега по тези улици.
	— Тес обича музика — отвърна той. — Винаги ме замъква по баровете наоколо, а после стоим наблизо, докато тя слуша химните, които свирят вътре. Не знам. Сигурно момичетата си падат по такива работи.
	Половин час по-късно момчето забеляза умората ми. Привика Тес и ни заведе до една от уличките, където редица от големи, метални контейнери бяха натикани между две стени. Момчето избута един от тях напред, за да ни отвори малко място. След това приклекна зад контейнера, даде знак на Тес и мен да седнем и започна да разкопчава жилетката си.
	Изчервих се до уши и благодарих на всички богове по света за тъмнината, която ни обграждаше.
	— Не ми е студено и не кървя — обърнах се към него аз. — Недей да си сваляш дрехите.
	Момчето ме погледна. Очаквах светлите му очи да изглеждат по-неясни през нощта, но вместо това те сякаш отразяваха светлината от прозорците над нас.
	— Кой е казал, че става дума за теб, скъпа? — Свали жилетката си, сгъна я внимателно и я сложи на земята до едно от колелата на контейнера за смет. Тес седна и безцеремонно положи глава върху нея, сякаш по навик.
	Прочистих гърлото си.
	— Разбира се — измърморих аз. Направих се, че не чувам тихия смях на момчето.
	Тес се изправи и разговаря с нас, но скоро клепачите й натежаха и заспа с глава върху жилетката. Момчето и аз изпаднахме в мълчание. Оставих погледа ми да се спре задълго върху Тес.
	— Изглежда много крехка — прошепнах аз.
	— Да… но е по-жилава, отколкото изглежда.
	Погледнах го.
	— Имаш късмет, че тя е с теб. — Очите ми се насочиха към крака му. Той проследи движението им и бързо оправи стойката си. — Сигурно ти е била от полза, когато е лекувала крака ти.
	Той осъзна, че съм забелязала накуцването му.
	— Не. Получих тази контузия отдавна. — Поколеба се, след което реши да не казва нищо повече по въпроса. — Между другото зараства ли раната ти?
	Махнах с ръка.
	— Всичко е наред. — Но скръцнах със зъби, дори когато го казах. Ходенето насам-натам цял ден не ми помогна особено и болката се завърна като опустошителен огън.
	Момчето видя изписаното по лицето ми напрежение.
	— Трябва да ти сменим превръзката.
	Изправи се и без да безпокои Тес, пъргаво извади ролка с бели превръзки от джоба й.
	— Не съм добър, колкото нея — прошепна. — Но не искам да я будя.
	Седна до мен и разкопча най-долните копчета на ризата ми, след което я повдигна, за да оголи превързания ми кръст. Кожата му се докосна леко до моята. Опитах да се концентрирам върху ръцете му. Той се пресегна към задната част на един от ботушите си и извади нещо, което приличаше на компактен кухненски нож (сребърна дръжка без символи по повърхността, изтъпено острие — използвал го е многократно преди това, за да реже неща много по-твърди от плат). Положи едната си ръка на корема ми. Макар че пръстите му бяха мазолести от годините, прекарани на улиците, те бяха толкова внимателни и нежни, че усещах как по бузите ми се надига топлина.
	— Не мърдай — измърмори той. След това пъхна ножа хоризонтално между кожата ми и превръзката и разкъса плата. Трепнах. Той повдигна леко превръзката от раната ми.
	Тънки струйки кръв все още се стичаха от мястото, където Киеде ме бе намушкала с ножа си, но слава богу, нямаше следи от инфекция. Тес наистина си знаеше работата. Момчето махна останалата част от бинта, намотан около тялото ми.
	— Ще останем тук до сутринта — обясни ми, докато действаше. — Не трябваше да пътуваме толкова много днес… но нали разбираш, че да увеличим дистанцията между теб и хората, които правят залагания на скизбокс, не е чак толкова лоша идея.
	Не можех да не погледна лицето му. Това момче бе изкарало изпитанието си на косъм. Но в това нямаше логика. Не се държеше като отчаяно улично хлапе. Имаше си толкова много други страни, че се чудех дали винаги е живял в тези бедняшки сектори. Сега ме погледна, забелязва, че се взирам в него и спря за секунда. Някаква прикрита емоция се стрелна през погледа му. Една красива тайна. Сигурно имаше подобни въпроси към мен, как бях успяла да забележа толкова много детайли от живота му. Вероятно дори се чудеше какво ли ще е следващото нещо, което ще успея да разбера за него. Застанал бе толкова близо до лицето ми в момента, че усещах дъха му по бузата си. Преглътнах. Той се приближи още малко.
	За миг си помислих, че ще ме целуне.
	След това бързо погледна надолу към раната ми. Ръцете му леко докоснаха кръста ми, докато се грижеше за нея. Осъзнавах, че и неговите бузи са пламнали. Бе се изчервил не по-малко от мен.
	Най-накрая той пристегна превръзката, издърпа ризата ми надолу и се отдръпна. Облегна се на стената до мен и положи ръце върху колената си.
	— Изморена ли си?
	Поклатих глава. Очите ми оглеждаха дрехите, които висяха над главите ни, няколко етажа по-нагоре. Ако ни свършеха превръзките, ето оттам щях да набавя нови.
	— Мисля, че ще мога да ви оставя на мира след ден — заявих след малко. — Зная, че само ви бавя.
	Но усетих дори в момента, в който думите излязоха от устата ми, как у мен започна да се пробужда съжаление. Странно. Не исках да ги напускам толкова скоро. Имаше нещо утешаващо в това да си прекарвам времето с Тес и това момче, сякаш отсъствието на Метиъс не ме бе лишило напълно от хора, които ги е грижа за мен.
	Какви ги говорех? Това бе момче от бедняшките квартали. Аз бях обучена да се справям с подобни типове, да ги наблюдавам от другата страна на стъклото.
	— Къде ще отидеш?
	Отново се концентрирах. Гласът ми прозвуча хладен и спокоен:
	— На изток, може би. Познавам вътрешните сектори.
	Момчето продължи да гледа право пред себе си.
	— Може да останеш по-дълго, ако само ще се скиташ по улиците някъде другаде. Добър боец като теб ще ми бъде от полза. Можем да изкараме бързи пари на битките по скизбокс и ще си делим хранителните запаси. И за двама ни ще е по-добре.
	Момчето бе толкова искрено, че нямаше как да не се усмихна. Реших да не го питам защо той самият не участва в схватките по скизбокс.
	— Благодаря, но предпочитам да работя сама.
	Той не се поколеба и за секунда.
	— Така да бъде.
	След това облегна главата си назад на стената, въздъхна и затвори очи. Наблюдавах го за момент, като очаквах отново да отвори тези свои великолепни очи към света. Но той не го направи. След малко чух как дишането му стана равномерно, видях как главата му клюмна и разбрах, че е заспал.
	Обмислях дали да не се свържа с Томас. Но не бях в настроение да чуя гласа му в момента. Дори не съм сигурна каква бе причината. _Първата ми работа на сутринта._ И аз облегнах глава назад и втренчих поглед към дрехите, които висяха над нас. Освен далечния шум на тълпите от нощната смяна и периодичните излъчвания по джъмботроните, нощта бе спокойна точно като у дома. Тишината ме накара да се замисля за Метиъс.
	Постарах се плачът ми да не събуди Тес и момчето.


>>	Дей

	Снощи за малко не целунах Момичето.
	Но нищо хубаво нямаше да излезе от това да се влюбя в някоя от улиците. Това бе възможно най-лошото наравно с това семейството ти да се окаже изолирано в зоната под карантина или уличен сирак да се нуждае от теб.
	И все пак… част от мен все още искаше да я целуне, без значение колко налудничаво може да бъде това. Това момиче можеше да посочи детайл по улиците от километър разстояние. Само с едно хвърляне на нож тя можеше да набоде хотдог на оставена без надзор сергия. Интелектът й си личеше от всеки въпрос, който ми задаваше, и от всеки коментар, който изричаше. Но в същото време у нея имаше невинност, която я правеше напълно различна от повечето хора, които съм срещал. Тя не бе цинична или измъчена. Улиците не я бяха пречупили. Вместо това я бяха направили по-силна.
	Като мен.
	През цялата сутрин търсихме други възможности да изкараме пари — наивни полицаи, които да преджобим, вещи от контейнерите за боклук, които да препродадем, сандъци, оставени без надзор на кея, които да разбием — и когато приключихме с всичко това, си намерихме ново място, където да си устроим бивак за през нощта. Стараех се мислите ми да са концентрирани върху Идън, върху парите, които трябва да събера, преди да е станало твърде късно, но вместо това започнах да измислям нови начини да сея безредици във военната кампания на републиката. Можех да се кача на автостоп на някой въздушен кораб, да източа безценното му гориво, след което да го продам на пазара или да го раздам на хора, които имат нужда от него. Можех напълно да унищожа въздушния кораб, преди да се е запътил към бойния фронт. Или пък да избера за мишена електрическата мрежа на Батала или въздушните бази, да прекъсна електричеството им и да ги изключа. Тези мисли ангажираха вниманието ми.
	Но от време на време, когато хвърлях крадешком поглед към Момичето или усещах погледа му върху мен, мислите ми безпомощно се връщаха към него.


>>	Джун

	_Почти 20:00 ч._
	_Най-малко 26ºC._
	Момчето и аз седяхме в задната част на една уличка, докато Тес спеше недалеч от нас. Той отново й бе дал жилетката си. Наблюдавах го, докато пилеше ноктите си, като ги стържеше с ръба на ножа си. По изключение бе махнал шапката си и бе сресал сплъстената си коса.
	Бе в добро настроение.
	— Искаш ли да си пийнеш?
	Между нас имаше бутилка с винен нектар. Питието бе долнокачествено, вероятно направено от онова меко морско грозде, което расте в океана. Но момчето се държеше така, сякаш това вино бе най-хубавото нещо на света. Той открадна един кашон с бутилки от някакъв магазин на границата на Зимния сектор по-рано тази вечер и продаде всичките, с изключение на тази, за внушителната сума от 650 банкноти. Никога не спирах да се изумявам колко бързо успява да се придвижва из отделните сектори. Пъргав е колкото най-добрите студенти в „Дрейк“.
	— Ще си пийна, ако и ти си пийнеш — отговорих аз. — Не можем да си позволим да хабим откраднатата стока, нали?
	Той се ухили при тези думи. Наблюдавах го, докато промушваше тапата на бутилката с ножа, след което я извади и отметна глава назад, за да отпие голяма глътка. Избърса устата си с палец и ми се усмихна.
	— Вкусно е — каза той. — Пийни си.
	Поех бутилката и отпих малка глътка, преди да му я върна. Остатъчният вкус бе солен, точно както си мислех. Поне можеше да облекчи болката в хълбока ми.
	Продължавахме да се редуваме — той пиеше на големи глътки, а аз на малки, — докато накрая не запуши бутилката с тапата и я остави настрана в момента, в който сякаш усети, че съзнанието му се е размътило. Въпреки това очите му изглеждаха по-бляскави, а в сините ириси се появи прекрасно отразено сияние.
	Макар да не си позволи да загуби способността си да се концентрира, усетих, че виното го отпусна.
	— Е, кажи ми — реших да го попитам аз, — защо са ти толкова много пари?
	Момчето се изсмя.
	— Това сериозен въпрос ли е? Не искаме ли всички ние повече пари? Възможно ли е някога да имаш достатъчно?
	— Ти обичаш да отговаряш на въпросите ми с въпроси, нали?
	Той отново се изсмя. Но когато проговори, долових тъжна нотка в гласа му.
	— Парите, нали знаеш, са най-важното нещо на света. Парите могат да ти купят щастие и не ми пука какво мисли някой друг за това. Те ще ти купят спокойствие, приятели, сигурност… всякакви неща.
	Наблюдавах го, докато погледът му стана замечтан.
	— Изглежда, че ужасно много си се разбързал да натрупаш състояние.
	Този път ми хвърли развеселен поглед.
	— Че защо да не съм? Ти сигурно си живяла на улицата толкова дълго, колкото и аз. Би трябвало да знаеш отговора на този въпрос, нали?
	Погледнах надолу. Не исках той да види истината.
	— Предполагам, че е така.
	Продължихме да мълчим.
	Момчето проговори. Нежният му тембър ме накара да вдигна очи към него.
	— Не зная дали някой ти го е казвал — започна той. Не се изчерви и очите му не се отместиха. Вместо това осъзнах, че съм вперила поглед в два океана — единия съвършено спокоен, а другия — на ситни вълнички. — Ти си много привлекателна.
	Правили са ми комплименти за външния вид и преди. Но никога с тон като неговия. От всички неща, които ми каза, не зная защо именно това ме хвана неподготвена. Но ме изненада толкова много, че без да се замисля изтърсих:
	— Мога да кажа същото и за теб. — Направих пауза. — В случай че не знаеш.
	По лицето му бавно се изписа усмивка.
	— О, повярвай ми. Знам.
	Засмях се.
	— Радвам се да чуя нещо искрено.
	Не можех да откъсна очи от неговите. Най-накрая успях да добавя:
	— Ами, мисля, че си пийнал твърде много вино, приятелю. — Стараех се гласът ми да звучи колкото се може по-безгрижно. — Малко сън ще ти се отрази добре.
	Думите едва бяха излезли от устата ми, когато момчето се наведе по-близо и постави ръка върху бузата ми. Цялото ми обучение ми подсказа да блокирам ръката му и да я притисна на земята. Но бях напълно неподвижна. Той ме притегли към себе си. Поех си дъх, преди устните му да докоснат моите.
	Вкусих виното в устата му. Първоначално целувката му бе нежна, а след това, сякаш се стремеше към нещо повече, изтласка ме до стената и ме целуна страстно. Устните му бяха топли и толкова меки — косата му леко докосваше лицето ми. Опитах се да се концентрирам. (Не му бе за първи път. Определено бе целувал и други момичета преди това, и то не малко. Той е… той сякаш остава без дъх…) Детайлите избледняха. Напразно опитвах да се вкопча в тях. Отне ми миг, за да осъзная, че аз го целувах не по-малко жадно от него. Усещах ножа, закачен на кръста му, да се опира в кожата ми, и потреперих. Тук бе твърде топло, лицето ми бе твърде горещо.
	Той се отдръпна пръв. Гледахме се един друг, замлъкнали смутено, сякаш нито един от двама ни не можеше напълно да проумее какво се бе случило току-що.
	Тогава момчето възвърна присъствието на духа си и докато аз се борех да възстановя своето, той се облегна на стената до мен и въздъхна.
	— Съжалявам — измънка той и ми хвърли палав поглед. — Не можах да се сдържа. Но поне сега приключихме с това.
	Гледах го втренчено още известно време, все още бях загубила дар слово. Съзнанието ми крещеше да си събера мислите. Момчето отвърна на погледа ми. След това се усмихна, сякаш знаеше какъв ефект имаше над мен, и се обърна настрана. Отново започнах да си поемам дъх.
	И тогава видях едно движение с ръка, което върна ума ми на мястото му: преди да легне и да заспи, момчето посегна към нещо, което бе окачено на врата му. Движението бе толкова неволно, че едва ли го осъзнаваше. Погледнах към врата му, но на него нямаше нищо. То се е опитало да улови призрака на огърлица, призрака на някакво украшение или гердан.
	И тогава си спомних с усещане, от което ми се повдигна, за медальона в джоба ми. Медальона на Дей.


>>	Дей

	Когато Момичето най-накрая заспа, аз ги оставих с Тес и отново отидох при семейството си. Хладният въздух прочисти главата ми. Веднага щом се отдалечих достатъчно от уличката, поех дълбоко въздух и ускорих крачка. _Не трябваше да го правя_ — казах си. — _Не трябваше да я целувам. Не трябваше да се чувствам толкова доволен, че го направих._ Все още усещах устните й до моите, гладката, мека кожа на лицето и рамената й, лекото потрепване на ръцете. Целувал съм доста красиви момичета преди това, но не и като това. Исках още. Не можех да повярвам, че успях да се отдръпна.
	Нямаше смисъл от повече предупреждения да не се влюбвам в хора от улицата.
	Сега се заставих да се концентрирам върху срещата с Джон. Стараех се да не обръщам внимание на странния знак Х върху вратата на семейството ми и директно се отправих към дъските, с които е облицована верандата. Свещи блещукаха до спуснатите кепенци на прозореца на спалнята. Майка ми сигурно бе останала будна до късно, за да се грижи за Идън. Постоях клекнал в тъмнината, погледнах през рамо към пустите улици, след което отместих дъската и застанах на колена.
	Нещо мръдна в сенките от другата страна на улицата. Спрях за секунда и присвих очи в нощта. Нищо. Наведох глава и изпълзях под верандата.
	Джон претопляше някаква супа в кухнята. Тихичко изсвирих три пъти като щурче — нужни ми бяха няколко опита, преди брат ми да чуе звука и да се обърне. Тогава излязох изпод верандата и се запътих към задната врата на къщата, където в тъмнината се срещнах с Джон.
	— Имам хиляда и шестстотин банкноти — прошепнах. Показах му кесията. — Почти стигат за лекарства. Как е Идън?
	Джон поклати глава. Безпокойството по лицето му ме разстрои, защото винаги очаквах той да е по-силният от нас.
	— Не е добре. Свалил е още килограми. Но все още е в съзнание и ни разпознава. Мисля, че му остават още няколко седмици.
	Кимнах мълчаливо. Не зная какво да си мисля за възможността да изгубя Идън.
	— Обещавам, че скоро ще събера парите. Имам нужда само от още малко късмет, за да успея, и тогава ще му вземем лекарство.
	— Внимаваш, нали? — В тъмнината можехме да минем за близнаци. Еднаква коса, еднакви очи. Еднакво изражение на лицето. — Не искам да се излагаш на ненужна опасност. Ако има някакъв начин да ти помогна, ще го направя. Може би някой път мога да се измъкна с теб и…
	Намръщих се.
	— Не бъди глупав. Ако войниците те хванат, всички ще умрете. Знаеш, че е така. — Разочарованото изражение на Джон ме накара да се почувствам виновен, че отказах помощта му толкова бързо. — Така ще бъда по-бърз. Наистина. По-добре само един от нас да обикаля и да търси пари. Няма да си от голяма полза на мама, ако си мъртъв.
	Джон кимна, макар че усетих, че иска да каже още нещо. Измъкнах се от ситуацията, като се обърнах настрана.
	— Трябва да тръгвам. Ще се видим скоро.


>>	Джун

	Дей трябва да си е помислил, че съм заспала, но аз го видях да става и потегля нанякъде посред нощ и тръгнах след него. Той нахлу в зоната под карантина, влезе в една къща, маркирана със знак Х, пресечен по средата, и излезе няколко минути по-късно.
	Това ми бе достатъчно.
	Покатерих се на покрива на разположената наблизо сграда. Когато се добрах дотам, приклекнах в сенките на един комин и включих микрофона си. Толкова бях ядосана на себе си, че не можех да накарам гласа си да спре да трепери. Позволих си да се увлека по последния човек, който бих искала да харесам. За който някога бих искала да копнея.
	_Може би Дей не е убил Метиъс_ — казах си. — _Може да е бил някой друг._ Боже, сега започнах да си измислям оправдания, за да защитя това момче ли?
	Държах се като идиот пред убиеца на Метиъс. Да не би улиците на Езерния да са ме превърнали в наивно момиченце? Не опозорих ли току-що паметта на брат си?
	— Томас — прошепнах аз, — открих го.
	Измина цяла минута, в която се чуваше само шум от статичната връзка, преди да доловя, че Томас ми отговори. Когато го направи, гласът му прозвуча странно незаинтересовано.
	— Може ли да повторите пак, госпожице Ипарис?
	Кипнах.
	— Казах, че го открих. Дей. Той току-що посети някаква къща в една от зоните под карантина в Езерния, къща, маркирана с пресечен по средата Х на вратата. На ъгъла на „Фигероа“ и „Уотсън“.
	— Сигурна ли сте? — Гласът на Томас вече звучеше по-будно. — Абсолютно сигурна ли сте?
	Извадих медальона от джоба си.
	— Да. Нямам никакви съмнения.
	Чух някаква суматоха от другата страна на линията. Гласът му стана развълнуван.
	— На ъгъла на „Фигероа“ и „Уотсън“. Това е специален случай на заразата, който възнамерявахме да проучим утре. Сигурна ли сте, че е Дей? — попита отново той.
	— Да.
	— Медицински камиони ще пристигнат пред къщата утре. Ще отведем обитателите в Централната болница.
	— Тогава изпратете и допълнителен отряд войници. Искам да имам подкрепление, когато Дей се появи да защити семейството си. — Спомних си начина, по който Дей се вмъкна под дъските. — Той няма да има време да ги измъкне, така че вероятно ще ги скрие някъде в къщата. Трябва да ги отведем в болничното крило на резиденция „Батала“. Никой не трябва да пострада. Искам да бъдат изпратени там за разпит.
	Томас сякаш бе изненадан от тона ми.
	— Ще имате войниците — успя да отвърне. — И адски много се надявам да си права.
	Усещането за устните на Дей, нашата гореща целувка и ръцете му, движещи се по кожата ми, не би трябвало да означават нищо за мен в този миг. Абсолютно нищо.
	— Права съм.
	Върнах се в уличката, преди Дей да е разбрал, че ме няма.


>>	Дей

	По време на няколкото часа сън, които успях да си взема преди зазоряване, сънувах дома си.
	Или поне изглеждаше като дома, който си спомнях. Джон седеше с майка ни в единия край на масата за хранене и й четеше от книга със стари републикански истории. Мама му кимна окуражително, когато той успя да изчете цялата страница, без да обърне никакви думи или букви на обратно. Усмихнах им се от мястото, където седях до вратата. Джон бе най-силният от нас, но имаше търпелив и благороден характер, който аз не съм наследил. Отличителна черта, която не съм получил от баща ми. Идън драскаше нещо върху хартия в другия край на масата. Той сякаш винаги рисуваше в сънищата ми. Не вдигна поглед, но аз можех да позная, че той също слушаше историята, която Джон четеше, защото се смееше на подходящите места.
	Тогава осъзнах, че момичето седи до мен. Държах ръката му. Усмивката му изпълни стаята със светлина и аз й отвърнах.
	— Искам да се запознаеш с майка ми.
	То поклати глава. Когато погледнах към масата за хранене, мама и Джон бяха все още там, но Идън бе изчезнал.
	Усмивката на момичето изчезна. То ме погледна с тъжни очи.
	— Идън е мъртъв.
	Далечна сирена ме стресна и събуди.
	Лежах спокойно с отворени очи и се опитвах да нормализирам дишането си. Сънят ми все още бе незаличим в съзнанието ми. Концентрирах се върху звука от сирената, за да се опитам да се разсея. Тогава осъзнах, че не чувам обикновения вой на полицейска сирена. Нито пък е на линейка. Това бе сирена на военен медицински камион, от онези, които използват да транспортират ранени войници в болницата. Тя бе по-силна и по-пронизителна от другите, защото военните камиони са с най-висок приоритет.
	Само че нямаше ранени войници, които да се връщат в Лос Анджелис. Те се лекуваха в граничния район на бойния фронт. Другото нещо, за което се използваха тези камиони тук, бе за транспортирането на специални случаи на заразата до лабораториите заради по-доброто им оборудване.
	Дори Тес разпозна звука.
	— Къде отиват? — попита ме тя.
	— Не знам — промълвих аз в отговор. Изправих се, за да поседна, и се огледах.
	Момичето бе будно. То седеше на няколко метра разстояние с гръб, опрян в стената, насочен към улицата поглед, а лицето му бе сериозно и замислено. Изглеждаше напрегнато.
	— Добро утро — поздравих я аз. Очите ми се стрелнаха към устните й. Наистина ли ги целунах снощи?
	Тя не ме погледна. Изражението й не се промени.
	— Вратата на семейството ти е била белязана, нали?
	Тес я погледна изненадано. Мълчаливо се вторачих в Момичето, без да зная как да отговоря. За първи път някой друг, освен Тес ми задаваше въпрос за семейството ми.
	— Снощи си ме проследила.
	Казах си, че трябваше да съм ядосан… но не усещах нищо друго, освен объркване. Тя сигурно ме бе проследила от любопитство. Изумен бях — по-скоро шокиран — колко безшумно се придвижваше.
	Но нещо в Момичето изглеждаше по-различно тази сутрин. Снощи то изпитваше същите чувства към мен, каквито и аз изпитвах към нея — днес обаче се държеше резервирано. Да не би да съм направил нещо, с което да я подразня?
	Момичето погледна право към мен.
	— Затова ли спестяваше всичките тези пари? За лекарство срещу заразата ли?
	Подлагаше ме на някакво изпитание, но не знаех защо.
	— Да, но защо се интересуваш?
	— Закъснял си. Патрулът, който проверява за заразата, идва за семейството ти. Ще ги отведат със себе си.


>>	Джун

	Не се налагаше да говоря още дълго, за да убедя Дей да се размърда. А сирените на медицинския камион, който почти сигурно бе тръгнал към „Фигероа“ и „Уотсън“, се чуваха, точно както Томас обеща.
	— Какво искаш да кажеш? — попита Дей. Шокът все още дори не го бе разтърсил. — Какво искаш да кажеш с това, че идват за семейството ми? Откъде знаеш?
	— Недей да го подлагаш на съмнение. Нямаш време за това. — Поколебах се. Очите на Дей изглеждаха толкова ужасени — толкова уязвими, — че внезапно изпитах нужда от цялата си воля, за да го излъжа. Опитах да се стимулирам с гнева, който изпитах снощи. — Наистина те видях как посещаваш семейството си снощи и подслушах някакви пазачи, които говореха за днешното прочистване. Те споменаха къщата с разсечения по средата знак Х. Побързай. Опитвам се да ти помогна… и ти казвам, че трябва да отидеш при семейството си веднага.
	Възползвах се от най-голямата слабост на Дей. Той не се поколеба, не се спря, за да подложи на съмнение това, което му казвам, дори не се поинтересува защо не съм му казала веднага. Вместо това скочи на крака, определи точно посоката, откъдето идваше звукът от сирените, и се изстреля от уличката. С изненада усетих, че съм пронизана от чувство на вина. Той ми се довери — искрено, наивно и от все сърце ми се довери. Всъщност не зная дали някой друг преди е вярвал на думите ми с такава охота. Може би дори и самият Метиъс не го бе правил.
	Тес наблюдаваше как Дей си тръгва с нарастващ страх в очите.
	— Хайде, да го последваме! — възкликна тя. Скочи на крака и ме хвана за ръка. — Може да има нужда от помощта ни.
	— Не — отсякох аз. — Ти ще чакаш тук. Аз тръгвам след него. Запази спокойствие и не вдигай шум — някой ще се върне да те вземе.
	Не си направих труд да изчакам отговора на Тес и тръгнах надолу по улицата. Когато погледнах през рамо, я видях да седи в уличката с ококорени очи, вперени в моя отдалечаващ се силует. Обърнах се. Най-добре да я държа настрана. Ако арестуваме Дей днес, какво щеше да стане с нея? Цъкнах с език и включих микрофона си.
	Чух пискливи звуци от статичната връзка в слушалката си. След това гласът на Томас.
	— Докладвайте — нареди той. — Какво става? Къде сте?
	— В момента Дей е на път към „Фигероа“ и „Уотсън“. По петите му съм.
	Томас си пое въздух.
	— Разбрано. Ние вече сме заели позиция. Ще се видим след няколко минути.
	— Изчакайте сигнала ми… никой не бива да бъде наранен… — започнах да обяснявам аз, но връзката прекъсна.
	Спринтирах надолу по улицата, раната ми пулсираше. Дей не би могъл да стигне далеч — имаше по-малко от половин минута преднина пред мен. Тръгнах в посоката, в която се запъти той снощи, на юг, към Юниън Стейшън.
	Наистина не след дълго успях да зърна старата шапка на Дей по-напред сред тълпата.
	Целият ми гняв и тревога се насочиха към тила му. Трябваше да се насиля, за да поддържам достатъчно голяма дистанция между двама ни, за да не разбере, че го следя. Част от мен си припомни начина, по който той ме спаси от случката със скизбокса, как ми помогна да излекувам парещата рана на хълбока ми, нежните му ръце. Исках да му изкрещя. Исках да го мразя за това, че ме караше да се чувствам толкова объркана. Глупаво момче! Цяло чудо е, че си успял да се измъкваш от правителството толкова дълго време — но сега не можеш да се скриеш, не и когато собственото ти семейство е изложено на риск.
	Не мога да изпитвам съчувствие към някакъв си престъпник — напомнях си безчувствено аз. — Просто имам сметка за уреждане.


>>	Дей

	Обикновено съм доволен, когато има тълпи по улиците на Езерния. Можеш лесно да се шмугнеш в тях, както и да се измъкнеш оттам, обърквайки тези, които са те погнали по петите или търсят да се сбият с някого. Загубил съм бройката на случаите, в които съм използвал оживените улици в своя полза. Но днес те само ме забавяха. Дори и по прекия път покрай езерото успявах едва-едва да тичам пред сирените и нямах възможност да увелича преднината си, преди да стигна къщата на семейството ми.
	Не разполагах с време да ги измъкна. Но трябваше да се опитам. Трябваше да стигна до тях преди войниците.
	От време на време се спирах, за да се уверя, че камионите все още се движеха в посоката, към която мислех, че са се отправили. Действително те продължаваха право към нашия квартал. Затичах по-бързо. Дори не спрях, когато случайно се сблъсках с един възрастен мъж. Той залитна и падна на тротоара.
	— Съжалявам! — извиках аз. Чух, че мъжът се развика, но не посмях да губя време, за да погледна назад.
	Докато наближих къщата ни, която все още бе притихнала и заградена с лента като част от карантинната зона, вече бях плувнал в пот. Промъкнах се през задните улички, докато не се озовах пред разпадащата се ограда на задния ни двор. Мушнах се през една дупка в оградата, отместих разхлабената дъска и пропълзях под верандата. Маргаритките, които оставих под отдушника, все още бяха там, непокътнати, но вече увехнали. През дупките на пода видях майка ми до леглото на Идън. Джон плакнеше кърпа за миене на съдове на близката чешма. Очите ми се стрелнаха към Идън. Сега той изглеждаше по-зле — сякаш всичкият цвят по кожата му е бил изсмукан. Дишането му бе учестено и с толкова силни хрипове, че дори и аз ги чувах от мястото си под пода.
	Умът ми отчаяно търсеше някакво решение. Можех да помогна на Джон, Идън и майка ми да избягат веднага и да рискувам да се натъкнем на патрулите, които проверяваха за заразата, или на уличните полицаи. Може би щяхме да успеем да си намерим убежище на обичайните места, където Тес и аз се криехме. Джон и майка ми определено бяха достатъчно здрави, за да тичат. Но как щеше да се справи Идън? Джон можеше да го носи само за определено време. Може би щях да успея да намеря начин да ги кача тайно на някой товарен влак и да им помогна да избягат към вътрешната част на страната… някъде си, не зная къде. Ако патрулите вече бяха по петите на Идън, то по-добре мама и Джон да напуснат работните си места и да избягат. Те, така или иначе, вече бяха поставени под карантина. Можех да им помогна да стигнат до Аризона или пък Западен Тексас и след известно време патрулите нямаше да си дават труд да ги издирват. А и първо на първо можеше да си въобразявам — може би Момичето се бе объркало и патрулите не идваха за моето семейство. Можех да продължа да спестявам пари за лекарството на Идън срещу заразата. Цялата ми тревога може да е била за нищо.
	Но някъде в далечината чувах сирената на медицинския камион да се приближава.
	Идваха за Идън.
	Реших да действам. Измъкнах се изпод верандата и бързо се отправих към задната врата. Докато бях навън, можех да чуя медицинските камиони много по-ясно. Те се приближаваха. Отворих задната врата и на бегом изкачих няколкото стъпала, които водеха към всекидневната ни.
	Поех си дълбоко дъх.
	След това отворих с ритник входната врата и се втурнах към светлината.
	Майка ми извика уплашено. Джон се завъртя към мен. Останахме за миг така, втренчени един в друг, без да знаем какво да правим.
	— Какво става? — Лицето му пребледня, когато видя изражението ми. — Какво правиш тук? Кажи ми какво се е случило?
	Опитваше се гласът му да звучи спокойно, но знаеше, че нещо ужасно е станало — само нещо сериозно би ме принудило да се разкрия пред цялото си семейство.
	Свалих износената шапка от главата си. Косата ми падна надолу, рошава и сплъстена. Мама сложи превързана ръка пред устата си. Очите й се изпълниха със съмнение, след това се ококори.
	— Аз съм, мамо. Даниел.
	Наблюдавах различните емоции, които се изписаха една след друга по лицето й — недоверие, радост, объркване, — преди тя да пристъпи напред. Очите й се стрелнаха ту към мен, ту към Джон. Не можех да преценя кое я бе шокирало повече… че съм жив, или че Джон, изглежда, знаеше.
	— Даниел? — прошепна тя.
	Странно бе да чуя отново старото ми име. Втурнах се да я хвана за ръце. Те трепереха.
	— Нямам време да обяснявам. — Престорих се, че не забелязвам погледа й. Някога очите й бяха светлосини, точно като моите, но от скръбта бяха посивели. Как да погледна в очите една майка, която ме е смятала за мъртъв толкова много години? — Те идват за Идън. Трябва да го скриете.
	— Даниел? — Пръстите й отметнаха косата от очите ми. Внезапно отново бях малкото й момче. — Моят Даниел. Ти си жив. Това сигурно е сън.
	Улових я за рамената.
	— Мамо, чуй ме. Патрулът, който проверява за заразата, идва. Пристигат с медицински камион. Какъвто и вирус да има Идън… Те идват да го отведат. Трябва да скрием и трима ви.
	Тя ме огледа за миг, след което кимна. Отведе ме до леглото на Идън. Отблизо видях, че тъмните му очи са станали черни. В тях нямаше никакво отражение и аз осъзнах с ужас, че са такива, защото ирисите му кървяха. Мама и аз внимателно помогнахме на Идън да се изправи и седне. Кожата му пареше. Джон внимателно го повдигна и подпря върху рамото си, като му шепнеше утешително.
	Идън изскимтя от болка, главата му клюмна на една страна и се опря във врата на Джон.
	— Свържи двете вериги — измърмори той.
	Навън сирените продължаваха да вият — сега сигурно вече бяха на по-малко от две пресечки разстояние оттук. Размених отчаян поглед с мама.
	— Под верандата — прошепна тя. — Нямаме време за бягство.
	Нито аз, нито Джон се противопоставихме. Мама хвана здраво ръката ми със своите ръце. Отправихме се към задния вход. Спрях се само за секунда навън и проверих посоката и разстоянието между патрулите. Бяха почти тук. Бързо отидох до верандата и отместих дъската на една страна.
	— Първо Идън — прошепна мама. Джон намести малкия ни брат на плещите си, след което застана на колена и изпълзя навътре. После помогнах на мама да влезе. Накрая се шмугнах и аз, като заличих всички следи, които бяхме оставили в пръстта, и внимателно върнах дъската на мястото й. Молех се това да бъде достатъчно.
	Свихме се в най-тъмния ъгъл, където едва се различавахме един от друг. Гледах сноповете светлина, които се спускаха от отдушника. Те разрязваха земята под нас на парчета и едва успявах да различа смачканите маргаритки. Сирените на медицинския камион за миг заглъхнаха — той направи завой — и внезапно станаха оглушителни. Непосредствено след тях се чу тропот от тежки ботуши.
	Проклети глупаци. Бяха спрели пред дома ни и се подготвяха да нахлуят със сила.
	— Останете тук — прошепнах аз. Усуках косата си над главата и я пъхнах обратно под шапката. — Ще им отвлека вниманието.
	— Не — каза Джон. — Недей да излизаш. Твърде опасно е.
	Поклатих глава.
	— Твърде опасно ще е за вас, ако остана. Довери ми се. — Погледът ми се стрелна към мама, която полагаше големи усилия да контролира собствения си страх, докато разказваше на Идън някаква история. Спомних си колко спокойна изглеждаше тя, когато бях малък, с глас, който те утешава и с мила усмивка. Кимнах на Джон. — Връщам се веднага.
	Над нас се чу как някой блъска по вратата.
	— Патрулна инспекция на заразата — извика нечий глас. — Отворете!
	Хвърлих се мълниеносно към разхлабената дъска, внимателно я отместих на около метър встрани и се промуших навън. Пак така внимателно я поставих обратно на място. Оградата на къщата ни ме скриваше от поглед, но през дупките виждах войниците, които чакаха пред вратата. Трябваше да действам бързо. Те нямаше да очакват някой да им окаже съпротива в този миг, особено някой, когото не могат да видят. Бързо и безшумно се отправих към задната част на къщата, стъпих върху една издадена напред тухла и се оттласнах нагоре. Хванах се за ръба на покрива ни и се метнах отгоре.
	Войниците не можеха да ме видят тук, горе, заради широкия ни комин и сенките, които хвърляха по-високите сгради наоколо. Но аз имах добра гледна точка към тях. Всъщност гледката ме накара да се спра. Нещо тук не бе наред. Ние бихме имали съвсем минимален шанс срещу един патрул за инспекция на заразата. Но пред къщата ни имаше много повече от дузина войници. Преброих най-малко двадесет, може би дори повече, и всичките носеха бели маски, плътно завързани на устите им. Някои бяха с противогази. Два военни джипа бяха паркирани до медицинския камион. Пред единия от тях някакъв висш офицер, жена с червени акселбанти и командирска шапка, стоеше в очакване. До нея бе чернокос млад мъж в капитанска униформа.
	А пред него неподвижно и напълно беззащитно стоеше Момичето.
	Намръщих се смутено. Те сигурно са я арестували и сега я използваха за нещо. Това означаваше, че са хванали и Тес. Огледах събралото се множество, но не я видях. Отново насочих вниманието си към Момичето. То изглеждаше спокойно, сякаш не се притесняваше от морето от войници, което я заобикаляше. Само пристягаше своята маска около устата си.
	И тогава в един миг осъзнах защо Момичето ми изглеждаше толкова познато. Заради очите й. Тези черни очи със златист отблясък. Младият капитан на име Метиъс. Онзи, от когото успях да се измъкна в нощта, когато нахлух в Централната болница на Лос Анджелис. Той имаше абсолютно същите очи.
	Метиъс трябва да й е роднина. Явно и тя работеше за военните. Не можех да повярвам колко бях глупав. Трябваше да се сетя по-рано. Бързо огледах лицата на останалите войници, като се чудех дали самият Метиъс бе тук. Но видях само Момичето.
	Изпратили са го, за да ме залови.
	И сега заради собствената ми глупост то успя да ме проследи право до семейството ми. Дори може да е убило Тес. Затворих очи — доверих се на това момиче, подмамих се да го целуна. Дори се влюбих в него. Тази мисъл ме накара да обезумея от гняв.
	Силен трясък изкънтя откъм къщата ни. Чувах викове, после писъци. Войниците ги бяха открили — разбили са дъските на пода и са ги намерили.
	_Слизай долу веднага! Защо се криеш на покрива? Помогни им!_ Но това щеше само да разкрие родствената ни връзка и съдбата им щеше да бъде предрешена. Ръцете и краката ми изстиваха.
	В този момент двама войници с противогази се появиха зад къщата, влачейки майка ми. Близо зад тях вървяха войниците, задържали Джон, който им крещеше да я оставят на мира. Последни излязоха двама медика. Те бяха завързали Идън с каиши за носилката и го бутаха към медицинския камион.
	Трябваше да направя нещо. Извадих от джоба си трите сребърни куршума, които Тес ми бе дала, трите куршума, с които се бях сдобил при нахлуването в болницата. Сложих един от тях в импровизираната си прашка. През ума ми премина споменът, когато бях на седем и изстрелях запалена топка лед към полицейския участък. След това насочих прашката към един от войниците, който държеше Джон, изтеглих ластика колкото мога по-назад и стрелях.
	Куршумът ожули врата му толкова силно, че видях пръски от кръв при удара. Войникът се сгърчи и се вкопчи в маската си като обезумял. Мигновено другите войници насочиха оръжията си към покрива. Бях приклекнал и стоях неподвижно зад комина.
	Момичето пристъпи напред.
	— Дей. — Гласът му проехтя надолу по улицата. Сигурно не бях на себе си, защото мисля, че долових съчувствие в гласа й. — Зная, че си тук и зная защо си тук.
	Тя посочи Джон и майка ми. Идън бе качен в медицинския камион.
	Сега майка ми знаеше, че аз съм престъпникът, когото вижда във всички предупредителни съобщения на джъмботроните. Но останах безмълвен. Сложих нов куршум в прашката си и се прицелих към Момичето.
	— Искаш семейството ти да бъде в безопасност. Разбирам това — продължи то. — И аз исках това за семейството си.
	Изтеглих ръката си назад.
	Гласът на Момичето стана по-умоляващ, дори настойчив.
	— Сега ти давам възможност да спасиш твоето. Предай се. Моля те. Никой няма да пострада.
	Един от войниците, близо до нея, вдигна оръжието си малко по-нависоко. Инстинктивно извъртях прашката към него и стрелях. Уцелих го право в коляното и той се прекатури напред.
	Войниците изстреляха залп от куршуми към мен. Свих се зад комина. Полетяха искри. Скръцнах със зъби и затворих очи — не можех да направя нищо в тази ситуация. Бях безпомощен.
	Щом стрелбата спря, погледнах иззад комина и видях Момичето — все още бе там. Командирът й скръсти ръце. Момичето не трепна.
	Тогава видях жената командир да пристъпва напред. Когато Момичето започна да протестира, тя го избута настрана.
	— Не можеш да стоиш вечно там — извика към мен. Гласът й бе много по-студен от този на Момичето. — И зная, че няма да оставиш семейството си да умре.
	Поставих последния куршум в прашката си и се прицелих право в нея.
	Командирът поклати глава, след като останах безмълвен.
	— Добре, Ипарис — обърна се тя към Момичето. — Опитахме с твоята тактика. Сега да изпробваме моята.
	Командирът се обърна към чернокосия капитан и кимна само веднъж.
	— Погрижи се за нея.
	Нямах време да предотвратя това, което се случи.
	Капитанът вдигна пистолета си и го насочи към майка ми. След това я застреля в главата.


>>	Джун

	Жената, която Томас застреля, още не се бе сгърчила на земята, когато видях момчето да скача от покрива. Замръзнах на място. Всичко това не трябваше да се случва. Никой не трябваше да пострада. Командир Джеймсън не ми каза, че възнамерява да убива, когото и да е от къщата — предполагаше се, че трябва да отведем всички в резиденция „Батала“, където да бъдат задържани и разпитани. Очите ми се стрелнаха към Томас, чудейки се дали и той се чувства ужасен като мен. Но изражението на лицето му бе безизразно, а пистолетът все още бе в ръката му.
	— Хванете го! — изкрещя командир Джеймсън. Момчето се приземи върху един от войниците и го повали на земята сред дъжд от кал. — Ще го заловим жив!
	Дей издаде пронизващ вик и се хвърли върху най-близкия войник, дори когато го обградиха. По някакъв начин той успя да се докопа до оръжието на войника, въпреки че друг мигновено го изби от ръцете му.
	Командир Джеймсън ме погледна и извади пистолета от колана си.
	— Командире, недейте! — извиках аз, но тя не ми обърна внимание. Образът на Метиъс мина внезапно през съзнанието ми.
	— Няма да го чакам да избие войниците ми — отсече командир Джеймсън. След което се прицели в левия крак на Дей и стреля.
	Трепнах. Куршумът пропусна целта (тя се целеше в капачката на коляното му), но мина през плътта от външната страна на бедрото му. Дей изкрещя от болка и падна на земята сред кръга от войници. Шапката се изхлузи от главата му. Русата му коса се разстла под нея. Един от войниците го изрита толкова силно, че го прати в безсъзнание. След това му сложиха белезници, вързаха му очите, запушиха устата му с кърпа и го издърпаха в един от джиповете. Нужен ми бе миг, преди да насоча вниманието си към другия пленник, който изведохме от къщата — млад мъж, вероятно брат или братовчед на Дей. Той крещеше нещо неразбираемо към нас. Войниците го натикаха във втория джип.
	Томас ми хвърли одобрителен поглед през маската си, но командир Джеймсън само се намуси.
	— Виждам защо от „Дрейк“ смятат, че създаваш проблеми — каза тя. — Това не ти е колежът. Няма да оспорваш действията ми.
	Една част от мен искаше да се извини, но бях твърде подвластна на случилото се, твърде ядосана, а може би разтревожена или облекчена.
	— Но какво стана с плана ни? Командире, с цялото ми уважение, ние не сме обсъждали убийства на цивилни.
	Командир Джеймсън се изсмя безскрупулно.
	— О, Ипарис — отвърна ми тя. — Щяхме да стоим тук цяла нощ, ако бяхме продължили да преговаряме. Видя ли колко бързо стана така? Получи се много по-нагледно за нашата цел. — Тя погледна настрана. — Няма значение. Време е да се качваш в джипа. Обратно към щабквартирата.
	Тя направи бърз жест с ръка и Томас излая някаква заповед. Останалите войници се върнаха в строя. Командир Джеймсън се качи в първия джип.
	Томас се приближи към мен и докосна шапката си за поздрав.
	— Поздравления, Джун. — Той се усмихна. — Мисля, че наистина успя. Какъв ход само! Видя ли изражението на Дей?
	_Току-що убих някого._ Не можех да се заставя да погледна Томас. Не можех да се заставя да го попитам как може да изпълнява толкова сляпо заповеди. Очите ми се насочиха към тялото на жената, което лежеше на тротоара. Медиците вече бяха обградили тримата ранени войници, които щяха да бъдат внимателно преместени в медицинския камион и откарани към щабквартирата. Но тялото на жената лежеше изоставено, без някой да се погрижи за него. Няколко глави надничаха от другите къщи по улицата. Някои от тях виждаха тялото и бързо се обръщаха настрана, докато други боязливо оглеждаха мен и Томас. Някаква малка част от мен искаше да се усмихне на тази гледка, да изпита удоволствие, че отмъстих за смъртта на брат си. Спрях се за миг, но чувството така и не ме обзе. Свих и отпуснах ръце. Започна да ми се гади от локвата с кръв под жената.
	_Не забравяй_ — казах си аз. — _Дей уби Метиъс. Дей уби Метиъс, Дей уби Метиъс._
	Думите отекваха кухо и несигурно в ума ми.
	— Да — отговорих на Томас. Гласът ми звучеше като на някой непознат. — Мисля, че наистина успях.


>	Част втора
>	Момичето, което строши лъскавото стъкло

>>	Дей

	Светът ми бе като обвит в мъгла. Спомнях си оръжията и гръмките гласове, както и че главата ми бе залята с леденостудена вода. Понякога разпознавах звука от ключ, който се превърта в ключалка, и металния мирис на кръв. Наблюдаваха ме през противогази. Някой не спираше да пищи. През цялото време виеше сирена на медицински камион. Исках да я изключа и не спирах да търся прекъсвача, но усещах ръцете си по странен начин. Не можех да ги движа. От ужасната болка в левия ми крак очите и бузите ми постоянно бяха подгизнали от сълзи. Може би целият ми крайник бе премазан.
	Моментът, в който капитанът застреля майка ми, се превърташе отново и отново в главата ми като филмова лента, която е блокирала на една и съща сцена. Аз крещях към майка ми да се отмести, да приклекне, да направи каквото и да е. Но тя просто оставаше там, докато куршумът не я уцели и тя се сгърчи на земята. Лицето й бе обърнато към мен — но вината не бе моя. Не бе.
	След цяла вечност замъгленото ми зрение започна да се фокусира. Колко ли време бе минало, четири или пет дни? Месец, може би. Нямах никаква идея. Когато най-накрая отворих очи, видях, че съм в тясна килия без прозорци, с четири стоманени стени. Войници седяха от двете страни на ниска, сводеста врата. Намръщих се. Езикът ми бе грапав и пресъхнал. Сълзи бяха засъхнали по кожата ми. Нещо, което усещах като метални белезници, стягаше здраво ръцете ми за облегалката на някакъв стол и ми трябваше около секунда, за да осъзная, че седя. Косата се спускаше по лицето ми на лепкави кичури. Жилетката ми бе изцапана с кръв. Обзе ме внезапен страх: къде бе шапката ми? Бях разобличен.
	Тогава усетих болката в левия си крак. Тя бе по-силна от всичко, което съм изпитвал, по-силна дори и от първия път, когато ми срязаха коляното. Изби ме студена пот, а с периферното ми зрение виждах звезди. В този момент бих дал всичко за едно болкоуспокояващо или лед, за да изгася огъня в раненото си бедро, или дори куршум, който да ме избави от мъките ми.
	_Тес, нужна си ми. Къде си?_
	Когато се осмелих да погледна надолу към крака си обаче, видях, че е увит в плътна, просмукана с кръв превръзка.
	Един войник забеляза, че мърдам. Той притисна ръка до ухото си.
	— Буден е, госпожо.
	Минути по-късно — може би часове — металната врата се отвори и командирът, който даде заповедта да застрелят майка ми, влезе. Тя бе облечена в пълна бойна униформа, с плащ и всичко останало, а тройната У-образна нашивка блестеше в сребристо на флуоресцентните светлини. Електричество. Намирах се в правителствена сграда. Командирът каза нещо на войниците от другата страна на вратата. След което я затвори отново и пристъпи бавно към мен с усмивка на уста.
	Не бях сигурен дали червената мътилка, която е замъглила зрението ми, се дължеше на болката в крака ми, или на гнева, който изпитах от присъствието на тази жена.
	Командирът се спря пред стола и се наведе близо до лицето ми.
	— Мило мое момче. — Можех да доловя задоволството в гласа й. — Толкова се развълнувах, когато ми казаха, че си се събудил. Исках да дойда и да го видя с очите си. Трябва да се чувстваш голям късметлия — медиците казват, че не си заразен, дори след като си прекарвал времето с тази заразна шайка, която наричаш свое семейство.
	Отдръпнах се назад и се изплюх върху нея. Дори това движение бе достатъчно кракът ми да се разтрепери от изгаряща болка.
	— Какво красиво момче си само. — Тя ми хвърли усмивка, пропита с отрова. — Жалко, че си избрал живота на престъпник. Можеше да станеш знаменитост заради това, което си, пали знаеш, с лице като твоето. Безплатни ваксинации срещу заразата всяка година. Нямаше ли да е хубаво?
	Ако не бях завързан, щях да одера кожата от лицето й.
	— Къде са братята ми? — Гласът ми прозвуча като дрезгаво грачене. — Какво направихте с Идън?
	Командирът просто ми се усмихна отново и щракна с пръсти към войниците зад нея.
	— Повярвай ми, наистина искам да остана и да си побъбря с теб, но имам тренировъчно занимание. Тук има още един човек, който очаква да те види дори с още по-голямо нетърпение от мен. Ще я оставя да поеме нещата оттук.
	Командирът излезе, без да каже повече и дума.
	Тогава видях още някой — по-нисък, с по-нежно телосложение — да влиза в килията с шумолящо черно наметало. Отне ми около минута, за да я разпозная. Вече не бе облечена в скъсани панталони и не носеше кални ботуши — по лицето й нямаше мръсотия. Момичето бе чисто и спретнато, косата му бе вързана на висока, лъскава конска опашка. Бе облечено в богато украсена униформа: златни пагони блестяха в най-горната част на покритата му с плащ военна премяна, бели акселбанти бяха закачени на рамената му, а двойни V-образни нашивки бяха избродирани на двата му ръкава. Плащът му стигаше чак до ходилата и го обвиваше в черно, декорирано със златисто. Сложен възел канто държеше горната част от униформата му на място. Изненадан бях колко младо изглеждаше. Не вярвах републиката да е дала на момиче на моята възраст толкова висок чин. Погледнах устата й — същите устни, които бях целунал, сега бяха покрити с лек, бляскав гланц. Една извратена мисъл премина през ума ми и ми се прииска да се изсмея. Ако тя не беше отговорна за смъртта на майка ми и моето залавяне, ако не исках да е мъртва, щях да кажа, че я намирам за абсолютно зашеметяваща.
	Сигурно бе видяла това признание, изписано на лицето ми.
	— Навярно си развълнуван не по-малко от мен, че отново се срещаме. Това, че кракът ти е превързан по моя молба, можеш да считаш като акт на изключително милосърдие — отсече то. — Искам да можеш да стоиш на крака, когато настъпи моментът на екзекуцията и няма да ти позволя да умреш от инфекция, преди да съм приключила с теб.
	— Благодаря. Много си мила.
	Тя не обърна внимание на сарказма ми.
	— И така. Значи ти си Дей.
	Останах безмълвен.
	Момичето скръсти ръце и ми хвърли свиреп проницателен поглед.
	— Предполагам, че все пак трябва да те наричам Даниел. Даниел Алтън Уинг. Успях да изкопча поне това от брат ти Джон.
	Когато спомена името на Джон, аз се наведох напред и мигновено се разкаях, защото кракът ми пламна от болка.
	— Кажи ми къде са братята ми.
	Изражението й не се промени. Тя дори не примигна.
	— Те вече не са твоя грижа. — Момичето пристъпи няколко крачки напред. Походката му бе изискана и бавна и подсказваше, че несъмнено принадлежеше към елита на републиката. Бе успяло да я прикрие изненадващо добре на улицата. Това само ме разгневи още повече.
	— Ето как ще процедираме, господин Уинг. Ще ти задавам въпроси, а ти ще ми отговаряш. Нека да започнем с нещо лесно. На колко си години?
	Срещнах погледа й.
	— Въобще не трябваше да те спасявам от двубоя по скизбокс. Трябваше да те оставя да умреш.
	Момичето погледна надолу, извади пистолет от колана си и ме удари силно през лицето. За секунда виждах само ослепителна бяла светлина — Вкусът на кръв изпълни устата ми. Чух нещо да изцъква, а после усетих студен метал, опрян до слепоочието ми.
	— Грешен отговор. Нека да бъда ясна. Ако ми дадеш още един грешен отговор, ще направя така, че да чуеш чак оттук как брат ти Джон крещи. Ако ми дадеш трети грешен отговор, малкият ти брат, Идън, ще бъде сполетян от същата съдба.
	Джон и Идън. Поне и двамата все още бяха живи. И тогава по кухото цъкане на пистолета разбрах, че не е зареден. Очевидно просто искаше да ме шамаросва с него.
	Момичето не отмести оръжието си.
	— На колко си години?
	— На петнадесет.
	— Така е по-добре. — Момичето намести леко пистолета си. — Време е за самопризнания. Ти ли си отговорен за нахлуването с взлом в банка „Аркадия“?
	_Явката „Десет секунди“._
	— Да.
	— Тогава трябва да си отговорен също така и за кражбата на шест хиляди и петстотин банкноти оттам.
	— Правилно си разбрала.
	— Отговорен ли си за вандалското разрушаване на Отдела по вътрешна защита преди две години, както и за унищожаването на двигателите на два въздушни кораба на фронтовата линия?
	— Да.
	— Ти ли подпали ескадрила от десет реактивни бойни самолета F-472, разположени във въздушна база „Бърбанк“, точно преди да се отправят към бойния фронт?
	— Гордея се с тази си постъпка.
	— Нападал ли си кадет, който е бил на пост в началото на зоната под карантина в сектор Алта?
	— Завързах го и занесох храна на няколко семейства, поставени под карантина. А ти си гледай работата.
	Момичето бързо изреди още няколко минали нарушения, за някои от които едва си спомнях. Тогава посочи още едно престъпление, най-скорошното ми.
	— Отговорен ли си за смъртта на капитан от градски патрул по време на нападението ти над Централната болница на А ос Анджелис? Открадна ли медицински запаси и нахлу ли с взлом на третия етаж?
	Повдигам брадичка.
	— Капитанът на име Метиъс.
	Тя ми хвърли студен поглед.
	— Точно така. Брат ми.
	Значи за това ме е преследвала. Поех си дълбоко дъх.
	— Брат ти. Не съм го убил — не бих могъл да го направя. За разлика от вас, изгарящите от желание да натиснат спусъка, нещастници, аз не убивам хора.
	Момичето не отговори. Гледахме се втренчено един друг за момент. Почувствах странна нотка на съчувствие и бързо я отпъдих. Не можех да изпитвам съжаление към агент на републиката.
	Тя даде знак на един от войниците, които стояха до вратата.
	— Затворникът е в 6822. Отрежете пръстите му.
	Опитах се да се хвърля напред, но белезниците и столът ме спряха. Болката в крака ми експлодира. Не бях свикнал някой да има толкова много власт над мен.
	— Да, отговорен съм за нахлуването с взлом! — изкрещях аз. — Но наистина, не съм го убил. Признавам, че го нараних — да, трябваше да избягам и той се опита да ме спре. Но няма начин ножът, който хвърлих, да му е причинил нещо повече от рана на рамото. Моля те — ще отговоря на въпросите ти. Отговорих ти на всичко досега.
	Момичето отново ме погледна.
	— Нищо повече от рана на рамото ли? Може би трябваше да направиш повторна проверка. — В очите й се четеше дълбок гняв, който ме изненада. Опитах се да си припомня нощта, в която се изправих срещу Метиъс — момента, в който той бе насочил пистолета си към мен, а аз бях приготвил ножа си. Хвърлих го към него… уцелих го в рамото. Сигурен бях.
	Наистина ли бях сигурен?
	След миг тя нареди на войниците да останат по местата си.
	— Според базата с данни на републиката — продължи тя — Даниел Алтън Уинг е умрял преди пет години от дребна шарка в един от нашите трудови лагери.
	Изсумтях, когато чух това. Да, бе, а Електорът пък бива избиран честно всеки мандат. Това момиче или наистина вярваше на всички тези измишльотини, или ми се подиграваше. Един стар спомен се бореше да изплува в съзнанието ми — игла, която се инжектира в едното ми око, студена, метална медицинска носилка и светлина над главата ми, — но изчезна веднага щом се появи.
	— Даниел е мъртъв — отговорих аз. — Забравил съм го отдавна.
	— Предполагам, че тогава си започнал с малките си криминални веселби по улиците. Пет години. Изглежда, че си свикнал да ти се разминава. Започнал си да ставаш по-невнимателен, нали? Работил ли си за някого? А работил ли е някой за теб? Имаш ли връзка с патриотите?
	Поклатих глава. Ужасяващ въпрос се появи в ума ми, въпрос, който твърде много се страхувах да задам. Какво бе направила тя с Тес?
	— Не. Преди се бяха опитвали да ме вербуват, но аз предпочитам да работя сам.
	— Как успя да избягаш от трудовите лагери? Как стигна дотам, че да тероризираш цял Лос Анджелис, вместо да работиш за републиката?
	Значи това си мислеха от републиката за децата, които се провалят на изпитанието.
	— Какво значение има? Нали сега съм тук.
	Този път успях да изкарам Момичето от релси. То изрита стола ми назад, докато нямаше повече накъде да отиде, след което блъсна главата ми в стената. Зави ми се свят.
	— Ще ти обясня защо има значение — изсъска тя. — Има значение, защото ако ти не беше избягал, в момента брат ми щеше да е жив. И аз искам да се уверя, че никой друг мръсен престъпник, който е прехвърлен в трудовите лагери, няма да успее да избяга от системата, за да може този сценарий да не се повтаря никога повече.
	Изсмях се в лицето й. Болката в крака подхрани гнева ми.
	— О, това ли е всичко, за което се тревожиш? За някаква сган от ренегати, явили се неуспешно на изпитанието, и успели да избягнат смъртта си? Тези десетгодишни са опасна бандичка, нали? Казвам ти, че твоите факти не отговарят на истината. Не съм убил брат ти. Но ти уби майка ми. Защото можеше лично ти да си натиснала спусъка!
	Лицето на Момичето доби още по-студен израз — но зад него леко колебание, макар и само за миг, и то ми заприлича на девойката, която срещнах на улицата. Наведе се над мен толкова близко, че устните му докоснаха ухото ми и аз усетих дъха му по кожата си. По гърба ми полазиха тръпки. Сниши глас до шепот, който само аз мога да чуя.
	— Съжалявам за майка ти. Командирът ми бе обещала, че няма да нарани нито един цивилен гражданин, но се отметна от думата си. Аз… — Гласът й потрепна. Думите й наистина звучаха извинително, сякаш това щеше да ми помогне. — Ще ми се да можех да спра Томас. Ние с теб сме врагове, не си прави илюзии по този въпрос… но не съм искала подобно нещо да се случи. — След това тя се изправи и тръгна да си ходи. — Това е достатъчно засега.
	— Почакай. — С голямо усилие сподавих яда си и прочистих гърло. Въпросът, за който се страхувах да си помисля, се изплъзна, преди да успея да се спра. — Жива ли е тя? Какво ще правиш с нея?
	Момичето погледна назад към мен. Изражението на лицето му ми подсказа, че знаеше точно за кого я питам. Тес. Жива ли е тя? Приготвих се да чуя най-лошото.
	Но вместо това Момичето поклати глава.
	— Не знам. Тя не ме интересува. — Момичето кимна на един от войниците. — Не му давайте вода през остатъка от деня и го преместете в килия в края на коридора. Може би няма да е толкова темпераментен на сутринта.
	Странно бе да видя как войникът отдава чест на някой толкова млад.
	_Пази Тес в тайна_ — осъзнах аз. — _Заради мен ли? Или заради Тес?_
	Момичето си тръгна и аз останах сам е войниците в килията. Те ме вдигнаха от стола и ме замъкнаха по пода към изхода на вратата. Болният ми крак се влачеше по плочките. Не можех да спра сълзите, които бликаха от очите ми. Болката ме замая, сякаш се давех в бездънно езеро. Пазачите ми ме отведоха надолу по коридора, който ми се струваше дълъг цял километър. Войници бяха плъзнали навсякъде заедно с лекари, които носеха предпазни очила и бели ръкавици. Сигурно бях в медицинското отделение. Вероятно заради крака ми.
	Главата ми се отпусна напред. Не можех повече да я държа изправена. В ума си видях лицето на майка ми, когато тя лежеше сгърчена на земята. Не го направих аз, исках да изкрещя, но от устата ми не излезе нито звук. Болката от ранения ми крак отново ме прониза.
	Поне Тес бе в безопасност. Опитах се да й изпратя предупреждения по телепатичен път, да й кажа да изчезва от Калифорния и да тича колкото може по-бързо.
	И тогава, на половината път по коридора, нещо привлече вниманието ми. Малък червен номер — нула — щампован в същия стил като онези цифри, които бях видял под верандата на къщата ни и под брега на езерото в нашия сектор. Тук бе. Завъртях глава, за да огледам по-добре, докато минавахме покрай двойните врати, върху които бе изрисуван. По тях нямаше прозорци, но някаква фигура с противогаз, облечена в бяло, влезе и аз успях да хвърля бърз поглед вътре. Не можех да различа нещо повече от размазани петна, докато минавахме, но все пак успях да забележа едно нещо. Нещо в чувал върху медицинска носилка. Труп. Върху чувала имаше червен знак Х.
	Тогава вратите се затвориха и ние продължихме нататък.
	Поредица от образи минаха през ума ми. Червените номера. Пресеченият по средата знак Х, с който е маркирана вратата на семейството ми. Медицинският камион, който отведе Идън. Очите на Идън — черни и кървящи.
	Те искаха нещо от малкия ми брат. Нещо свързано с болестта му. Отново си представих пресечения знак Х.
	Ами ако въобще не бе случайно, че Идън се разболя от заразата? Ами ако въобще не бе случайно, когато някой се заразеше?


>>	Джун

	Същата вечер се почувствах принудена да си сложа рокля, за да посетя импровизиран бал заедно с Томас, който ме бе хванал под ръка. Празненството бе организирано, за да отпразнуваме залавянето на опасен престъпник и да възнаградят всички нас за това, че сме го изправили пред правосъдието. Войниците полагаха особени усилия да отварят вратите пред мен, когато пристигнахме. Други ми отдаваха чест. Групи от разговарящи помежду си длъжностни лица ми се усмихваха, когато минавах покрай тях, а името ми се споменаваше в почти всеки разговор, който дочувах.
	_Това е момичето на име Ипарис… Изглежда страшно младо… Само на петнадесет години, приятелю… Самият Електор бил впечатлен…_
	Някои думи бяха изпъстрени с по-голяма завист от останалите.
	_Не е чак такава голяма работа, за каквато си я представях… В действителност командир Джетсън е тази, която заслужава признание… Тя е още дете…_
	Без значение какъв бе тонът им обаче, предметът на разговор бях аз.
	Опитах се да се почувствам горда. Дори споделих с Томас, докато обикаляхме пищната бална зала с безкрайни банкетни маси и полилеи, че арестът на Дей е запълнил зейналата дупка, която смъртта на Метиъс остави в живота ми. Но дори докато го изричах, не вярвах в това. Всичко тук ми се струваше някак нередно, всичко в тази зала — сякаш бе една илюзия, която ще изчезне, ако протегна ръка и я докосна.
	Чувствах се гузна… сякаш бях направила нещо ужасно, като предадох едно момче, което ми имаше доверие.
	— Радвам се, че си по-спокойна — каза Томас. — Поне има някаква полза от Дей.
	Косата му бе прилежно сресана назад и той изглеждаше по-висок от обикновено в безупречна, украсена с акселбанти, капитанска униформа. Томас докосна ръката ми с облечената си в ръкавица ръка. Ако това се бе случило преди убийството на майката на Дей, щях да му се усмихна. Сега усещах, че ме полазват студени тръпки от допира му и се отдръпнах.
	_Ползата от Дей е, че заради него съм принудена да нося тази рокля_, щеше ми се да отвърна аз, но вместо това пригладих и без това достатъчно гладкия плат на дрехата си. Томас и командир Джеймсън настояха да облека нещо елегантно. Не ми обясниха защо. Командир Джеймсън просто ми махна пренебрежително с ръка, когато я попитах.
	— Поне веднъж, Ипарис — отвърна ми тя, — прави каквото ти кажат и недей да го подлагаш на съмнение.
	След това добави нещо за някаква изненада, за неочаквана поява на някой, когото обичам страшно много.
	За един кратък безсмислен миг реших, че има предвид брат ми. Че по някакъв начин той е бил върнат сред живите и ще го видя в нощта на празненството.
	Засега просто оставих Томас да ме води из тълпите от генерали и аристократи.
	В крайна сметка бях решила да избера сапфирена рокля с корсет, украсена с миниатюрни диаманти. Едното ми рамо бе покрито с дантела, а другото бе скрито под дълга копринена драперия. Косата ми бе права и пусната да пада свободно — неудобство за някой, който прекарва повечето от тренировъчните си дни с прибрана от съображение за сигурност коса. От време на време Томас ме поглеждаше и бузите му се изчервяваха. Аз обаче не виждах какво толкова ми има. Преди съм била облечена и в по-хубави рокли, тази ми се струваше твърде модерна и несиметрична. Парите за тази дреха можеха да подсигурят храна за няколко месеца напред на някое хлапе от бедняшките квартали.
	— Командирът ме информира, че утре сутрин ще осъдят Дей — каза Томас, след като разменихме поздрави с някакъв капитан от Изумрудения сектор.
	При споменаването на командир Джеймсън обърнах лице настрана, защото не бях сигурна, че искам Томас да забележи реакцията ми. Изглежда, че тя вече бе забравила какво се бе случило с майката на Дей, сякаш бяха минали двадесет години. Но аз реших да бъда учтива и вдигнах очи към Томас.
	— Толкова скоро?
	— Колкото по-скоро, толкова по-добре, нали? — Неочакваната жестокост в гласа му ме стресна. — И като си помисли човек, че ти се е налагало да прекараш толкова време в компанията му. Изумен съм, че той не те е убил, докато спиш. Аз съм…
	Томас спря и реши да не довършва изречението си.
	Отново си спомних за пламенната целувка на Дей, за начина, по който превърза раната ми. От залавянето му насам аз си блъсках главата върху това стотици пъти. Дей, който уби брат ми, бе жесток, безмилостен престъпник. Но кой бе Дей, когото срещнах на улицата? Кое бе това момче, готово да рискува собствената си безопасност заради непознато момиче? Кой бе Дей, който скърбеше толкова дълбоко за майка си? Брат му, Джон, с когото толкова си приличаха, не ми направи впечатление на лош човек, когато го разпитвах в килията му — той искаше да пожертва живота си в замяна на този на Дей, предлагаше пари за свободата на Идън. Как бе възможно безсърдечен престъпник да бъде част от това семейство? Споменът за Дей, завързан за стола и измъчван от болката в ранения си крак, ме караше да изпитвам едновременно гняв и объркване. Вчера можех да го убия. Просто можех да заредя няколко патрона в пистолета си, да го застрелям на място и да приключа с всичко. Но аз оставих оръжието си празно.
	— Всички престъпници са едни и същи — продължи Томас, повтаряйки думите, които казах на Дей в килията му. — Чу ли, че болният брат на Дей, най-малкият, вчера се опитал да заплюе командир Джеймсън? Опитал се да я зарази с видоизменената зараза, която носи.
	Въпросът с по-малкия брат на Дей бе нещо, което не бях проучвала.
	— Я ми кажи — попитах Томас и се спрях да го погледна, — какво точно иска републиката от това момче? Защо са го отвели в болничната лаборатория?
	Томас понижи глас:
	— Не мога да ти кажа. Голяма част от информацията е поверителна. Но знам, че няколко генерали от бойния фронт са дошли да го видят.
	Намръщих се.
	— Дошли са само заради него ли?
	— Е, много от тях са тук за някаква среща. Но са счели за необходимо да минат през лабораторията.
	— Защо от бойния фронт ще се интересуват от малкия брат на Дей?
	Томас сви рамена.
	— Ако има нещо, което трябва да научим, генералите ще ни уведомят.
	Секунди по-късно бяхме пресрещнати от едър мъж с белег, който се простираше от брадичката до ухото му. Киан. Той се ухили широко, когато ни видя, и сложи ръка на рамото ми.
	— Агент Ипарис! Тази нощ е твоя. Ти си звезда! Казвам ти, мила моя, всички от висшите кръгове говорят за твоята феноменална проява. Особено командирът ти — тя говори с такъв възторг за теб, сякаш си й дъщеря. Поздравления за произвеждането ти в чин и тази хубава, малка награда. С двеста хиляди банкноти ще можеш да си купиш цяла дузина елегантни рокли.
	Успях да кимна учтиво.
	— Много сте мил, сър.
	Киан се усмихна, от което белегът му се изкриви, и плесна с ръцете си с ръкавици. По униформата му имаше достатъчно отличителни знаци и медали, които да го потопят на дъното на океана. Изненадващо, един от нагръдните знаци бе пурпурно-златист, което свидетелстваше, че Киан някога е бил герой от войната — макар че ми бе трудно да повярвам, че той е рискувал живота си, за да спаси другарите си. Също така означаваше, че той бе претърпял загуба на крайник. Ръцете му изглеждаха непокътнати, тоест трябва да имаше протеза на крака. Едва доловимият ъгъл, под който се бе наклонил, ми подсказа, че се осланя на левия си крак.
	— Последвайте ме, агент Ипарис. И вие също, капитане — нареди ни Киан. — Един човек иска да се срещне с вас.
	Това трябва да бе човекът, за когото ми спомена командир Джеймсън. Томас ми отправи загадъчна усмивка.
	Киан ни поведе през банкетната зала, минахме през дансинга и се отправихме към плътна, морскосиня завеса, която отделяше голяма част от салона. Поставки с републикански флагове бяха разположени от двете страни на завесата и когато приближихме, видях, че по нея също имаше бледа щампа на знамето.
	Киан отмести завесата, за да минем, и щом пристъпихме навътре, я спусна зад себе си.
	Там имаше дванадесет кадифени стола, подредени в кръг, а на всеки от тях седеше високопоставен военен в пълна униформа с черен цвят, рамената им бяха окичени с бляскави златни пагони и отпиваха от фини чаши. Разпознах няколко от тях. Някои бяха генерали от бойния фронт, същите, които Томас спомена по-рано. Единият ни забеляза и ни приближи; млад, високопоставен военен вървеше непосредствено след него. Но когато те напуснаха кръга, останалите от групата станаха на крака и се поклониха към тях.
	По-възрастният военен бе висок, с посивяваща около слепоочията коса и ясно очертана брадичка. Кожата му имаше блед и нездрав вид. На дясното си око имаше монокъл с позлатена рамка. Киан бе застанал мирно и когато Томас пусна ръката ми, видях, че и той зае същата поза. Мъжът махна с ръка и всички застанаха в позиция свободно. Едва сега го разпознах. Изглеждаше по-различно на живо, отколкото на портретите си или по градските джъмботрони, където кожата му бе с много по-топли цветове и без бръчки. Успях също така да различа бодигардовете, разпръснати сред останалите високопоставени военни.
	Това бе нашият Електор Примо.
	— Вие трябва да сте агент Ипарис. — Устните му се повдигнаха нагоре, докато го гледах със слисано изражение, но усмивката му не бе топла. Той хвана ръката ми и бързо и здраво я стисна. — Тези джентълмени ми разказват чудесни неща за вас. Казват, че сте феномен. И по-важното, че сте натикали един от най-противните престъпници зад решетките. Затова реших, че ще е уместно да ви поздравя лично. Ако имаше повече родолюбиви млади хора като вас, с остри като вашия умове, щяхме да сме спечелили войната срещу колониите много отдавна. Съгласни ли сте?
	Той направи пауза, за да огледа останалите, и всички изразиха тихо съгласието си.
	— Поздравявам ви, скъпа моя.
	Преклоних глава.
	— Огромна чест е да се срещна с вас, сър. С огромна радост, Електор, правя всичко по силите си за нашата страна. — Изумена съм колко спокоен бе гласът ми.
	Електорът посочи младия военен до себе си.
	— Това е синът ми, Андън. Днес е двадесетият му рожден ден, затова реших да го взема тук на това прекрасно тържество.
	Обърнах се към Андън. Той приличаше много на баща си, бе висок (метър и осемдесет и осем) и внушителен, с черна къдрава коса. Подобно на Дей, и той имаше азиатска кръв. Но за разлика от момчето престъпник очите му бяха зелени и изглеждаше неуверен. Сложил си бе бели пилотски ръкавици „Кондор“ със златиста обшивка, което значеше, че вече бе завършил обучението си за боен летец. Левичар. Златните копчета на ръкавите на черното сако на военния му смокинг бяха гравирани с герба на Колорадо. Което означаваше, че бе родом оттам. Алена жилетка, двоен ред копчета. За разлика от Електора, той предпочиташе да се обръщат към него със званието му от военновъздушните сили.
	Андън се усмихна на погледа ми, който се задържа дълго върху него, направи безупречен поклон и ме хвана за ръката. Вместо да я стисне, както направи Електорът, той я повдигна към устните си и я целуна от горната страна. Смутих се от това колко силно тупти сърцето ми.
	— Агент Ипарис. — За миг погледът му се спря върху мен.
	— Приятно ми е да се запознаем — отвърнах аз, като се колебаех какво още да добавя.
	— Синът ми ще се кандидатира за длъжността на Електор в края на пролетта. — Електорът се усмихна на Андън, който се поклони. — Вълнуващо, нали?
	— В такъв случай му желая много късмет на изборите, макар че съм убедена, че няма да му е нужен.
	Електорът се засмя.
	— Благодаря ви, мила моя. Това е всичко засега. Моля ви, агент Ипарис, забавлявайте се тази нощ. Надявам се, отново да имаме възможност да се срещнем.
	След това се обърна да си ходи, а Андън вървеше непосредствено след него.
	— Свободни сте — извика Електорът на тръгване.
	Киан ни изведе от пространството зад завесата в главната бална зала. Отново можех да си поема дъх.


	_01:00 часа. Рубинен сектор_
	_23°С на закрито_
	След края на празненството Томас ме изпрати обратно до апартамента ми, без да пророни и дума. Спря се за момент пред вратата ми.
	Аз първа наруших мълчанието.
	— Благодаря. Беше забавно.
	Томас кимна.
	— Да. Никога не съм виждал командир Джеймсън толкова горда от някой от войниците си. Ти си златното момиче на републиката. — Но след това той отново замълча.
	— Добре ли си? — попитах го.
	— Ммм? О, нищо ми няма. — Томас прокара ръка през зализаната си коса. Гел полепна по ръкавицата му. — Не знаех, че синът на Електора ще бъде там.
	Видях загадъчна емоция, изписана в очите му — гняв? Завист? Тя помрачи лицето му и му придаде лошо изражение.
	Игнорирах я.
	— Срещнахме се лично с Електора. Можеш ли да повярваш? На това му викам успешна вечер. Радвам се, че ти и командир Джеймсън ме убедихте да си облека нещо изискано.
	Томас ме огледа. Не изглеждаше доволен.
	— Джун, исках да те попитам… — Той се поколеба. — Когато беше там при Дей в Езерния сектор, той целуна ли те?
	Забавих се с отговора. Микрофонът ми. Ето как бе разбрал — микрофонът ми се бе включил, когато се целунахме, или пък не съм го изключила правилно. Срещнах погледа на Томас.
	— Да — отговорих твърдо аз, — целуна ме.
	Емоцията се върна в очите му.
	— Защо мислиш, че го направи?
	— Може би ме намираше за привлекателна. Но най-вероятно, защото беше пил някакво евтино вино. Не се възпротивих. Не исках да излагам на риск мисията, след като бях стигнала толкова далеч.
	За миг останахме смълчани. След това, преди да мога да възразя, ръката на Томас докосна брадичката ми и той се наведе, за да ме целуне по устните.
	Отдръпнах се, преди устата му да докосне моята — но сега ръката му бе зад врата ми. Изненадах се от това колко отвратена се почувствах. Пред себе си виждах само един човек, чиито ръце бяха изцапани с кръв.
	Томас ме изгледа продължително и чак тогава ме пусна и се отдръпна. В очите му се четеше недоволство.
	— Лека нощ, госпожице Ипарис.
	Той бързо тръгна надолу по коридора, преди аз да успея да отговоря. Преглътнах. Определено нямаше да си имам неприятности, ако продължавах да играя роля, докато обикалям улиците, но не бе нужно човек да е гений, за да види колко разстроен бе Томас. Чудех се дали ще предприеме някакви действия във връзка с тази информация и ако бе така, какви щяха да са те.
	Следях го, докато изчезна от погледа ми, после отворих вратата и бавно пристъпих вътре.
	Оли ме посрещна ентусиазирано. Помилвах го и го оставих да излезе във вътрешния двор, след което съблякох несиметричната си рокля и се вмъкнах под душа. Когато приключих, надянах черен потник и шорти.
	Напразно се опитвах да заспя. Днес се случиха твърде много неща. Разпитът на Дей, срещата с Електор Примо и сина му, а след това и Томас. Мястото, където бе убит Метиъс, се връщаше в мислите ми — но докато отново си го припомнях наум, лицето на брат ми се преобразяваше в това на майката на Дей. Разтърках натежалите си от умора очи. В съзнанието ми цареше пълен хаос от информация, която то се опитваше да обработи, и всеки път се оплиташе някъде по средата. Опитах се да си представя мислите си като блокове от данни, подредени в добре оформени малки кутийки, всяка, от които бе съвсем ясно класифицирана. Тази нощ шаблонът обаче не придоби смисъл, а и аз бях твърде уморена, за да го проумея. Апартаментът ми се струваше празен и чужд. Сякаш самите улици на Езерния ми липсваха. Очите ми се отклоняваха към сандъчето под бюрото ми, пълно с 200 000 банкноти, които получих за залавянето на Дей. Знаех, че трябва да ги сложа на някое по-безопасно място, но не можех да се заставя да ги докосна. След известно време станах от леглото, напълних си чаша с вода и отидох на компютъра. Ако нямаше да спя, то поне да продължа да пресявам миналото и доказателствата за Дей.
	Прокарах пръст по монитора, отпих малко вода и въведох кода си за разрешен достъп до интернет. Отворих файловете, които командир Джеймсън ми бе препратила. Те бяха пълни със сканирани документи, снимки и статии от вестници. Всеки път, когато разглеждах подобни материали, чувах гласа на Метиъс в ума си.
	_„Някои от нашите технологии са били усъвършенствани_ — обясняваше ми той. — _Преди наводненията, преди хиляди центрове с данни да бъдат унищожени.“_ Метиъс въздъхваше фалшиво, след което ми намигваше: _„Май не е толкова лошо, че си водя дневниците на ръка, а?“_
	Прегледах бегло информацията, която вече бях изчела, и започнах с новите документи. Умът ми огледа и организира детайлите.
C>
	Име в акта за раждане: Даниел Алтън Уинг
	Години/Пол: 15/М
	Първоначално обявен за починал на 10-годишна възраст
	Ръст: 177 см
	Тегло: 66 кг
	Кръвна група: 0
	Коса: Руса, дълга. FFFADL
	Очи: Сини. 3A8EDB.
	Кожа: Е2В279
	Основен етнос: Монголоид
C$
	Интересно. Високо съотношение спрямо това, което са ни учили в училище за една вече несъществуваща страна.
C>
	Вторичен етнос: Кавказки тип
	Сектор: Езерен
	Баща: Тейлър Арслън Уинг. Починал.
	Майка: Грейс Уинг. Починала
C$
	Умът ми се спря на тази информация за секунда. Отново си представих жената, сгърчена на улицата в собствената й кръв, след което бързо се отърсих от това видение.
C>
	Братя и сестри: Джон Сурен Уинг, 19/М
	Идън Батаар Уинг, 9/М
C$
	И после следваха страници връз страници, описващи подробно предишните престъпления на Дей. Опитах се да ги прегледам колкото мога по-бързо, но накрая нямаше как да не се спра на последното.
C>
	Жертви: Капитан Метиъс Ипарис
C$
	Затворих очи. Оли изскимтя в краката ми, сякаш знаеше какво чета, след което си навря носа в крака ми. Разсеяно сложих ръка върху главата му.
	_Не съм убил брат ти_, бяха думите му. _Но ти уби майка ми. Защото може лично ти да си натиснала спусъка._
	Заставих се да премина на друг документ. Вече бях запомнила доклада за злодеянието и отзад напред, така или иначе.
	И тогава нещо привлече вниманието ми. Поизправих се на мястото си. Документът пред мен показа резултата от изпитанието на Дей. Сканиран лист хартия с огромен червен печат отгоре, много по-различен от светлосиния печат, който бях видяла на моя резултат.
C>
	ДАНИЕЛ АЛТЪН УИНГ
	РЕЗУЛТАТ: 674/1500
	ИЗПИТАНИЕТО Е НЕУСПЕШНО
C$
	Нещо в това число ми се стори нередно… 674? Никога не съм чувала някой да е получавал толкова нисък резултат. Един човек, когото познавах от началното училище, наистина не успя да вземе изпитанието, което беше неизбежно, но резултатът му бе близък до 1000. Повечето неуспешни резултати бяха с актив от около 890. Или 825. Винаги над 800. И това бяха децата, от които се очакваше да се провалят, тези, които не внимаваха или нямаха умствени възможности.
	Но 674?
	— Той е твърде умен, за да има такъв резултат — измърморих под носа си. Отново прочетох документа, в случай че бях пропуснала нещо. Но числото все още бе там. Невъзможно. Дей говореше изискано и логично и може да чете и пише. Би трябвало да е преминал успешно частта от изпитанието, в което му провеждат интервю. Той бе най-пъргавият човек, когото някога съм срещала — би трябвало да е преминал физическия тест от изпитанието с отличен. С високи резултати в тези секции не би било възможно да получи резултат по-нисък от 850, който все пак бе неуспешен, но по-висок от 674. Би получил 850, само ако е оставил цялата част от писмената секция празна.
	Командир Джеймсън няма да ми се зарадва особено — помислих си аз. Отворих търсачката и посочих един класифициран URL*.
	[* Унифициран локатор на ресурси. — Б.пр.]
	Финалните резултати за изпитанието бяха общоизвестни, но действителните документи никога не биват разкривани — дори и пред криминални следователи. Но моят брат беше Метиъс и ние никога не сме имали проблем да намерим начин да проникнем в базата с данни на изпитанието чрез неговите хакове. Затворих очи и си повторих наум това, което ме бе учил.
	_Установи каква е операционната система и се сдобий със суперпотребителски привилегии. Виж дали имаш достъп до дистанционната система. Познавай целта си и гарантирай сигурността на твоята машина._
	След около час сканиране, открих отворен порт в системата и си присвоих суперпотребителските привилегии. Сайтът изпиука веднъж, преди да покаже самотния панел на търсачка. Безшумно изписах името на Дей върху бюрото си.
	_ДАНИЕЛ АЛТЪН УИНГ_
	Появи се първата страница от документа за изпитанието му. Резултатът бе 674/1500. Отидох на следващата страница. Отговорите на Дей. Някои от въпросите бяха с многовариантни отговори, докато други изискваха да бъдат написани по няколко изречения. Прегледах набързо всичките тридесет и две страници, преди да стигна до един много странен извод.
	Липсваха бележки в червено. Всъщност нито един от отговорите му не бе маркиран. Неговото изпитание изглеждаше неопетнено чисто като моето.
	Върнах се обратно на първата страница. След това внимателно изчетох всеки въпрос и отговорих наум. Отне ми около час, за да премина през всичките.
	Всеки отговор съвпадна.
	Когато стигнах до края на документа от изпитанието му, видях отделните резултати за секциите от интервюто и физическия тест. И двата бяха перфектни. Единственото странно нещо бе една кратка забележка, записана до резултата от интервюто: _Внимание_.
	Дей не се бе провалил на изпитанието си. Дори не е бил близо до това. Всъщност той бе получил същия резултат като мен: 1500/1500. Вече не бях единственият феномен на републиката с перфектен резултат.


>>	Дей

	— Изправи се на крака. Време е.
	Прикладът на пушка ме сръга в ребрата. Бях внезапно изтръгнат от сън, изпълнен с видения — майка ми ме съпровождаше до началното училище, виждах кървящите ириси на Идън и червения номер под верандата ни. Два чифта ръце ме изправиха, преди погледът ми да се фокусира, и аз изкрещях, когато раненият ми крак се опита да поеме част от тежестта ми. Не вярвах, че е възможно да ме боли по-силно от вчера, но се случи. Тес внезапно се появи пред очите ми. Когато зрението ми се изостри, видях, че под превръзката кракът ми бе подут. Исках отново да изкрещя, но устата ми бе твърде пресъхнала.
	Войниците ме издърпаха от килията. Командирът, който ме посети предния ден, ни чакаше в коридора и когато ме видя, се усмихна.
	— Добро утро, Дей — поздрави тя. — Как си?
	Не отговорих. Един от войниците се спря и бързо й отдаде чест.
	— Командир Джеймсън — обърна се към нея той, — готови ли сте да пристъпим към произнасяне на присъдата му?
	Командирът кимна.
	— Последвайте ме. И му запушете устата, ако обичате. Не искаме той да крещи мръсотии през цялото време, нали?
	Войникът отдаде чест отново, след което напъха парцал в устата ми.
	Проправихме си път през дългите коридори. Отново минахме покрай двойната врата с червения номер, после покрай няколко врати под засилена охрана и други с големи стъклени панели. Виеше ми се свят. Трябваше по някакъв начин да потвърдя предположението си, трябваше да има начин да говоря с някого. Чувствах се слаб от дехидратацията, а от болката ми се гадеше.
	От време на време виждах човек в някоя от стаите със стъклени панели, окован за стената, и чувах крясъците му. По дрипавата униформа разпознавах, че е военнопленник от колониите. Ами ако Джон бе в някоя от тези стаи? Какво ли щяха да му сторят?
	След като измина, както ми се струваше, цяла вечност, ние влязохме в огромна главна зала с висок таван. Отвън тълпа скандираше нещо, но аз не можех да чуя думите. Редица от войници бе застанала пред вратите, които водеха към фасадата на сградата.
	И тогава войниците се отдръпнаха встрани — намирахме се отвън. Дневната светлина ме заслепи и чувах виковете на стотици хора. Командир Джеймсън вдигна ръка, след което се обърна надясно, докато войниците ме завлякоха върху една платформа. Сега най-после виждах къде се намирам. Бях пред сграда в центъра на „Батала“, военния сектор на Лос Анджелис. Огромната тълпа бе дошла да ме види, а един също толкова многоброен взвод от въоръжени войници бяха направили кордон около нея и я охраняваха. Нямах представа, че толкова много хора желаят да ме видят на живо в този ден. Вдигнах глава колкото се може по-нависоко и забелязах джъмботроните, поставени на околните сгради. На всеки от тях се виждаше лицето ми в близък кадър, съпътстван с безумни новинарски заглавия.
C>
#	Прословутият престъпник, познат като Дей, е арестуван.
#	Процесът е днес пред резиденция Батала.
#	Опасна напаст за обществото най-сетне заловен.
#	Тийнейджърът ренегат, познат като Дей, твърди, че работи сам. Няма връзка с патриотите.
C$
	Взрях се в лицето си, което показваха по джъмботроните. То бе посиняло, кърваво и апатично. Ярка ивица кръв бе изцапала дебел кичур от косата ми и я бе оцветила в тъмночервено на пластове. Сигурно имах рана на скалпа си.
	За момент изпитах доволство, че майка ми не е жива, за да ме види в подобен вид.
	Войниците ме изтикаха към издигнат циментов блок в центъра на платформата. Вдясно от мен съдия, облечен в аленочервена роба със златни копчета, бе застанал в очакване зад някакъв подиум. Командир Джеймсън бе до него, а вдясно от нея — Момичето. То отново бе нагиздено в пълна бойна униформа, застанало хладнокръвно и нащрек. Безизразното му лице бе обърнато към тълпата — но веднъж, само веднъж, то се обърна да ме погледне, преди бързо да отмести очи.
	— Ред! Моля, въведете ред сред тълпата — изпука гласът на съдията през високоговорителите на джъмботроните, но хората продължаваха да викат и войниците ги изтикваха назад. Цялата предна редица бе задръстена от репортери, с протегнати към мен камери и микрофони.
	Най-накрая един от войниците изрева команда. Погледнах го. Това бе младият капитан, който застреля майка ми. Войниците му стреляха няколко пъти във въздуха. Това усмири тълпата. Съдията изчака няколко секунди, за да се увери, че пазят тишина, след което намести очилата си.
	— Благодаря ви за съдействието — започна той. — Зная, че днес утрото е доста топло, затова съдебното заседание ще бъде кратко. Както можете да видите, нашите войници са налице, за да напомнят на всички вас да запазите спокойствие по време на съдебната процедура. Нека да започна с официалното съобщение, че на двадесет и първи декември в осем и тридесет и шест сутринта, стандартно океанско време, петнадесетгодишният престъпник, известен като Дей, бе заловен и задържан във военния арест.
	Избухнаха мощни овации. Но колкото и очаквана да бе тази реакция от моя страна, чух и още нещо, което ме изненада. Освирквания. Някои — мнозина — от хората в тълпата не бяха вдигнали юмруци във въздуха. Охраняващите улиците полицаи приближиха до неколцина от по-шумните протестиращи, сложиха им белезници и ги отведоха настрана.
	Един от войниците, който ме държеше, ме удари по гърба с пушката си. Паднах на колене. В мига, в който раненият ми крак се удари в цимента, изкрещях с всичка сила. Звукът бе заглушен от парцала, с който бе запушена устата ми. Болката ме заслепи — подутият ми крак трепереше от удара и усещах как нови струйки кръв бликват по превръзката ми. За малко не се катурнах, преди войниците да успеят да ме хванат. Когато погледнах към Момичето, видях, че то потрепва при вида ми и свежда очи към земята.
	Съдията не обърна внимание на суматохата. Той започна да изрежда престъпленията ми и заключи:
	— Като се вземат предвид предишните углавни престъпления, по-конкретно, нарушенията към славната нация на републиката, върховният съд на Калифорния утвърждава следната присъда. С настоящата Дей е осъден на смърт…
	Тълпата отново избухна. Войниците я обуздаха.
	— … чрез разстрел и ще бъде изпълнена след четири дни, на двадесет и седми декември, в шест часа следобед, стандартно океанско време, на запазено в тайна място…
	_Четири дни. Как ще успея да спася братята си преди това?_
	Повдигнах глава и насочих поглед към тълпата.
	— … ще бъде излъчена на живо из целия град. Подканваме гражданите да бъдат предпазливи за възможни криминални деяния, които могат да се случат преди и след събитието…
	_Те ще ме екзекутират за назидание на останалите._
	— … и да докладват за всякакви подозрителни дейности незабавно на охраняващите улиците полицаи или в най-близкото полицейско управление. С това официално закривам съдебното заседание. — Съдията се изправи и слезе от подиума.
	Тълпата продължи да се блъска във войниците. Хората крещяха, викаха и освиркваха. Усетих как ме изправят отново на крака. Преди да ме въведат в резиденция „Батала“, успях да хвърля последен поглед към Момичето, което ме гледаше втренчено. Изражението му изглеждаше равнодушно… но зад него проблясна нещо. Същата емоция, която бе изписана по лицето му, преди да научи самоличността ми. Тя бе там само за миг и после изчезна.
	_Би трябвало да те мразя за това, което стори_ — помислих си аз. Но погледът му не ми позволяваше.
	След произнасянето на присъдата командир Джеймсън не позволи на войниците си да ме отведат обратно в килията. Вместо това влязохме в асансьор, който се задвижва от огромни зъбчати колела и вериги, и се качихме един етаж нагоре, после още един и още един. Асансьорът ни отведе до покрива на резиденция „Батала“, висока дванадесет етажа, където сенките от заобикалящите сгради не ни предпазваха от слънцето.
	Командир Джеймсън заведе войниците до плоска, кръгообразна платформа по средата на покрива, върху която бе отпечатан републиканският печат, а върволица от тежки вериги бяха окачени по края й. Момичето вървеше най-отзад. Все още усещах погледа му, вперен в гърба си. Когато стигнахме центъра на кръга, войниците ме принудиха да остана на място, докато завързват окованите ми ръце и крака за веригите.
	— Ще го държите тук два дни — нареди командир Джеймсън.
	Слънцето вече бе замъглило зрението ми и светът изглеждаше окъпан в мъгла от искрящи диаманти. Войниците ме пуснаха. Рухнах на земята върху ръцете и здравото си коляно, а веригите издрънчаха, докато падах.
	— Агент Ипарис, вие отговаряте за задачата. Проверявайте го от време на време и се уверете, че няма да умре преди датата за екзекуцията му.
	Момичето отговори с тънък глас:
	— Да, госпожо.
	— Разрешено му е да пие по една чаша вода на ден. Една хранителна дажба. — Командирът се усмихна, след което пристегна ръкавиците си. — Ако желаеш, прояви творчество, когато му ги даваш. Обзалагам се, че можеш да го накараш да те моли за тях.
	— Да, госпожо.
	— Добре. — Командир Джеймсън се обърна към мен за последно: — Изглежда, че най-сетне си се научил да се държиш прилично. По-добре късно, отколкото никога.
	След това тя тръгна да си ходи и изчезна в асансьора заедно с Момичето, а останалите войници останаха на пост.
	Следобедът бе спокоен.
	Ту губех съзнание, ту се съвземах. Раненият ми крак пулсираше заедно с ударите на сърцето ми, понякога бързо, друг път бавно, понякога толкова силно, че ми се струваше, че ще припадна. Устните ми се напукваха при всяко движение. Опитах се да помисля затова къде би могъл да е Идън — в лабораторията на Централната болница, в медицинското отделение на резиденция „Батала“, или във влак, който се е насочил към бойния фронт. Щяха да го държат жив — в това бях сигурен. Републиката нямаше да го убие, преди това да стори заразата.
	Колкото до Джон… Можех само да гадая какво бяха сторили с него. Може да го държаха жив, в случай че решат да изтръгнат още информация от мен. Може би и двамата щяхме да бъдем екзекутирани по едно и също време. Или той вече бе мъртъв. Нова болка прониза гърдите ми. Отново си спомних деня, в който се явих на изпитанието, когато Джон бе дошъл да ме прибере и видя как ме качват във влака заедно с останалите, които се бяха провалили. След като избягах от лабораторията и си създадох навика да наблюдавам семейството си от разстояние, понякога виждах Джон, седнал на масата ни за хранене, уловил глава с ръце, да ридае. Той никога не го е казвал на глас, но мислех, че се обвинява за случилото се с мен. Че смята, че е трябвало да ме защитава по-добре. Да ми помага да уча повече. _Нещо, каквото и да е._
	Все още имаше време да ги спася, ако успеех да избягам. Все още можех да използвам ръцете си. И имах един здрав крак. Все още можех да го направя… само да знаех къде са те…
	Светът ту се проясняваше, ту избледняваше. Главата ми се свлече на циментената площадка, а ръцете ми лежаха неподвижно върху веригите. Спомени от деня на изпитанието минаха през съзнанието ми.
	Стадионът. Другите деца. Войниците, които пазеха всеки вход и изход. Кадифените въжета, които ни отделяха от децата на богатите семейства.
	Физическият тест. Писменият изпит. Интервюто.
	За интервюто повече от всичко друго. Спомних си колектива от експерти, който ме разпитваше — група от шестима психиатри, — и длъжностното лице, което ги ръководеше, мъжът на име Киан, чиято униформа бе окичена с медали. Той задаваше повечето въпроси.
	_Каква е националната клетва на републиката? Добре, много добре. В училищния доклад тук се казва, че обичаш история. През коя година официално е създадена републиката? Какво обичаш да правиш в училище? Да четеш… да, много хубаво. Веднъж учител е докладвал, че си се промъкнал в зоната с ограничен достъп в библиотеката и си търсил стари военни текстове. Можеш ли да ми кажеш защо си го направил? Какво смяташ за нашия прославен Електор Примо? Да, той наистина е добър човек и велик лидер. Но ти бъркаш, като го наричаш с тези думи, моето момче. Той не е човек като теб и мен. Правилният начин да се обръщаш към него е „нашият прославен баща“. Да, приемам извиненията ти._
	Въпросите му продължиха цяла вечност, десетки, стотици от тях, всеки следващ упражняващ все по-голям натиск, докато накрая не бях сигурен защо съм отговорил по съответния начин. Киан си бодеше бележки в доклада за интервюто ми през цялото време, докато един от асистентите му записваше събеседването с миниатюрен микрофон.
	Смятах, че съм отговорил достатъчно добре. Поне внимавах — казвах неща, които ще му се понравят.
	Но тогава ме качиха във влака, а той ни откара до лабораторията.
	Споменът ме накара да потреперя, дори когато слънцето прежуряше и препичаше кожата ми до болка.
	_Трябва да спася Идън_ — повтарях си аз. — _Идън става на десет… след един месец. Когато се възстанови от заразата, ще трябва да се яви на изпитанието…_
	Имах чувството, че кракът ми ще пръсне превръзката и ще се издуе с размерите на покрива.
	Изминаха часове. Загубих представа за времето. Войниците се редуваха на смени. Слънцето измести позицията си.
	И тогава, точно когато огненото кълбо започна милостиво да залязва, видях една фигура да се появява откъм асансьора и да се запътва към мен.


>>	Джун

	Едва разпознах Дей, макар че бяха изминали само седем часа от произнасянето на присъдата му. Той бе сгърчен в центъра на печата на републиката. Кожата му изглеждаше по-тъмна, а косата — напълно сплъстена от потта. Засъхнала кръв все още бе полепнала по един дълъг кичур, сякаш сам е решил да го боядиса. Сега кичурът бе почти черен. Дей обърна глава към мен, докато приближавах. Не бях сигурна дали ме вижда обаче, защото слънцето не бе залязло напълно и го заслепяваше.
	_Още един феномен — и то необикновен._ Срещала съм други природно надарени хора преди, но никога такъв, когото републиката е решила да запази в тайна. При това е изкарал перфектен резултат на изпитанието.
	Един от войниците, който стоеше до кръглата платформа, ми отдаде чест. Бе потен, а корковият му шлем не предпазваше кожата му от слънцето.
	— Агент Ипарис — поздрави ме той. Акцентът му бе на човек от Рубинения сектор, а редицата копчета на униформата му бяха току-що излъскани. Явно обръщаше внимание на детайлите.
	Погледът ми обходи останалите войници, преди отново да се спре на него.
	— Всички сте свободни засега. Кажи на хората си да пият вода и да стоят известно време на сянка. И предай на заместниците ви да дойдат рано.
	— Да, госпожо. — Войникът събра петите, преди да изкрещи заповед „Свободно!“ на останалите.
	Когато напуснаха, останах сама с Дей, махнах наметалото си и коленичих, за да виждам по-добре лицето му. Като ме видя, присви очи, но остана безмълвен. Устните му бяха толкова напукани, че тънка струйка кръв се бе стекла по брадичката му. Бе твърде слаб, за да говори. Погледнах ранения му крак. Бе много по-зле, отколкото сутринта, което не бе учудващо, и се бе подул. Явно се бе инфектирал. Кръв се процеждаше по краищата на превръзката.
	Разсеяно докоснах прободната рана на собствения си хълбок. Вече не ме болеше толкова силно.
	_Трябва да прегледаме крака му._ Въздъхнах, след което откачих манерката, която висеше на колана ми.
	— Ето. Пийни малко вода. Все още не ми е позволено да те оставя да умреш. — Капнах вода по устните му. Първоначално той се сепна, но след това отвори уста и ме остави да излея тънка струйка в нея. Изчаках го да преглътне (отне му цяла вечност) и му позволих да изпие още една глътка.
	— Благодаря — прошепна той. Изсмя се дрезгаво. — Предполагам, че вече можеш да тръгваш.
	Огледах го за момент. Кожата му бе изгоряла, а лицето потънало в пот, но очите му все още бяха живи, макар и леко замъглени. Внезапно си спомних първия път, когато го видях. Имаше прах навсякъде… и от него се появи това красиво момче с най-сините очи, които някога бях виждала, и ми подаде ръка, за да ми помогне да се изправя на крака.
	— Къде са братята ми? — прошепна той. — И двамата ли са живи?
	Кимнах.
	— Да.
	— А Тес невредима ли е? Никой ли не я е арестувал?
	— Не, доколкото ми е известно.
	— Какво ще правят с Идън?
	Спомних си думите на Томас, че генералите от бойния фронт са отишли да го видят.
	— Не зная.
	Дей извърна глава настрана и затвори очи. Концентрира се върху дишането си.
	— Ами недейте да ги убивате — измърмори той. — Те не са направили нищо… а Идън… той не е лабораторен плъх, нали знаеш. — Дей остана безмълвен за минута. — Така и не научих името ти. Предполагам, че сега вече не е кой знае колко важно, нали? Ти вече знаеш моето.
	Изгледах го втренчено.
	— Името ми е Джун Ипарис.
	— Джун — промълви Дей. Почувствах топлина, когато видях устните му да произнасят името ми. Той се обърна към мен. — Джун, съжалявам за брат ти. Не знаех, че нещо ще му се случи.
	Обучавана бях да не вярвам на думите на пленници — знаех, че лъжат, че ще кажат всичко, за да те уязвят. Но усещах, че този път беше различно. Звучеше толкова истински. _Ами ако казваше истината? Ами ако нещо друго се бе случило с Метиъс в онази нощ?_ Поех дълбоко въздух и се заставих да погледна надолу. Логиката над всичко, повтарях си аз.
	— Хей. Сега си спомних още нещо. Отвори отново очи и ме погледни.
	Послуша ме. Наведох се и го погледнах внимателно. Да, все още бе там. Онова странно малко петно в едното му око, вълничка в иначе морскосин ирис.
	— Какво е това петно в окото ти? Този дефект?
	Дей се изсмя, преди да бъде завладян от пристъп на кашлица.
	— Този дефект е подарък от републиката.
	— Какво искаш да кажеш?
	Той се поколеба. Опитваше се да подреди мислите си.
	— Бил съм в лабораторията на Централната болница и преди. В нощта, когато се явих на изпитанието. — Той опита да повдигне ръка, за да посочи окото си, но веригите издрънчаха една в друга и дръпнаха ръката му обратно долу. — Инжектираха ми нещо.
	Намръщих се.
	— В нощта на десетия ти рожден ден ли? Какво си правил в лабораторията? Би трябвало да си на път към трудовите лагери.
	Дей се усмихна.
	— Мислех, че си умна…
	Очевидно слънцето все още не бе успяло да изсуши напълно мозъка му.
	— Ами старата ти контузия на коляното?
	— Твоята република ми завеща и това. В нощта, в която получих дефекта на окото си.
	— Защо й е на републиката да ти причинява тези неща, Дей? Защо им е да увредят човек, получил перфектен резултат от хиляда и петстотин на изпитанието си?
	Това привлече вниманието на Дей.
	— Какви ги говориш? Аз се провалих на изпитанието.
	_Той също не знаеше._ Разбира се, нямаше как да знаеше.
	Сниших гласа си до шепот:
	— Не, не си. Имал си перфектен резултат.
	— Това някакъв номер ли е? — Дей леко премести ранения си крак и потрепери от болка. — Перфектен резултат… ха. Не познавам никой с резултат от хиляда и петстотин.
	Скръстих ръце.
	— Аз го направих.
	Той повдигна вежди към мен.
	— Ти ли? Ти ли си феноменът с перфектния резултат?
	— Да — кимнах към него. — И очевидно и ти си такъв.
	Дей извъртя очи и погледна настрана.
	— Това е абсурдно.
	Свих рамена.
	— Вярвай на каквото искаш.
	— Няма логика. Не би ли трябвало аз да съм в твоята позиция? Не е ли това смисълът на безценното ви изпитание? — Дей изглеждаше така, сякаш искаше да замлъкне, поколеба се, и след това продължи: — Инжектираха ми нещо в окото, което пареше, все едно ме бе ужилила оса. Освен това разрязаха коляното ми. Със скалпел. След това насила ми дадоха някакво лекарство и следващото нещо, което си спомням… е, че лежах в сутерена на болницата в компанията на група трупове. Но не бях мъртъв. — Той отново се изсмя. Смехът му едва се чу. — Страхотен рожден ден.
	Експериментирали са с него. Вероятно за военни цели. Вече бях сигурна в това и от мисълта ми се догади. Взели са микроскопични проби от тъканта на коляното му, а също така и от сърцето и окото му. Коляното: вероятно са искали да изучат необикновените му способности, скоростта и подвижността му. Окото: може би не е било инжекция, а извличане на екстракт, нещо, с което да тестват защо зрението му е толкова силно. Сърцето: дали са му лекарство, за да видят колко може да се забави пулсът му и вероятно са останали разочаровани, когато централният орган на кръвообращението временно е спрял. Тогава са решили, че е умрял. Причината за всичко това ми стана ясна — искали са да развият тези тъканни проби в нещо, не зная какво — хапчета, контактни лещи, всичко, което ще подобри състоянието на войниците ни и ще ги накара да тичат по-бързо, да виждат по-добре или да издържат на по-сурови условия.
	Тези мисли преминаха през главата ми за секунда, преди да успея да ги спра. Невъзможно. Това не следваше линията на републиканските ценности. Защо да прахосаш един феномен по такъв начин?
	Освен ако не са видели нещо опасно в него. Искра на непокорство, бунтарския дух, който притежаваше и сега. Нещо, което ги е накарало да сметнат, че ще е по-рисковано да го образоват, отколкото да пожертват възможностите му за принос към обществото. Миналата година тридесет и осем деца получиха резултат над 1400.
	Може би републиката искаше да го премахне.
	Но Дей не бе просто обикновен феномен. Той бе постигнал перфектен резултат. Какво ги бе обезпокоило толкова силно?
	— Може ли и аз да ти задам един въпрос? Мой ред ли е?
	— Да. — Погледнах към асансьора, където новата смяна пазачи току-що бе пристигнала. Вдигнах ръка и им наредих да останат на място. — Можеш да ме питаш.
	— Искам да знам защо отведоха Идън. Заразата. Знам, че на богатите хора им е лесно — разполагат с нови ваксинации всяка година и с лекарства, от които имат нужда. Но не си ли се чудила… не си ли се питала защо тя никога не изчезва? Или защо толкова редовно се завръща?
	Погледът ми се стрелна към него.
	— Какво се опитваш да кажеш?
	Дей успя да съсредоточи погледа си върху мен.
	— Това, което се опитвам да кажа… вчера, когато ме изкараха от килията ми, видях онази червена нула, щампована върху някаква двойна врата в резиденция „Батала“. Виждал съм подобни числа също и в Езерния. Защо се появяват в бедняшките сектори? Какво правят те там — какво вливат в тези сектори?
	Присвих очи.
	— Мислиш, че републиката умишлено трови хора ли? Дей, навлизаш в опасна територия.
	Но той не спря. Вместо това тонът му стана по-настоятелен.
	— Затова им е необходим Идън, нали? — прошепна Дей. — За да видят резултатите от мутиралия вирус на заразата!
	— За да предотвратят разпространението на заразата, чийто приносител е той.
	Дей се изсмя, но това предизвика нов пристъп на кашлица.
	— Не. Те го използват. Използват го. — Гласът му притихна. — Използват го…
	Очите му натежаха. Усилието да говори го бе изтощило.
	— Не си на себе си — казах аз. Но докато допирът на Томас сега ми бе противен, не изпитах същото отвращение към Дей. А би трябвало. Но чувството така и не се появи. — Подобна лъжа се счита за предателство към републиката. Освен това защо Конгресът би позволил подобно нещо?
	Дей не сваляше очи от мен. И точно когато реших, че е изгубил силата да ми отвърне, гласът му прозвуча още по-настоятелно:
	— Помисли върху следното. Откъде знаят какви ваксини да ви дават всяка година? Те винаги вършат работа. Не мислиш ли, че е странно как правят ваксина, която действа срещу току-що появила се зараза? Как успяват да предвидят коя имунизация ще им е нужна?
	Присвих колена и седнах на петите си. Никога не съм си задавала въпроси за ежегодните ваксинации, които ни задължават да си правим — никога не съм имала причини да се съмнявам в тях. А и защо да имам? Баща ми работеше зад онази двойна врата, работеше толкова упорито да открие нов начин да се бори със заразата. Не. Не можех да слушам повече. Вдигнах наметалото си от пода и го мушнах под мишница.
	— Само още едно нещо — прошепна Дей, докато се изправях. Погледнах надолу към него. Очите му пламтяха и бяха вперени в мен. — Смяташ, че отиваме в трудови лагери, ако се провалим на изпитанието ли? Джун, единствените трудови лагери са моргите в сутерените на болниците.
	Не посмях да се бавя повече. Вместо това се отдалечих от платформата, отдалечих се от Дей. Но сърцето ми блъскаше в гърдите. Войниците, които чакаха до асансьора, заеха още поизправена позиция, когато приближих. Постарах се лицето ми да добие гневно изражение.
	— Свалете му веригите — заповядах на един от войниците. — Отведете го до болничното отделение и се погрижете за крака му. Дайте му малко храна и вода. Иначе няма да изкара нощта.
	Войникът ми отдаде чест, но аз не си дадох труда да го погледна, преди да затворя вратата на асансьора.


>>	Дей

	Отново сънувах кошмари. Този път свързани с Тес.
	Тичах по улиците на Езерния. Тес тичаше някъде пред мен, но не знаеше къде съм аз. Забиваше ту наляво, ту надясно, като отчаяно се опитваше да зърне лицето ми, но откриваше само непознати, улични полицаи и войници. Повиках я. Но краката ми едва се движеха, сякаш газех в гъста тиня.
	_Тес! Тук съм, точно зад теб съм!_
	Тя не можеше да ме чуе. Гледах безпомощно как се изпречва право пред някакъв войник и когато се опита да отстъпи, той я сграбчи за ръката и я бутна на земята. Изкрещях нещо. Войникът вдигна пистолета си и го насочи към Тес. Тогава видях, че това не беше тя, а майка ми, която лежеше в локва кръв. Опитах се да изтичам при нея. Но вместо това останах скрит зад комина на покрива, приклекнал като някой страхливец. Аз бях виновен за смъртта й.
	Внезапно отново се озовах в лабораторията на болницата; докторите и медицинските сестри бяха надвиснали над мен. Ослепителната светлина ме накара да присвия очи. Болка премина през крака ми. Искаха да ми разрежат и отворят коляното, да освободят плътта ми и да разкрият костите под нея, да стържат отгоре й със скалпелите си. Извих гърба си и изкрещях. Една от сестрите се опита да ми попречи да се надигна. Ръката, която размахах във въздуха, събори хирургическа тавичка.
	— Стой мирен! По дяволите, момче, няма да те нараня.
	Отне ми минута, за да се събудя. Размазаната обстановка от болницата се промени и аз осъзнах, че гледам към една флуоресцентна лампа и че лекарят бе надвиснал над мен. Той носеше защитни очила и маска на лицето си. Извиках и се опитах да се изправя мълниеносно. Но бях завързан за операционна маса с чифт колани.
	Лекарят въздъхна и свали маската от устата си.
	— Виж ме само. Превързвам престъпник като теб, вместо да помагам на войници от бойния фронт.
	Огледах се объркано. Покрай стените на болничната стая се бяха наредили пазачи. Медицинска сестра почистваше окървавени инструменти в мивката.
	— Къде съм?
	Лекарят ми хвърли нетърпелив поглед.
	— Намираш се в болничното отделение на резиденция „Батала“. Агент Ипарис е заповядала да се погрижа за крака ти. Очевидно не ти е позволено да умреш преди официалната ти екзекуция.
	Повдигнах глава и погледнах крака си. Чиста превръзка покриваше раната ми. Когато се опитах леко да помръдна крака си, с изненада забелязах, че болката бе много по-слаба отпреди. Хвърлих поглед към доктора.
	— Какво направихте?
	Той просто сви рамена, махна ръкавиците си и започна да мие ръцете си на една от мивките.
	— Позакърпих те малко. Ще можеш да стоиш на крака на екзекуцията си. — Той замлъкна за миг. — Не знам дали точно това искаш да чуеш.
	Отпуснах се обратно върху медицинската носилка и затворих очи. Изпитах такова облекчение от отслабналата болка в крака ми, че се опитах да се насладя на мига, но откъслечни късчета от кошмара все още се лутаха в ума ми твърде пресни, за да мога да ги отблъсна. Къде ли бе сега Тес? Справяше ли се без някой, който да й пази гърба? Тя бе късогледа. Кой щеше да й помага, когато не може да различи сенките през нощта?
	Колкото до майка ми… не бях достатъчно силен, за да мисля за нея в момента.
	Някой силно хлопна по вратата.
	— Отворете — извика някакъв мъж. — Командир Джеймсън е тук за да види затворника.
	_Затворникът._ Усмихнах се на това название. Войниците дори не искаха да ме наричат по име.
	Пазачите в стаята едва успяха да отключат вратата и да се отместят от пътя, преди командир Джеймсън да нахлуе. Тя щракна с пръсти.
	— Свалете това момче от медицинската носилка и го оковете във вериги — изрева тя. След това навря пръст в гърдите ми. — Ти. Ти си просто едно хлапе… никога не си ходил в колеж, провалил си се на изпитанието! Как въобще си успявал да надхитриш войниците по улиците? Как успяваш да създаваш толкова много проблеми? — Тя ми се озъби. — Знаех, че ще създаваш повече неприятности, отколкото заслужаваш. Имаш навика да губиш времето на войниците ми. Без да споменавам и тези на няколко други командири.
	Трябваше да стисна зъби, за да се въздържа да й се разкрещя в отговор. Войниците бързо дойдоха до мен и започнаха да откопчават коланите на медицинската носилка.
	До мен лекарят се поклони.
	— Извинете, командире, случило ли се е нещо? Какво става?
	Командир Джеймсън спря вбесения си поглед върху него. Той се отдръпна.
	— Протестиращи пред резиденция „Батала“ — отсече тя. — Атакуват полицаите, които охраняват улицата.
	Войниците ме свалиха от медицинската носилка и ме изправиха на крака. Потрепнах, когато тежестта ми се прехвърли върху болния ми крак.
	— Протестиращи?
	— Да. Размирници. — Командир Джеймсън ме хвана за лицето. — Собствените ми войници бяха повикани за подкрепление, което означава, че програмата ми е напълно провалена. Вече изпратих един от най-добрите си хора тук с разкъсвания по лицето. Кирливи каторжници като теб не знаят как да се отнасят с момчета от нашата армия.
	Командир Джеймсън бутна лицето ми настрана с отвращение и ми обърна гръб.
	— Отведете го — даде заповед тя на войниците, които ме държаха. — Действайте бързо.
	Излязохме от болничната стая. Войници тичаха напред-назад по коридора. Командир Джеймсън продължаваше да притиска ръка до ухото си, слушайки внимателно, след което изкрещя заповеди. Докато ме влачеха към асансьорите, видях няколко големи монитора — поспрях се да им се полюбувам, тъй като не бях виждал в Езерния сектор, — и те излъчваха точно това, за което току-що ни каза командир Джеймсън. Не можех да чуя звука зад кадър, но текстовите заглавия бяха недвусмислени:
C>
#	Безредици пред резиденция „Батала“.
#	Екипи реагират.
#	Очакват се допълнителни нареждания.
C$
	Осъзнах, че това не бе предаване на обществената телевизия. Кадрите показваха площада пред резиденция „Батала“, изпълнен със стотици хора. Различих редицата облечени в черно войници, които се бореха да удържат тълпата близо до предната част на сградата. Други войници тичаха по покриви и первази, като бързаха да заемат позиции с пушките си. Успях да огледам добре някои от протестиращите, докато минавахме покрай последния монитор — тези, които се бяха струпали заедно под уличните лампи.
	Някои от тях бяха боядисали кървавочервена ивица в косите си.
	Пристигнахме пред асансьорите и войниците ме блъснаха вътре.
	Те протестират заради мен. Мисълта ме изпълни с вълнение и ужас. Военните нямаше да оставят нещата на произвола. Щяха да затворят бедняшките сектори изцяло и да арестуват всички размирници на площада.
	Или да ги убият.


>>	Джун

	Когато бях малка, викаха Метиъс да се справя с незначителни размирици, а след това ми разказваше за тях. Историята винаги беше една и съща: около дузина бедняци, обикновено тийнейджъри, създаваха проблеми в един от секторите, разгневени заради карантините срещу заразата или данъците. След няколко хвърлени прахови бомби биваха арестувани и давани под съд.
	Но никога не бях виждала бунт като този — стотици хора рискуваха живота си.
	— Какво им става на тези хора? — попитах Томас. — Те са полудели.
	Стояхме върху издигнатата платформа пред резиденция „Батала“ заедно с цял патрул и бяхме изправени с лице срещу тълпата, докато патрулите на командир Джеймсън отблъскваха назад хората с щитове и палки.
	По-рано бях хвърлила едно око на Дей, докато лекарят оперираше крака му. Чудех се дали е буден и гледа този хаос по мониторите в резиденцията. Надявах се да не е. Мисълта за него — както и обвиненията му срещу републиката за заразите и убийствата на децата, които се провалят на изпитанието, — ме изпълваше с гняв. Извадих пистолета от кобура си. По-добре да е готов за употреба.
	— Виждал ли си нещо подобно досега? — попитах, като се опитах да заставя гласа си да звучи равно.
	Томас поклати глава.
	— Само веднъж. Много отдавна.
	Част от черната му коса бе паднала пред лицето му. Не бе прилежно сресана както обикновено — по-рано сигурно е бил сред тълпата. Едната му ръка се въртеше около закачения на колана му пистолет, докато другата бе отпусната върху преметнатата на рамото му пушка. Не ме поглеждаше. Не ме бе поглеждал право в очите, откакто снощи се опита да ме целуне в коридора.
	— Банда глупаци — отвърна той. — Ако не се отдръпнат скоро, командирите ще ги накарат да съжаляват.
	Хвърлих поглед нагоре и видях няколко командири на един от балконите на резиденция „Батала“. Вече бе твърде тъмно, за да съм сигурна, но не мисля, че командир Джеймсън бе с тях. Знаех обаче, че издава заповеди по микрофона си, защото Томас слушаше внимателно с ръка, притисната до ухото. Но каквото и да казваше тя, то бе предназначено само за Томас и аз нямах никаква представа. Тълпата под нас продължаваше да се блъска. По дрехите им можех да кажа — скъсани ризи и панталони, обувки, които не са чифт, целите в дупки, — че бяха от бедняшките сектори близо до езерото. Тайно се надявах да се разпръснат. Махайте се оттук, преди нещата да са се влошили.
	Томас се наведе над мен и кимна към центъра на тълпата.
	— Виждаш ли онази окаяна групичка?
	Вече бях забелязала това, което ми сочеше, но все пак от учтивост проследих погледа му. Група протестиращи бяха боядисали част от косите си в алено, имитирайки изцапания с кръв кичур на Дей.
	— Лош избор на герой — продължи Томас. — Дей ще е мъртъв след по-малко от седмица.
	Кимнах, но не отвърнах.
	Няколко вика отекнаха от множеството. Един патрул бе заобиколил и стигнал до задната част на площада, бе обградил тълпата и притискаше хората към центъра му. Намръщих се. Не това бе начинът да се справиш с буйстващо множество по протокол. В училище ни учеха, че праховите бомби или сълзотворният газ са предостатъчни за подобна цел. Но от тази практика нямаше и следа — нито един от войниците не носеше противогаз. А сега още един патрул започна да гони скитниците, които се бяха събрали извън площада, където улиците бяха твърде объркани и тесни, за да могат да протестират, както си му е редът.
	— Какво ти каза командир Джеймсън? — попитах Томас.
	Черната му коса падна над очите и скри изражението му.
	— Каза да останем на място и да изчакаме командата й.
	Не правихме нищо още около половин час. Държах едната си ръка в джоба и разсеяно потърквах медальона на Дей. По някакъв начин тълпата ми напомняше на онази от скизбокс схватките. Вероятно тук присъстваха някои от участниците.
	И тогава видях войници да тичат по горната част на сградите около площада. Някои бързо се придвижваха по первазите, докато други бяха подредени в права линия по покривите. Странно. Войниците обикновено имаха черни акселбанти и единичен ред сребърни копчета по куртките си. Отличителните знаци по ръцете им бяха в морскосиньо, червено, сребристо или златисто. Но тези войници нямаха копчета по куртките си. Вместо това бяла резка се спускаше диагонално през гърдите им, а лентите на ръкавите им бяха сиви. Отне ми секунда да осъзная кои са те.
	— Томас. — Потупах го по рамото и посочих нагоре към покривите. — Екзекутори.
	По лицето му нямаше изписана изненада, в очите му не се четеше емоция. Той прочисти гърло.
	— Да, това са те.
	— Какво смятат да правят? — повиших глас. Хвърлих поглед към протестиращите на площада и пак нагоре към покривите. Нито един от войниците не носеше прахови бомби или сълзотворен газ. Вместо това имаха преметнато през рамо оръжие. — Те няма да ги разпръснат, Томас. Готвят им капан.
	Томас ме погледна строго.
	— Остани на мястото си, Джун. Съсредоточи се върху тълпата.
	Докато очите ми останаха фокусирани върху покривите, забелязах командир Джеймсън да се появява на най-горния етаж на резиденция „Батала“, обградена от двете си страни от войници. Тя каза нещо по микрофона си.
	Изминаха няколко секунди. Ужасно чувство се зароди в гърдите ми — знаех накъде отиват нещата.
	Томас внезапно измърмори нещо по микрофона си. Отговор на дадена му команда. Погледнах го. Той улови погледа ми за секунда, след което очите му се насочиха към останалата част от патрула, разположен на платформата заедно с нас.
	— Стреляйте, без да чакате команда! — извика той.
	— Томас! — Исках да кажа още нещо, но в този миг отекнаха изстрели едновременно от покривите и платформата. Гмурнах се напред. Не знаех какво възнамерявам да правя — да размахам ръце, застанала пред войниците, — но Томас ме сграбчи за рамото, преди да успея да пристъпя напред.
	— Стой настрана, Джун!
	— Кажи на хората си да спрат! — викнах и се отскубнах от хватката му. — Кажи им…
	Тогава Томас ме хвърли на земята толкова силно, че усетих как раната на хълбока ми се отваря.
	— По дяволите, Джун! Стой настрана!
	Земята бе изненадващо студена. Останах приклекнала там, както никога объркана и неспособна да помръдна. Не разбирах напълно какво се случи току-що. Кожата около раната ми пареше. Куршуми се сипеха към площада. Хора сред тълпата рухваха като насипи при наводнение.
	_Томас, спри. Моля те, спри._ Исках да се изправя и да изкрещя в лицето му, да го нараня по някакъв начин. _Ако беше все още жив, Метиъс щеше да те убие заради това, Томас._
	Но вместо това запуших уши. Изстрелите бяха оглушителни.
	Огнестрелният огън продължи само минута — но имах чувството, че е траял цяла вечност. Томас най-накрая изкрещя заповед да прекратят стрелбата и хората от тълпата паднаха на колене и вдигнаха ръце над главите си. Войниците се втурнаха към тях, закопчаха ръцете им с белезници и насила ги изтикаха назад. Изправих се на колене. Ушите ми все още кънтяха от изстрелите… огледах пейзажа, изпълнен с кръв, трупове и пленници. Имаше 97–98 мъртви. Не, бяха поне 120. Стотици бяха задържани. Дори не можех да се концентрирам достатъчно, за да ги преброя.
	Томас ме погледна, преди да слезе от платформата — лицето му бе мрачно, дори гузно, но аз осъзнах унило, че изпитваше вина само за това, че ме бе блъснал на земята. Не заради масовото клане, което оставяше след себе си. Извърнах лице настрана, за да не ми се налага да го гледам.


>>	Дей

	Изкачихме се няколко етажа нагоре, преди да чуя веригата на асансьора да спира със скърцане. Двама войници ме изкараха в познат коридор. Предположих, че ме връщат в килията ми поне засега. За първи път, откакто се събудих върху медицинската носилка, осъзнах, че съм изтощен и отпуснах глава върху гърдите си. Лекарят сигурно ми бе инжектирал с нещо, което да не ми позволява да шавам много по време на операцията. Периферното ми зрение бе замъглено, сякаш тичах.
	Войниците спряха внезапно по средата на коридора, далеч от килията ми. Погледнах нагоре с изненада. Бяхме застанали пред една от стаите, които забелязах по-рано, от онези, с прозрачните стъкла на прозорците. Залите за разпит. Така значи. Искаха информация, преди да ме екзекутират.
	Чу се шум от статична връзка, последван от гласа от слушалката на един от войниците. Той кимна.
	— Да го вкараме вътре. Капитанът ще пристигне скоро.
	Чаках минутите да отминат. Пазачи с безизразни лица стояха пред вратата, а други двама държат окованите ми ръце. Знаех, че тази стая би трябвало да е шумоизолирана… но можех да се закълна, че чувах звука от оръжия и вибрации от далечни крясъци. Сърцето ми се блъскаше в гърдите. Войниците сигурно стреляха по тълпата на площада. Заради мен ли умираха?
	Измина още време. Чаках. Клепачите ми натежаха. Не исках нищо друго, освен да се свия на топка в ъгъла на килията и да заспя.
	Най-сетне чух звук от приближаващи стъпки. Вратата се отвори и зад нея се показа облечен в черно млад мъж, с черна коса, която се спускаше над очите му. Сребърни пагони бяха разположени и на двете му рамена. Войниците се строиха.
	Мъжът им махна с ръка. Сега го разпознах. Това бе капитанът, който застреля майка ми. Джун го беше споменала преди това. Томас. Сигурно командир Джеймсън го бе изпратила.
	— Господин Уинг — обърна се към мен той. Приближи ме и скръсти ръце. — Драго ми е, че най-после се запознахме официално. Започвах да се тревожа, че никога няма да имам тази възможност.
	Наложих си да остана безмълвен. Той, изглежда, сякаш се чувстваше неудобно да бъде в една стая с мен, а изражението му подсказваше, че наистина ме мрази.
	— Командирът иска да ви задам няколко стандартни процедурни въпроса, преди насрочената дата за екзекуцията ви. Да се опитаме да се държим прилично въпреки лошото начало.
	Не можех да не се изсмея сподавено.
	— Наистина ли? Така ли смяташ?
	Томас не отговори, но видях как преглъща тежко, в опит да не реагира. Той бръкна в плаща си и извади малко, сиво дистанционно. Насочи го към бялата стена на стаята. Върху нея се прожектира образ. Полицейски доклад със снимки на лице, което не разпознах.
	— Ще ви покажа поредица от снимки — обясни той. — Хората, които ще видите, са заподозрени в сътрудничество с патриотите.
	Патриотите напразно се бяха опитали да ме вербуват. Тайни съобщения, изписани по стените над уличките, където спях. Някакъв ескортиращ ми подаде бележка на ъгъла на една улица. Пари с предложение. След като игнорирах офертите им известно време, те спряха опитите си да се свържат с мен.
	— Никога не съм работил с патриотите — отсякох аз. — Ако някога ще убивам, ще го направя по собствените си правила.
	— Вие можете да отричате връзките с тях, но вероятно някои хора от организацията са се изпречвали на пътя ви. И вероятно бихте искал да ни помогнете да ги открием.
	— О, да, разбира се. Ти уби майка ми. Сигурно можеш да си представиш, че умирам от желание да ти помогна.
	Томас успя да запази присъствие на духа и да ме игнорира. Той погледна първата снимка, прожектирана на стената.
	— Познавате ли този човек?
	Поклатих глава.
	— Никога не съм го виждал.
	Томас цъкна с дистанционното. Появи се друга снимка.
	— Ами този?
	— Не.
	Още една снимка.
	— Какво ще кажете за този?
	— Не.
	Нов непознат се появи на стената.
	— Виждали ли сте това момиче преди?
	— Никога не съм я виждал през живота си.
	Още непознати лица. Томас премина през тях, без дори да му мигне окото или да се усъмни в отговорите ми. Каква глупава държавна марионетка. Наблюдавах го и ми се прииска да не бях окован, за да мога да го смачкам от бой.
	Още снимки. Още непознати лица. Томас не постави под въпрос нито един от кратките ми отговори. Всъщност, изглеждаше, сякаш нямаше търпение да се махне от тази стая, колкото се може по-надалеч от мен.
	Тогава се появи снимка на някой, когото познавах. Размазаният образ бе на момиче с дълга коса — по-дълга от прическата, с която си я спомнях. Все още нямаше татуировка с пълзящи цветя. Киеде се оказа една от патриотите.
	Не позволих на емоцията от разпознаването да се изпише на лицето ми.
	— Виж — започнах аз, — ако познавах някои от тези хора, наистина ли мислиш, че щях да ти кажа?
	Томас положи извънредни усилия да запази хладнокръвие.
	— Това е всичко, господин Уинг.
	— О, хайде де, как така. Убеден съм, че би дал всичко, за да ме фраснеш. Така че направи го. Предизвиквам те.
	Очите му придобиха гневен блясък, но все още се въздържаше.
	— Заповедите ми бяха да ви задам серия от въпроси — обясни стегнато той. — Това е всичко. Приключихме.
	— Защо? Да не би да те е страх от мен или какво? Смел си само когато става дума за убийството на майка ми, нали?
	Томас примижа с очи, после сви рамене:
	— Една просякиня по-малко, отървахме се от нея.
	Стиснах юмруци и се изплюх право в лицето му.
	Това преля чашата. Левият му юмрук ме удари в челюстта. Експлозия от петна избухна пред очите ми.
	— Мислиш си, че си звезда, нали? Само защото си направил няколко лудории и си влязъл в ролята на социален работник за някакви улични отрепки ли? Е, нека ти издам една тайна. Аз също съм от бедняшки сектор. Но спазвах правилата. Положих много усилия, за да се издигна и да заслужа уважение от страната си. А вие, останалите, просто седите и бездействате, оплаквате се и обвинявате държавата за лошия си късмет. Сбирщина мръсни, мързеливи престъпници, това сте вие.
	Отново ме удари. Главата ми отскочи назад и усетих кръв в устата си. Тялото ми потрепери от болката. Той ме хвана за яката и ме издърпа близо до себе си. Веригите издрънчаха.
	— Госпожица Ипарис ми каза какво си направил с нея на улицата. Как смееш да докосваш някой от нейния ранг.
	_Ах. Ето какъв бе проблемът — бе разбрал за целувката._ Не можех да не се ухиля, макар че лицето ужасно ме болеше.
	— Оууу… Това ли те измъчва? Виждал съм начина, по който я гледаш. Желаеш я до болка, нали? И това ли е нещото, за което полагаш много усилия, нещастнико? Съжалявам, че ще трябва да те разочаровам, но аз не съм я принуждавал да прави каквото и да е било.
	Червенина заля лицето му.
	— Гарантирам ви, че тя очаква екзекуцията ви с нетърпение, господин Уинг.
	Изсмях се.
	— Хич не обичаш да губиш, а? Ето, сега ще те накарам да се почувстваш по-добре. Ще ти разкажа подробно какво е усещането. Да научиш за това е най-хубавото нещо, което може да ти се случи, нали?
	Томас ме сграбчи за врата. Ръцете му трепереха.
	— Бих внимавал на твое място, момче — изрече със злоба. — Може би си забравил, че все още имаш двама братя. И двамата са в ръцете на републиката. Мери си приказките, освен ако не искаш да видиш труповете им, положени до този на майка ти.
	Отново ме удари, а после едното му коляно се заби в корема ми. Опитах се да си поема въздух. Представих си Идън и Джон и се заставих да се успокоя, да потисна болката.
	_Бъди силен. Не му позволявай да се докопа до теб._
	Той ме удари още два пъти. Започна да диша учестено. С голямо усилие свали ръцете си и въздъхна.
	— Това е всичко, господин Уинг — изрече тихо. — Ще се видим в деня на екзекуцията ви.
	Не можех да говоря заради болката, затова просто се опитах да не откъсвам поглед от него. Изражението му бе странно, сякаш бе ядосан или разочарован от това, че съм го принудил да излезе от кожата си.
	Той се обърна и напусна стаята, без да каже нито дума.


>>	Джун

	Същата нощ Томас прекара половин час пред вратата ми в опити да се извини по десетки различни начини. Той наистина съжалявал. Не искал да пострадам. Не искал да се противопостави на заповедите на командир Джеймсън. Не искал да си навлека проблеми. Опитвал се да ме предпази.
	Седях на дивана си с Оли, вперила поглед в празното пространство. Не можех да прогоня звука на картечниците от главата си. Томас винаги бе проявявал дисциплина.
	Днес не бе изключение. Той не се поколеба — дори и за секунда — да се подчини на командира ни. Изпълни заповедта за изтребление, сякаш се подготвяше за обикновена операция по прочистване на заразата или за нощна стража на летището. Кое бе по-лошо: че изпълни заповедите толкова предано, или че дори не съзнаваше, че именно за това ми дължи извинение?
	— Джун, чуваш ли ме?
	Концентрирах се върху това да чеша Оли зад ушите. Старите дневници на Метиъс бяха все още пръснати по масичката за кафе заедно с фотоалбумите на родителите ни.
	— Губиш си времето — извиках му в отговор.
	— Моля те. Просто ме пусни да вляза. Искам да те видя.
	— Ще се видим утре.
	— Няма да стоя дълго, обещавам. Наистина съжалявам.
	— Томас, ще се видим утре.
	— Джун…
	Повиших тон:
	— Казах, че ще се видим утре.
	Тишина.
	Изчаках още минута, като се опитах да се разсея, милвайки Оли. След малко станах и погледнах през шпионката. Коридорът бе празен.
	Когато най-сетне се убедих, че си е тръгнал, легнах на дивана и останах там още час, без да заспивам. Умът ми препускаше между събитията на площада, през спомена за Дей на покрива, към възмутителните му твърдения за заразата и изпитанието и отново се върна на Томас. Този Томас, който изпълняваше заповедите на командир Джеймсън без никакви възражения, бе различен от онзи, който се притесняваше за безопасността ми в Езерния сектор. Докато растеше, той винаги е бил непохватен, но учтив, особено към мен. Или пък аз съм тази, която се бе променила. Гледах как Томас убива майката на Дей и как войници разстрелват тълпата на площада, без да направя нищо. Значеше ли това, че и аз бях като Томас? Постъпваме ли правилно, като изпълняваме заповедите? Несъмнено републиката знаеше кое е най-доброто, нали?
	А относно казаното от Дей… гняв се надигна в мен само при мисълта за него. Баща ми бе работил зад тази двойна врата — Метиъс се бе обучавал как да ръководи изпитанията под наставничеството на Киан. Защо ни е да тровим и убиваме собствения си народ?
	Въздъхнах, седнах и взех един от дневниците на Метиъс от масичката за кафе.
	Попаднах на този за изтощителна седмица от наряди по почистване, след като ураганът Илайджа връхлетя Лос Анджелис. Друг разказваше подробно за първата му седмица в патрула на командир Джеймсън. Третият бе къс и имаше само един параграф, в който се оплакваше, че работи две нощни смени подред. Това ме накара да се усмихна. Все още си спомнях думите му. _„Едва успявам да не заспя_ — след първата му нощна смяна. — _Тя наистина ли смята, че можем да опазим нещо, след като сме изкарали цяла нощна? Днес дотолкова не бях на себе си, че самият канцлер на колониите можеше да влезе в резиденция «Батала», а аз въобще нямаше и да разбера.“_
	Усетих сълза по бузата и бързо я избърсах. До мен Оли изскимтя. Пресегнах се и оставих ръката ми да потъне в дебелата му, бяла козина около врата, а той отпусна глава в скута ми е въздишка.
	Метиъс се тормозеше за такива дреболии.
	Очите ми натежаха, но продължих да чета. Думите започнаха да се размазват и сливат върху страницата, докато вече не можех да разбера какво означават вписванията. Накрая оставих дневниците настрана и се унесох в сън.
	Дей се появи в сънищата ми. Той държеше ръцете ми в своите, а докосването му караше сърцето ми да бие силно. Косата му се спускаше по рамената като копринена драперия, един от кичурите бе аленочервен, а в погледа му се четеше огорчение.
	— Не съм убивал брат ти. — Той ме придърпа по-близо до себе си. — Давам ти дума, че ни бих могъл да го сторя.
	Събудих се и продължих да лежа неподвижно известно време, оставяйки думите на Дей да преминат през съзнанието ми. Очите ми се насочиха към компютърното бюро. Как ли е завършила онази съдбоносна нощ? Ако Дей бе уцелил рамото на Метиъс, то тогава как ножът се бе озовал в гърдите на брат ми? Тази мисъл ми причини главоболие. Погледнах Оли.
	— Кой би искал да нарани Метиъс? — попитах го. Оли ме погледна с тъжни очи. — И защо?
	Няколко минути по-късно се надигнах от дивана, отидох до бюрото си и включих компютъра.
	Отново се върнах към доклада за престъплението от Централната болница: четири страници текст, една страница снимки. Реших да огледам внимателно снимките. В крайна сметка командир Джеймсън ми бе дала само няколко минути, за да анализирам тялото на Метиъс, и аз използвах времето незадоволително — но как можех да се концентрирам? Дори и за миг не съм се съмнявала, че убиецът би могъл да е друг, освен Дей. Не бях огледала снимките достатъчно внимателно.
	Сега цъкнах два пъти бързо върху първите изображения и ги увеличих, за да се покажат на цял екран. Студеното, безжизнено лице на Метиъс бе обърнато към небето, а косата му бе разпиляна като разтворено ветрило под главата. По ризата му имаше кървави петна. Поех си дълбоко въздух, затворих очи и си казах, че този път трябва да съм концентрирана. Винаги успявах да прочета текста на доклада, но никога не можах да се заставя да проуча снимките. Сега обаче трябваше да го сторя. Отворих очи и отново се фокусирах върху тялото на брат ми. Щеше ми се да бях проучила раните по-внимателно на място, когато имах тази възможност.
	Първо се уверих, че ножът на снимката наистина е забит в гърдите му. Капчици кръв бяха изцапали дръжката му. Не видях никаква част от острието. Тогава погледнах към рамото на Метиъс.
	Въпреки че бе покрито от ръкава му, видях, че доста голям кървав кръг бе изцапал дрехата там. Нямаше как да е от гърдите — трябва да имаше още една рана. Отново уголемих снимката. Бе прекалено размазана. Дори и да имаше дупка от нож на ръкава върху рамото му, не можех да я видя от този ъгъл.
	Затворих снимката и цъкнах върху друга.
	Тогава осъзнах нещо. Всички снимки на тази страница бяха заснети под специфичен ъгъл. Едва успях да различа детайлите по рамото му, а дори и по ножа. Намръщих се. Лоша фотография на местопрестъплението. Защо нямаше снимки в близък план на конкретните рани? Прелистих отново доклада, търсейки страници, които може да съм пропуснала. Но това бе всичко. Върнах се на предишната страница и се опитах да проумея видяното.
	Другите снимки трябва да бяха засекретени. Ами ако командир Джеймсън ги е махнала, за да ми спести болката? Поклатих глава. Не, това бе глупаво. Ако бе така, тя изобщо нямаше да изпраща снимки с доклада. Гледах втренчено екрана и се осмелих да си представя алтернативата.
	Ами ако командир Джеймсън ги е махнала, за да скрие нещо от мен?
	Не, не. Облегнах се назад и отново се втренчих в първата снимка. Защо й е на командир Джеймсън да крие от мен детайли от убийството на брат ми? Тя обича войниците си. Беше възмутена от смъртта на Метиъс — дори организира погребението му. Тя искаше той да е в патрула й. Тя бе тази, която го направи капитан.
	Но се съмнявах, че фотографът на местопрестъплението е бил толкова небрежен, че да направи толкова слаба серия от снимки.
	Обмислих нещата от различни перспективи, но постоянно достигах до едно и също заключение. Докладът бе непълен. Нервно прокарах ръка през косата си. Не можех да го проумея.
	Внезапно се вгледах по-внимателно в ножа на снимката. Заради размера бе почти невъзможно да се различат подробностите, но нещо отключи стар спомен, който накара стомахът ми да се обърне. Кръвта по дръжката на ножа бе тъмна, но там имаше и друго петно, нещо по-тъмно от кръвта. Първоначално си помислих, че е част от бледата щампа върху ножа, но тези следи бяха върху кръвта. Изглеждаха черни и плътни. Опитах се да си спомня как изглеждаше ножът в нощта на събитието, когато получих възможност лично да го огледам.
	Тези черни следи приличат на смазка за пушка. Почти като чертата от смазка на челото на Томас онази нощ.


>>	Дей

	Когато Джун ме посети на следващата сутрин, дори и тя изглеждаше шокирана — макар и само за секунда — при вида на отпуснатото ми до едната стена в килията тяло. Извърнах глава към нея. Тя се разколеба при вида ми, но бързо възвърна самообладанието си.
	— Предполагам, че си ядосал някого — каза тя, после щракна с пръсти към войниците. — Всички вън. Искам да говоря със затворника насаме.
	Тя кимна към охранителните камери, разположени във всеки ъгъл.
	— Спрете ги.
	Войниците отдадоха чест.
	— Да, госпожо.
	Войниците изключиха камерите, а тя извади два ножа от колана си.
	По някакъв начин и нея съм ядосал. Смях бликна от гърлото ми и прерасна в пристъп на кашлица. Е, предполагах, че всяко нещо си имаше край.
	Когато войниците излязоха от стаята и вратата се хлопна зад Джун, тя се приближи до мен и клекна. Подготвих се за усещането на допира на острие по кожата си.
	— Дей.
	Не помръдна. Вместо това прибра ножовете в колана и извади манерка с вода. Предположих, че е било демонстрация за пред войниците. Тя напръска лицето ми. Отдръпнах се, но след това отворих уста за да усетя хладната течност. Водата никога не бе имала толкова хубав вкус.
	Джун пръсна малко вода директно в устата ми, а после остави манерката настрана.
	— Лицето ти изглежда ужасно. Кой ти причини това?
	— Много мило, че питаш. — Бях изумен, че наистина й пукаше. — Можеш да благодариш на приятеля си — капитана, заслугата е негова.
	— Томас?
	— Самият той. Мисля, че не е много щастлив от факта, че аз получих целувка от теб, а той не. Разпита ме за патриотите. Очевидно Киеде е патриот. Светът е малък, а?
	Гняв премина през лицето на Джун.
	— Не ми е споменавал за това. Снощи той… е, ще поставя въпроса пред командир Джеймсън.
	— Благодаря. — Примигнах, за да прочистя очите си от водата. — Чудех се кога ще дойдеш. — Поколебах се за секунда. — Знаеш ли вече нещо за Тес? Жива ли е?
	Джун погледна надолу.
	— Съжалявам — отвърна тя. — Не знам къде е. Би трябвало да е в безопасност, стига да не привлича внимание. Не съм я споменавала на никой. Не се е появявала сред наскоро арестуваните… или починалите.
	Почувствах се едновременно разочарован и успокоен от липсата на новини.
	— Как са братята ми?
	Джун присви устни.
	— Нямам достъп до Идън, въпреки че съм сигурна, че все още е жив. Джон е добре, както може да се очаква. — Когато отново погледнах нагоре, видях объркване и тъга в очите й. — Съжалявам, че вчера е трябвало да се разправяш с Томас.
	— Сигурно трябва да ти благодаря — прошепнах аз. — Има ли конкретна причина днес да си по-учтива от обикновено?
	Не очаквах Джун да приеме този въпрос насериозно, но тя го направи. Огледа ме, после седна пред мен. Днес изглеждаше различна. Унила, може би дори тъжна. Неуверена.
	— Притеснява ли те нещо?
	Джун остана безмълвна дълго със сведен поглед. Най-накрая ме погледна.
	Тя търси нещо. Дали се опитва да намери начин да ми се довери?
	— Снощи отново проучвах доклада от местопрестъплението. — Гласът й стихна до шепот и ми се наложи да се наведа напред, за да я чувам.
	— И?
	Очите на Джун потърсиха моите. Тя отново се колебаеше.
	— Дей, можеш ли да заявиш честно и откровено… че не си убил Метиъс?
	Трябва да бе открила нещо. Искаше самопризнание. Нощта, когато нахлух в болницата, мина за миг през мислите ми — моята дегизировка, Метиъс, който ме наблюдаваше, докато влизам в болницата, младия доктор, когото взех за заложник, куршумите, които рикошираха от хладилниците. Дългото падане. После срещата ми лице в лице с Метиъс, начина, по който запратих ножа си по него. Видях как острието го поразява в рамото, толкова далеч от гърдите му, че не бе възможно да го е убило. Не откъсвах очи от Джун.
	— Не аз убих брат ти. — Протегнах се, за да докосна ръката й и трепнах от болката, която се стрелна нагоре към рамото ми. — Не знам кой го е сторил. Съжалявам, че въобще се наложи да го раня — но трябваше да спася собствения си живот. Ще ми се да имах повече време да го обмисля.
	Джун кимна мълчаливо. Изражението на лицето й бе толкова съкрушено, че за секунда ми се прииска да я прегърна. Някой трябваше да я прегърне.
	— Той наистина ми липсва — прошепна тя. — Мислех, че ще е около мен дълго, някой, на когото винаги можеш да разчиташ. За мен той бе всичко. Искам да знам защо сега го няма.
	Тя поклати бавно глава, сякаш приела поражението, и след това позволи на очите си да срещнат моите. Тъгата я правеше невъзможно красива, като сняг, покрил пуст пейзаж.
	— А аз не зная защо. Това е най-лошото, Дей. Не зная защо е умрял. Защо някой е искал той да умре?
	Думите приличаха толкова на мислите за майка ми, че едва успях да си поема дъх. Не знаех, че Джун е изгубила родителите си — Въпреки че трябваше да се досетя заради начина, по който се държи. Не тя бе застреляла майка ми. Не тя доведе заразата в дома ми. Тя бе просто едно изгубило брат си момиче, принудено да повярва, че аз съм виновникът за страданието й. Ако аз бях на нейно място, дали щях да постъпя по-различно?
	Джун плачеше. Усмихнах й се леко, после се поизправих и протегнах ръка към лицето й. Оковите около китката ми се удариха една в друга и издрънчаха. Избърсах сълзите под едното й око. Никой от нас не каза нищо. Нямаше нужда.
	След миг Джун ме хвана за ръката и я опря до бузата си. Докосването й накара топлина да премине през цялото ми тяло. Бе прелестна. Копнеех да я придърпам към себе си в този момент, да притисна устни към нейните и да отмия мъката В очите й. Искаше ми се, дори и само за секунда, да мога да се върна в онази нощ, която прекарахме заедно в уличката.
	Проговорих първи.
	— Ти и аз вероятно имаме едни и същи врагове. А те ни насъскаха един срещу друг.
	Джун си пое дълбоко въздух.
	— Все още не съм сигурна — обясни тя, въпреки че по гласа й усетих, че бе съгласна с мен. — Опасно е и за двама ни да говорим по този начин.
	Тя извърна поглед настрана, бръкна в плаща си и извади нещо, което мислех, че съм изгубил в болницата.
	— Ето. Искам да ти върна това. Повече нямам нужда от него.
	Исках да го сграбча от ръката й, но веригите ми пречеха. В дланта й бе моят медальон, гладките издатини по повърхността му бяха издраскани и мръсни, но почти непокътнати, а верижката бе събрана на купчинка върху ръката й.
	— Бил е у теб — прошепнах аз. — Онази нощ си го намерила в болницата, нали? Така си ме разпознала, когато най-накрая ме откри — трябва да съм се пресегнал за него.
	Джун кимна мълчаливо, после ме хвана за ръката и пусна медальона в дланта ми. Погледнах го с възхищение.
	Баща ми. Не можех да пропъдя спомена за него сега, когато отново съм втренчил поглед в медальона. В мислите си се връщах към деня, в който той ни посети след шест месеца, без да обели и дума. Когато влезе вкъщи и спуснахме завесите на прозорците, прегърна мама и я целуна бавно и продължително. Държеше едната си ръка покровителствено върху корема й. Джон чакаше търпеливо, за да го поздрави, с ръце в джобовете. Аз все още бях толкова малък, че можех да го прегърна за крака. Идън все още не бе роден — беше в корема на мама.
	— Как са момчетата ми? — попита татко, когато най-накрая пусна мама. Потупа ме по бузата и се усмихна на Джон.
	Джон му хвърли голяма, беззъба усмивка. Беше успял да пусне косата си достатъчно дълга, за да я завърже на опашка. В ръката си държеше удостоверение.
	— Виж! — каза той. — Успях да издържа изпитанието!
	— Успял си! — Татко потупа Джон по гърба и стисна ръката му, сякаш вече беше мъж. Все още си спомням облекчението, изписано в очите му, треперещия му глас, когато изрече думите. Тогава ние всички се притеснявахме, че Джон ще се провали на изпитанието, като се вземеше предвид проблема му с четенето. — Гордея се с теб, Джони. Браво на теб.
	След това ме погледна. Помня, че се взрях в лицето му. Разбира се, официалната служба на татко за републиката бе да почиства след войниците от бойния фронт, но ние подозирахме, че това не бе единствената му работа. Той ми разказваше истории за колониите и пищните им градове, за модерните им технологии и тържествени празници. Исках да го попитам защо след смените си на бойния фронт, когато трябваше да се прибере вкъщи, той никога не идваше.
	Но нещо друго привлече вниманието ми.
	— В джоба на жилетката ти има нещо, татко — рекох аз. В плата на дрехата имаше кръгла издутина.
	Той се изсмя тихичко и извади предмета.
	— Така е, Даниел. Много е проницателен, нали? — погледна мама.
	Тя се усмихна.
	Татко се поколеба, а после ни поведе към спалнята.
	— Грейс — обърна се към мама, — виж какво намерих.
	Тя внимателно огледа предмета.
	— Какво е това?
	— Още едно доказателство.
	Първоначално баща ми се опита да покаже предмета само на мама, но аз успях да го разгледам, докато го местеше в ръцете си. От едната страна имаше птица, а от другата човек в профил. „СЪЕДИНЕНИ АМЕРИКАНСКИ ЩАТИ, БОГ Е НАШЕТО УПОВАНИЕ, ЧЕТВЪРТ ДОЛАР“ — беше изписано на релефната щампа от едната страна и „СВОБОДА“ и „1990“ от другата.
	— Видя ли? Доказателство. — Той напъха предмета в дланта й.
	— Къде го намери?
	— В южните блатисти местности между двата бойни фронта. Автентична монета от хиляда деветстотин и деветдесета. Видя ли името? Съединени щати. Било е истина.
	Очите на майка ми пробляснаха от вълнение.
	— Твърде опасно е да притежаваш подобно нещо — прошепна тя. — Не бива да го държим у дома.
	Баща ми кимна.
	— Но не може да го унищожим. Трябва да го запазим — доколкото знаем, това може да е последната по рода си монета на този свят. — Той обви пръстите на мама около монетата. — Ще й направя метална калъфка, нещо, което ще покрие и двете й страни. Ще заваря обвивката, така че монетата да е на сигурно място.
	— Какво ще правим с нея?
	— Ще я скрием някъде. — Татко замлъкна за секунда, а после погледна към Джон и мен. — Най-добре ще е да бъде на видно място. Дай я на някое от момчетата под формата на медальон. Хората ще си мислят, че това е едно обикновено детско украшение. Но ако бойниците я открият при обиск, скрита под някоя дъска на пода, със сигурност ще разберат, че е важна.
	Останах безмълвен. Дори и на тази възраст разбирах безпокойството на татко. Къщата ни бе претърсвана при рутинни инспекции от войници и преди това, точно както всяка друга къща на нашата улица. Ако татко я скриеше някъде, те щяха да я намерят.
	Баща ни си тръгна рано на следващата сутрин, преди слънцето да изгрее. Щяхме да го видим само още веднъж. След това не се прибра повече у дома.
	Този спомен премина през ума ми само за миг. Погледнах Джун.
	— Благодаря ти, че си го открила. — Питах се дали тя успява да улови тъгата в гласа ми. — Благодаря ти, че ми го върна.


>>	Джун

	Не можех да спра да мисля за Дей.
	Когато полегнах за кратка дрямка в апартамента си по-късно следобед, той се появи в съня ми. Беше ме прегърнал и ме целуваше отново и отново, прокарваше ръцете си по рамената ми, през косата ми и по кръста, гърдите му бяха притиснати до моите, усещах дъха му по бузите, врата и ушите си. Дългата му коса леко докосваше моята, потъвах в дълбините на очите му. Когато се събудих и осъзнах, че отново съм сама, едва успях да си поема дъх.
	Думите му минаваха през главата ми, докато вече не можех да ги проумея.
	Някой друг е убил Метиъс. Републиката умишлено разпространява заразата в бедняшките сектори. Върнах се назад във времето, когато обикаляхме улиците на Езерния и той рискува сигурността си, защото аз се нуждаех от почивка. После се сетих за днешния ден и за това как избърса сълзите по бузата ми.
	Не можех да преоткрия гнева, който таях към него. А ако намерех доказателство, че някой друг е убил Метиъс поради каквато и да е причина, то тогава нямаше защо въобще да го мразя. Някога бях запленена от легендата за него — всички истории, които бях слушала, преди да го срещна. Сега усещах, че същото това чувство на възхищение се завръща. Представях си лицето му, толкова красиво дори след болка, мъчения и тъга, искрените му сини очи. Срам ме бе да призная, че изпитах удоволствие във времето с него в килията. Гласът му ме накара да забравя всички подробности, които минаваха през ума ми, и вместо това го изпълни с емоции за копнеж или страх, понякога дори гняв, но не и безразличие.


	_13:12 ч_
	_Сектор Тангаши_
	_25ºC_
	— Чух, че си разговаряла на четири очи с Дей днес следобед — обърна се към мен Томас, докато хапвахме супа със соеви шушулки в едно кафене.
	Заведението бе същото, което посещавахме, когато Метиъс беше жив. Избраният от Томас ресторант не успокояваше мислите ми. Не можех да забравя смазката за пушка, с която бе изцапана дръжката на ножа, с който брат ми е бил убит.
	Може би той ме проверяваше. Може би знаеше какво подозирам.
	Хапнах малко свинско, за да не ми се налага да отговарям. За моя радост бяхме достатъчно далеч един от друг. Томас положи огромни усилия да ме убеди да му „простя“, да му позволя да ме изведе на вечеря. Не съм сигурна защо го направи. За да ме предразположи? За да ме накара случайно да се изпусна пред него? За да види дали ще откажа и след това да информира командир Джеймсън? Не са нужни много доказателства, за да започнеш разследване срещу някого. Може би цялата тази вечер бе просто примамка.
	Но от друга страна, може би, той наистина искаше да се помири с мен.
	Не бях сигурна. Затова внимавах.
	Томас ме наблюдаваше.
	— Какво му каза?
	В гласа му се долавяше ревност. Думите ми прозвучаха студено и безпристрастно:
	— Не си прави труда, Томас. — Протегнах се, за да докосна ръката му и да го разконцентрирам. — Ако някой убие човек, когото обичаш, няма ли упорито да се опитваш да разбереш защо го е направил? Помислих си, че той ще говори с мен, ако пазачите не са наблизо. Но вдигам ръце от него. Ще се чувствам по-щастлива, когато е мъртъв.
	Томас леко се отпусна, но продължи да изучава лицето ми.
	— Може би трябва да спреш да се виждаш с него — предложи той след още едно дълго мълчание. — Това, изглежда, не ти помага. Мога да помоля командир Джеймсън да изпрати някой друг да дава дажбите с вода на Дей. Става ми неприятно, като си помисля, че ти се налага да комуникираш толкова много с убиеца на брат си.
	Кимнах в знак на съгласие и отново хапнах от соевите шушулки. Не трябваше да мълча. _Ами ако вечерях с убиеца на брат ми?_ Логика. Предпазливост и логика. С периферното си зрение виждах ръцете на Томас. _Ами ако това бяха ръцете, промушили Метиъс право в сърцето?_
	— Прав си — отговорих, без да се бавя. Заставих се тонът ми да прозвучи признателно и небрежно. — Все още не съм успяла да изкопча нищо полезно от него. Така или иначе, скоро ще е мъртъв.
	Томас сви рамена.
	— Радвам се, че смяташ така. — Той остави петдесет банкноти на масата. — Дей е просто един престъпник със смъртна присъда. Думите му не трябва да са от значение за момиче от твоята класа.
	Хапнах още малко, преди да отговоря.
	— Не са. Все едно говоря с куче.
	Но вътрешно си казах: _Думите на Дей ще са от значение, ако казва истината._
	Дълго след като Томас ме изпрати до апартамента ми и си тръгна, и дълго след като мина полунощ, аз стоях будна пред компютъра и проучвах криминалния доклад за Метиъс. Бях разгледала снимките достатъчно пъти, за да не ми се налага да извръщам очи от тях, но кадрите все още предизвикваха неприятно усещане в стомаха ми. Всяка снимка бе направена под ъгъл, който показваше отдалечена гледна точка на раните му. Колкото по-дълго се взирах в черните петна върху дръжката на ножа, толкова повече се убеждавах, че са следи от смазка за пушка.
	Когато не можех повече да гледам снимките, седнах на дивана и прелистих отново дневниците на Метиъс. Ако брат ми е имал други врагове, то със сигурност щеше да има следа някъде из писанията му. Но той, също така, не беше глупак. Никога не би написал нещо, което може да бъде използвано като доказателство. Четях страница след страница от старите му записки, но те бяха за странични и обикновени неща. Беше ми най-трудно да прочета страниците, изписани за нас.
	В една от записките си разказваше за нощта на церемонията си по встъпване в длъжност в отряда на командир Джеймсън, когато аз се бях разболяла. Друга бе за празненството, което си устроихме заедно, когато получих резултат от 1500 на изпитанието. Направихме поръчка за сладолед и две цели пилета, а в един момент от вечерта аз дори експериментирах да направя сандвич с пиле и сладолед, не бе най-добрата идея, която някога ми е хрумвала. Все още можех да чуя как се смеем и да усетя топлия аромат на печено пилешко и пресен хляб.
	Опрях юмруци до затворените си очи и си поех дълбоко въздух.
	— Какви ги върша? — прошепнах аз на Оли, който повдигна глава към мен. — Сприятелявам се с един престъпник и отблъсквам хора, които познавам през целия си живот.
	Оли отвърна на погледа ми с онази универсална кучешка проницателност, след което бързо заспа. Гледах го известно време. Неотдавна Метиъс щеше да подремва там с ръка, провесена върху гърба на Оли. Чудех се дали кучето си представя точно това в момента.
	Трябваше ми малко време, за да осъзная нещо. Отворих очи, после погледнах отново последната страница, която прочетох в дневника на Метиъс. Мисля, че видях нещо… тук. Присвих очи и погледнах края на страницата.
	Грешно изписана дума. Намръщих се.
	— Странно — казах на глас. Думата хладилник бе изписана с едно допълнително „д“. _Хладилдник_. Никога през живота си не съм виждала Метиъс да сбърка правописа на каквото и да е.
	Проучих думата, поклатих глава и реших да продължа напред. Запаметих страницата.
	Десет минути по-късно открих още една. Този път думата _повишение_ бе изписана като _повешение_.
	Две неправилно изписани думи. Брат ми никога не би направил това случайно. Огледах се наоколо, сякаш в стаята може да има камера за наблюдение. След това се наведох към масичката за кафе и започнах да прелиствам всички страници от дневниците на Метиъс. Запаметявах грешно изписаните думи в главата си. Нямаше нужда да ги записвам и да позволя на някой друг да ги открие.
	Намерих трета дума: _буржоазия_, изписана _боуржоазия_. След това четвърта: _произхождам_, изписана _проижхождам_. Сърцето ми започна да блъска в гърдите. Преминах през всичките дванадесет дневника на Метиъс и открих тридесет погрешно изписани думи. Всички те бяха от дневниците, водени през последните дванадесет месеца.
	Облегнах се назад на канапето и затворих очи, за да мога да си представя думите в ума си. Толкова много погрешно изписани думи от Метиъс значеха само едно — бе ми оставил съобщение. Таен код. Сигурно затова беше извадил всички кутии от килера в онзи съдбоносен следобед… за това искаше да говорим. Промених местата на думите в опит да оформя изречение, което има смисъл, а когато и това не доведе до успех, разместих буквите, за да видя дали всяка от тях не е анаграма на нещо Друго. Не, нищо.
	Разтрих слепоочията си. След което опитах нещо различно — ами ако Метиъс искаше да събера отделните букви, които или липсват от всяка дума или са в дума, в която не би трябвало да бъдат? Безмълвно направих списък от тези букви в главата си, като започнах с d-то в хладилдник.
C>
	fl05KWKABСKPybMAWAPWEMTB044KA ОЧМ
C$
	Намръщих се. Нямаше смисъл. Разбърках буквите в ума си отново и отново, като се опитвах да образувам различни комби нации от думи. Когато бях малка, Метиъс играеше с мен игра на думи — той хвърляше кубчета с букви върху масата и ме питаше какви думи мога да създам с тях. Сега отново опитах да играя.
	След поредния опит се натъкнах на една комбинация, която ми отвори очите.
	МАЙСКО БРЪМБАРЧЕ. Прякора, с който ме наричаше Метиъс. Преглътнах тежко и се опитах да запазя спокойствие. Бавно подредих останалите букви и се опитах да формирам думи от тях. Комбинациите прелитаха през ума ми, докато една от тях не ме накара да се спра.
	ДЖУН МАЙСКО БРЪМБАРЧЕ.
	Единствените останали букви след това бяха трите W и ОЧАТМККО. Което оставяше само една логична опция.
	WWW ДЖУН МАЙСКО БРЪМБАРЧЕ ТОЧКА КОМ.
	Уебсайт. Проверих буквите още няколко пъти в ума си, за да се уверя, че предположението ми е вярно. След това погледнах компютъра си.
	Първо въведох хака на Метиъс, който ми позволяваше достъп до интернет. Включих защитите и мрежовите протоколи за сигурност, както ме бе научил брат ми — навсякъде в мрежата имаше очи, които те наблюдават. После изключих историята на уеббраузъра ми и въведох URL-а с треперещи пръсти.
	Появи се бяла страница. Най-горе изскочи текст от един-единствен ред.
C>
	Подай ми ръката си, а аз ще подам моята.
C$
	Знаех точно какво иска Метиъс от мен. Без да се колебая протегнах ръка и я сложих с разперени пръсти върху монитора.
	Първоначално нищо не се случи. После чух изцъкване, видях бледа светлина да сканира кожата ми и бялата страница изчезна. На нейно място се появи нещо, което приличаше на блог. Дъхът ми спря. Имаше шест кратки записа. Наведох се напред на стола си и започнах да чета.
	Това, което видях, ме накара да настръхна от ужас.
C>
	_12 юли_
	Това е само за очите на Джун. Джун, лесно можеш да изтриеш всички следи от този блог по всяко време, като притиснеш дясната си длан до екрана и въведеш командата: Контрол+Шифт+С+Ф. Единствено тук мога да напиша това. За теб.
	Вчера бе петнадесетият ти рожден ден. Иска ми се да си по-голяма обаче, защото не мога напълно да се заставя да обясня на едно петнадесетгодишно момиче какво съм открил — особено когато трябва да празнуваш.
	Днес намерих снимка, направена от покойния ни баща. Това е възможно най-последният фотос от най-последния фотоалбум, който те са притежавали, и никога преди това не съм го забелязвал, защото татко го е бил скрил зад една по-голяма снимка. Знаеш, че аз разглеждам снимките на родителите ни през цялото време. Обичам да чета техните малки бележчици, имам усещането, че те все още могат да разговарят с мен. Но този път забелязах, че последната снимка в албума е необичайно плътна на пипане. Когато я завъртях в ръце, скритата снимка изпадна.
	Татко е снимал работното си място. Лабораторията в резиденция „Батала“. Татко никога не ни е разказвал за работата си. Но въпреки това беше направил тази снимка. Тя е размазана и със силен контраст, но аз успях да различа очертанията на млад мъж върху медицинска носилка, който се моли за живота си, а на болничния му халат с яркочервено е щампован знакът за биологична опасност.
	Знаеш ли какво е написал татко в долната част на тази снимка?
	_Напускам, 6 април._
	Баща ни се е опитал да подаде оставка в деня преди той и мама да загинат в автомобилна катастрофа.


	_15 септември_
	От седмици се опитвам да намеря улики. Все още нищо. Откъде да предположа, че проникването в базата данни за починалите граждани ще е толкова трудно?
	Но все още не съм се отказал. Има нещо, което стои зад смъртта на родителите ни, и аз ще разбера какво е то.


	_17 ноември_
	Попита ме защо изглеждам толкова разсеян днес. Джун, ако четеш това, вероятно ще си спомниш този ден и ще разбереш причината.
	Търся улики от последния ми запис тук. През последните няколко месеца опитвах да подпитвам другите лабораторни работници и старите приятели на татко, правех и онлайн проучвания. Е, днес открих нещо.
	Най-сетне успях да проникна в базата данни за починалите граждани в Лос Анджелис. Най-трудното нещо, което някога съм правил. Опитите ми през цялото време са били в погрешна посока. В сървърите им има дупка в защитата, която не бях забелязал преди това, защото са я скрили зад всякакви видове… е, както и да е, успях да проникна. И за голяма моя изненада открих доклад за автомобилната злополука на родителите ни.
	Като изключим, че не е било злополука, Джун. Никога няма да успея да ти го кажа на глас, затова отчаяно се надявам да го прочетеш тук.
	Командир Бакарин, друг бивш ученик на Киан (помниш Киан, нали?), е предал доклада. В него се казва, че доктор Майкъл Ипарис е събудил подозренията на лабораторните администратори в резиденция „Батала“, когато за първи път поставил под съмнение истинската цел на изследването си. Той винаги е работил върху разгадаването на вирусите на заразата, разбира се, но сигурно е разкрил нещо, което го е разстроило достатъчно, за да го накара да подаде молба за смяна на назначението си, без да се вдига много шум. Спомняш ли си за това, Джун? Случило се е само няколко седмици преди автомобилната катастрофа.
	В останалата част от доклада не се описват заразите, но ми стана ясно това, което исках да науча. Джун, лабораторните администратори в резиденция „Батала“ са наредили на командир Бакарин да следи баща ни. Когато татко се опитал да се прехвърли, Бакарин е разбрал, че той е проумял истинската причина за изследването си. Както можеш да си представиш, това не е приключило много добре. На командир Бакарин му е било наредено да „намери начин да изглади цялата тази работа“. Докладът свършва, като се казва, че проблемът е разрешен без жертви от страна на армията.
	Датата на предаването му е ден след автомобилната злополука.
	Убили са ги.


	_18 ноември_
	Оправили са дупката в защитата на сървъра. Ще трябва да намеря друг начин да я заобиколя.


	_22 ноември_
	Оказва се, че базата данни за починалите граждани разполага с повече информация за заразите, отколкото очаквах. Разбира се, трябваше да се досетя за това, та нали заразата убива стотици хора всяка година. Но аз винаги съм смятал, че заразите се разпространяват внезапно. Не е така.
	Джун, мое майско бръмбарче, трябва да знаеш това. Нямам представа кога ще намериш тези записки, но съм сигурен, че рано или късно ще се случи. Слушай ме внимателно: когато изчетеш всичко, не ми казвай, че си разбрала. Не искам да правиш нищо прибързано. Разбра ли? Първо помисли за безопасността си. Ти можеш да откриеш начин да помогнеш, зная, че е така. Ако някой би могъл да го стори, то това си ти. Но заради мен не прави нищо, което ще привлече внимание към теб. Ще се самоубия, ако републиката те ликвидира, защото си реагирала на информация, която аз съм ти дал.
	Ако искаш да се противопоставяш, прави го, докато си вътре в системата. Така противопоставянето ще е много по-силно, отколкото ако стоиш извън нея. И ако решиш да се бунтуваш, вземи ме със себе си.
	Татко е разбрал, че републиката създава ежегодните зарази.
	Началото им се поставя на най-очевидното място. Месото ни идва от терасите по небостъргачите, пълни с тревопасни животни. Знаеше ли това? Трябваше да се досетя. Републиката разполага с хиляди подземни фабрики за животните. Те се намират на стотици метри дълбочина. Първоначално от Конгреса не знаели какво да правят с ужасните вируси, които непрестанно се развивали там, долу, и убивали цели месокомбинати с животни. Неприятно, нали? Но тогава си спомнили за войната с колониите. И така всеки път, когато интересен, нов вирус се появи в комбинатите за месо, учените вземат мостри от него и ги превръщат във вирус, с който могат да заразят хора. След това разработват еквивалентна ваксина и лекарство против него. После раздават задължителни ваксинации на всички, освен в няколко бедняшки сектора. Носи се слух, че в момента се разработва нов вид зараза в Езерния, Зимния и Алта.
	Вливат този вирус в бедняшките квартали чрез система от подземни тръби. Понякога във водоснабдителните станции, а друг път просто директно в няколко определени къщи, за да видят как се разпространява. Това поставя началото на нова епидемия от зараза. Когато сметнат, че са видели достатъчно доказателства за това какво може да прави този тип вирус, те тайно инжектират всички (имам предвид всички, които са останали живи) в тези сектори с лекарство по време на рутинни проверки и заразата изчезва до следващия тестови вид. Също така правят индивидуални експерименти със зараза върху някои деца, които се провалят на изпитанието. Те не са пращани в трудови лагери, Джун.
	Никой от тях не отива никъде.
	Те умират.
	Разбираш ли накъде бия? Използват заразите, за да редуцират популацията на слаби гени, по същия начин, както изпитанията избират най-силните. Но те също създават вируси, които използват срещу колониите. Използват биологични оръжия срещу тях от години. Не ми пука какво ще стане с колониите или какво точно иска да им причини нашата република, но, Джун, нашите собствени хора са опитни мишки. Татко работеше в тези лаборатории и когато се е опитал да напусне, са го убили. И мама също. Те са искали да кажат на всички. На кого му е нужен масов бунт? Със сигурност не и на Конгреса.
	Всички ние ще умрем по този начин, Джун, ако някой не се намеси. Един ден даден вирус ще излезе извън контрол и никаква ваксина, нито лекарство ще успеят да го спрат.


	_26 ноември_
	Томас знае. Той знае за подозренията ми и че смятам, че правителството умишлено е убило родителите ни.
	Продължавам да се питам как е разбрал, че съм проникнал в базата данни за починали граждани, и единственото нещо, което ми хрумва, е, че съм оставил някаква следа, а техниците, които са оправяли дупката в защитата, са я открили и са му споменали за нея. И така по-рано днес той дойде при мен и ме попита.
	Отговорих му, че все още скърбя за смъртта на родителите ни и съм станал малко параноичен. Обясних му, че не съм открил нищо. Казах му, че ти не знаеш нищо и че не трябва да го споменава пред теб. Той обеща, че ще го пази в тайна. Мисля, че мога да му имам доверие. Просто е малко изнервящо да има някой друг, който да е осведомен дори и за съвсем нищожна част от подозренията ми. Искам да кажа — знаеш го какъв става той понякога.
	Взех решение. До края на седмицата ще кажа на командир Джеймсън, че ще се оттегля от патрула й. Ще се оплача от работното време и ще обясня, че не мога да те виждам достатъчно. Ще направя ново обновление на файла тук, когато бъда преназначен.
C$
	Следвах инструкциите на Метиъс и изтрих всичко до последната следа от блога му.
	След това се свих на дивана и заспах. Събуди ме звънът на телефона. Натиснах бутона и гласът на убиеца на брат ми се разнесе из всекидневната. Томас, войникът, който на драго сърце ще изпълни всяка заповед на командир Джеймсън, дори и тя да е да убие приятел от детските си години. Войникът, който използва Дей като удобна, изкупителна жертва.
	— Джун? Добре ли си? Почти десет часът е и все още не съм те виждал. Командир Джеймсън иска да знае къде си.
	— Не се чувствам добре — успях да отвърна. — Ще поспя още малко.
	— О! — Последва кратко мълчание. — Какви са симптомите ти?
	— Ще се оправя — отговорих. — Просто съм дехидратирана и имам треска. Мисля, че ядох нещо развалено снощи в кафенето. Кажи на командир Джеймсън, че до довечера ще съм по-добре.
	— Хубаво тогава. Съжалявам да го чуя. Дано скоро се почувстваш по-добре. — Още една кратка пауза. — Ако до довечера не се оправиш, ще напиша доклад и ще изпратя патрул, който да те провери за заразата. Нали знаеш, такъв е протоколът. И ако имаш нужда от мен, просто ми се обади.
	_Ти си последният човек, когото искам да видя._
	— Ще ти се обадя. Благодаря. — Затворих.
	Главата ме болеше. Твърде много спомени, твърде много разкрития. Нищо чудно, че командир Джеймсън е разпоредила да изнесат тялото на Метиъс толкова бързо. Аз бях достатъчно наивна да смятам, че го е направила от състрадание. Нищо чудно, че тя организира погребението. Дори тестовата ми мисия да открия Дей сигурно е била за отвличане на вниманието ми, докато те са унищожили доказателствата.
	Спомних си вечерта, когато Метиъс бе решил да прекрати чиракуването си при Киан и да не се присъединява към координаторите на изпитанието. Той беше мълчалив и затворен в себе си, когато ме взе от училище.
	— Добре ли си? — спомних си, че го попитах.
	Той не отговори. Просто ме хвана за ръка и се отправихме към метростанцията.
	— Хайде, Джун — рече той. — Нека просто се приберем вкъщи.
	Когато погледнах ръкавиците му, видях, че са изцапани с малки точици кръв.
	Метиъс не докосна вечерята си, нито ме попита как е минал денят ми — което ме ядоса, докато не осъзнах, че просто е много разстроен. Най-накрая, точно преди да си легна, отидох до дивана, където лежеше брат ми, и се сгуших под ръката му. Той ме целуна по челото.
	— Обичам те — прошепнах аз, като се надявах да изкопча нещо от него.
	Той се обърна и ме погледна. Очите му бяха толкова тъжни.
	— Джун — започна той, — мисля, че утре ще помоля да ми бъде назначен друг наставник.
	— Не харесваш Киан ли?
	Метиъс остана безмълвен за малко. После сниши очи, сякаш го бе срам.
	— Днес застрелях един човек на стадиона на изпитанието.
	Това бе причината за безпокойството му. Останах смълчана и го оставих да продължи.
	Метиъс прокара ръка през косата си.
	— Застрелях едно момиче. Тя се беше провалила на изпитанието си и се опита да избяга от стадиона. Киан ми изкрещя да я застрелям… и аз го послушах.
	— О! — Тогава не го знаех, но сега съм убедена, че Метиъс е имал чувството, че е застрелял мен. — Съжалявам — прошепнах аз.
	Метиъс впери поглед в далечината.
	— Малко хора имат добро основание, за да убият — рече той след дълго мълчание. — Повечето го вършат под лош предлог. Просто се надявам никога да не ти се наложи да попадаш в нито една от двете категории.
	Споменът избледня, а аз продължавах да стоя вкопчена в призраците на думите му.
	Не помръднах през следващите няколко часа. Когато клетвата на републиката започна да звучи, чух хората долу на улиците да я повтарят заедно, но не си дадох труд да стана. Не отдадох чест, когато се спомена името на Електор Примо. Оли седеше до мен, гледаше ме втренчено и изскимтяваше от време на време. Отвърнах на погледа му. Размишлявах и правех изчисления. Трябваше да направя нещо. Мислех си за Метиъс, за родителите ми, после за майката на Дей и братята му. Заразата бе сграбчила всички нас в ноктите си по един или друг начин. Заразата уби родителите ми. Братът на Дей беше инфектиран със заразата. Метиъс разкри истината за заразата и загина. Отне ми хората, които обичах. А зад заразата бе самата република. Страната, с която се гордеех. Страната, която експериментираше и убиваше деца, които са се провалили на изпитанието. Трудови лагери — всички ние сме били заблуждавани. Дали републиката е убивала също и близки на мои състуденти от „Дрейк“, всички тези хора, които са загинали в битка, при нещастен случай или от болести? Какво друго се пазеше в тайна?
	Станах, отидох до компютъра и взех чашата си с вода. Вперих безизразен поглед в нея. По някакъв начин гледката от изкривените сенки на пръстите ми върху стъклото ме стресна — напомни ми за окървавените ръце на Дей, за потрошеното тяло на Метиъс. Тази стара чаша бе подарък, вероятно внос от републиканските острови в Южна Америка. Струваше 2150 банкноти. Някой можеше да си купи лекарство срещу заразата с парите, похарчени за тази чаша, от която аз пиех вода. Може би тези острови дори не са на републиката. Може би нищо, на което са ме учили, не е вярно.
	Във внезапен пристъп на гняв вдигнах чашата и я запратих към стената. Тя се разби на хиляди искрящи парченца. Останах на място, треперейки.
	Ако Метиъс и Дей се бяха срещнали на някое друго място, различно от улиците зад болницата, дали щяха да станат съюзници?
	Слънцето промени позицията си. Настъпи следобед. Все още не помръднах от мястото си.
	Най-накрая, когато залезът окъпа апартамента ми в оранжево и златисто, аз излязох от транса си. Почистих искрящите парченца счупено стъкло. Облякох се в пълна бойна униформа. Уверих се, че косата ми е безупречно прибрана, че лицето ми е чисто, спокойно и лишено от емоции. В огледалото изглеждах същия човек. Но отвътре бях различна. Бях феномен, който знаеше истината и точно какво да направи.
	Щях да помогна на Дей да избяга.


>>	Дей

	Тази нощ се опитвах да се измъкна от затвора по следния начин.
	С падането на нощта, три дни преди края на живота ми, чух още викове и врява пред килията ми. Патрули, проверяващи за заразата, бяха изолирали напълно Езерния и Алта. Равномерното покачване и спадане на огнестрелния огън, който се чуваше от екраните, ми подсказа, че хората, които живеят в тези сектори, са стигнали до сблъсъци с войниците. Само едната страна имаше преимуществото да разполага с оръжия. Познайте кой печели.
	Мислите ми се върнаха към Джун. Поклатих глава, изумен от това колко откровен си позволих да бъда с нея. Чудех се какво ли прави в момента и за какво си мисли. Може би за мен. Ще ми се тя да бе тук. По някакъв начин аз винаги се чувствах по-добре с нея. Сякаш тя можеше напълно да разбере мислите ми, да ми помогне да ги пропъдя, а и винаги можех да се полюбувам на прелестното й лице.
	Лицето й ми вдъхваше кураж. Изпитвах проблем да събера смелост без Тес, Джон или мама.
	Мислех върху това цял ден. Ако успеех да се измъкна от тази килия и да се въоръжа с жилетката и оръжията на някой войник, можех да избягам от резиденция „Батала“. Вече няколко пъти видях сградата от външната страна. Стените й не бяха толкова гладки, колкото тези на Централната болница, и ако успеех да се измъкна през някой прозорец, щях да мога да се придвижа до страничната й част по перваза, дори и с все още неизлекувания ми крак. Войниците нямаше да успеят да ме последват. Щеше да им се наложи да стрелят по мен от земята или въздуха, но аз бях достатъчно бърз, когато имах опора за краката си и можех да изтърпя болката в ръцете си. Трябваше да намеря начин да освободя и Джон. Идън вероятно вече не бе в резиденция „Батала“, но си спомнях съвсем ясно какво ми каза Джун в първия ден от моето залавяне. Затворникът в 6822. Това трябва да бе Джон… щях да го намеря.
	Но първо трябваше да измисля как да се измъкна от тази килия.
	Погледнах войниците, наредени до стената и близо до вратата. Четирима на брой. Всеки от тях бе облечен в стандартна униформа: черни ботуши, черна риза с единичен ред от сребърни копчета, тъмносиви панталони, бронежилетка и сребърна лента на ръкава. Всички имаха пушки с обхват за близък бой, а в допълнение и пистолети в кобурите на коланите си. Мислите ми препускаха трескаво. В стая като тази, с четири метални стени, от които могат да рикошират куршуми, с пушките най-вероятно се използваха нещо по-различно от оловни амуниции. Гумени куршуми, може би, за да ме зашеметят, ако се наложи. Дори упойващи патрони. Но не нещо, с което да ме застрелят или което да ги убие.
	Прочистих гърлото си. Войниците се обърнаха към мен. Изчаках още няколко секунди, после издадох звук, все едно съм се задавил и превих гръб. Поклатих глава, сякаш за да прочистя мислите си, след което се облегнах на стената и затворих очи.
	Войниците бяха нащрек. Един от тях насочи пушката си към мен. Те останаха безмълвни.
	Продължих да се преструвам още няколко минути, като издавах задавен звук още два пъти, докато войниците продължаваха да ме наблюдават. После, без предупреждение, симулирах, че ми се повдига и се закашлях.
	Войниците се спогледаха. За първи път видях несигурност да проблясва в очите им.
	— Какво има? — обърна се рязко към мен войникът със запънатия ударник на пушката.
	Не му отговорих. Престорих се, че се опитвам да потисна следващ пристъп.
	Друг войник погледна колегата си.
	— Може да е заразата.
	— Глупости. Медиците вече го прегледаха.
	Войникът поклати глава.
	— Имал е контакт с братята си. Онзи малкият е пациент, тип „Нула“, нали? Може би медиците не са успели да я открият тогава.
	_Пациент, тип „Нула“. Знаех си._ Отново се направих, че съм се задавил, като едновременно с това се опитах да се извърна настрана от пазачите, за да си помислят, че не желая вниманието им. Поех си въздух и се изплюх на пода.
	Пазачите се поколебаха. Най-накрая онзи, със запънатия ударник на пушката, кимна към колегата си.
	— Е, не искам да съм наоколо, ако е някаква странна мутация на заразата. Извикай биоекип. Да го заведем в килиите на медицинското крило.
	Другият войник кимна и почука на вратата. Чух как се отключва отвън. Войникът в коридора го пусна да излезе и бързо заключи.
	Първият войник се приближи към мен.
	— Вие, останалите, дръжте пушките си насочени към него — даде команда той през рамо и извади чифт белезници. Престорих се, че не забелязвам как той ме приближава, като се правя на твърде зает с давенето и кашлянето. — Стани.
	Той ме хвана за едната ръка и грубо ме издърпа на крака. Изсумтях от болка. Протегна се и освободи едната ми ръка от веригата, после я закопча с белезниците. Не се съпротивлявах. След това освободи и другата ми ръка. Подготви се да я напъха в белезниците.
	Внезапно се извъртях и за част от секундата бях свободен. Преди войникът да успее да реагира, се обърнах, издърпах пистолета от кобура му и го насочих право към него. Другите пазачи ме фиксираха с пушките си, но не откриха огън. Не можеха да го сторят, без да уцелят своя колега.
	— Кажи на твоите хора да отворят вратата — наредих аз на войника, който държах за заложник.
	Той преглътна тежко. Останалите войници не смееха да мигнат.
	— Отворете вратата! — извика той. В коридора настъпи суматоха, след което се чуха няколко изцъквания. Войникът ми се озъби: — Навън има цяла дузина пазачи. Няма да успееш.
	Аз просто му намигнах.
	В мига, в който вратата леко се открехна, сграбчих войника за ризата и го изблъсках до стената. Един от останалите се опита да стреля по мен — приклекнах и се търкулнах по пода. Изстрели просвистяха наоколо. Звукът им бе като от гумени куршуми. Спрях да се търкалям точно навреме, за да спъна един войник и той падна право по гръб. Дори това ме накара да стисна зъби от болка. Проклет да е този подут крак. Бързо се шмугнах през пролуката, преди да успеят да затворят вратата.
	Огледах обстановката в коридора само за части от секундата. Пълно бе с войници. Тавански плочи. Завой надясно в края на коридора. На стените пише 4-ти етаж. Войникът, който отвори вратата, бе започнал да реагира — ръката му се бе спуснала към пистолета, сякаш на забавен каданс. Подскочих, оттласнах се от едната стена и улових най-горната част на вратата. Болният ми крак напълно отказа да ме слуша — за малко не паднах на земята. Отекнаха още изстрели. Метнах се към тавана и се вкопчих в металната конструкция, която пресичаше плочките. Стая 6822 — шести етаж. Хвърлих се обратно надолу и ритнах един от войниците в главата със здравия си крак. Той падна и аз се претърколих отгоре му. Усетих как два гумени куршума го уцелиха в рамото. Той изкрещя. Приклекнах и се спуснах по коридора, като избягвах войници и оръжия, изплъзвах се от ръцете, които се опитваха да ме докопат.
	Трябваше да стигна при Джон. Ако успеех да го измъкна, щяхме да си помогнем един на друг, за да избягаме. Ако можех…
	В този момент нещо тежко ме удари през лицето. Причерня ми. Борех се да възстановя концентрацията си, но усетих, че рухвам на пода. Опитах се да се изправя, но някой отново ме повали на земята и от острата болка гърбът ми получи спазъм. Някакъв войник сигурно ме бе ударил с приклада на пушката си. Усетих как ръце притискат краката и рамената ми. Изпъшках и всичкият въздух излезе от гърдите ми.
	Всичко се случи толкова бързо, че едва успях да обърна внимание на подробностите. Главата ми се замая. Имах чувството, че ще припадна.
	Чух познат глас над себе си — на командир Джеймсън.
	— Какво, по дяволите, става тук! — Тя продължи да крещи на войниците си. Постепенно зрението ми се възвърна. Осъзнах, че все още се боря да се измъкна от хватката на войника.
	Една ръка ме сграбчи за брадичката. Внезапно погледнах директно в очите на командир Джеймсън.
	— Смешен опит — каза тя. Хвърли поглед към Томас, който й отдаде чест. — Томас. Отведи го обратно в килията му. И сложи квалифицирани стражи на пост поне този път. — Тя пусна брадичката ми и потърка облечените си в ръкавици ръце. — Искам сегашните пазачи да бъдат освободени от длъжност и изхвърлени от патрула ми.
	— Да, госпожо. — Томас отново отдаде чест, след което започна да реве заповеди.
	Свободната ми ръка бе закопчана в белезниците, които все още висяха на другата ми китка. С периферното си зрение виждам още един облечен в черно висш офицер да стои до Томас. Джун. Глътнах си езика от страх. Тя присви очи към мен. В ръката й видях пушката, с която ме удари.
	С викове и ритници ме върнаха в килията. Джун стоеше наблизо, докато войниците ме оковаваха за стената. После, след като те се отдръпнаха, тя се наведе близо до лицето ми.
	— Горещо ти препоръчвам повече да не опитваш да правиш така.
	В очите й се четеше единствено студена ярост. Командир Джеймсън се усмихна до вратата. Томас наблюдаваше със сериозно изражение.
	Тогава Джун отново се наведе и прошепна в ухото ми:
	— Недей повече да се опитваш да го правиш, защото няма да успееш сам. Ще ти е нужна помощта ми.
	Опитах се да не променям изражението си, но за секунда сърцето ми спря да бие. Помощ? Джун иска да ми помогне? Момичето, което току-що ме нокаутира в коридора и за малко не ме прати в безсъзнание. Дали не се опитва да ме вкара в клопка? Или пък наистина говореше сериозно?
	Джун се отдръпна от мен в мига, в който изрече последната дума. Аз се преструвах, че съм разгневен, сякаш тя ми е прошепнала нещо оскърбително. Командир Джеймсън повдигна брадичка.
	— Добра работа, агент Ипарис. — Джун бързо отдаде почест. — Последвай Томас до фоайето и аз ще се срещна с вас там.
	Джун и капитанът си тръгнаха. Останах сам с командир Джеймсън и нова смяна войници, разположени близо до вратата на килията.
	— Господин Уинг — обърна се тя към мен след малко. — Опитът ви тази нощ бе впечатляващ. Вие наистина сте толкова гъвкав, колкото агент Ипарис твърдеше. Жал ми е да видя как такива умения се похабяват от безполезни престъпници, но животът не е справедлив, нали? — Тя ми се усмихна. — Бедното момче. Наистина си вярвал, че можеш да се измъкнеш от една военна крепост, нали?
	Командир Джеймсън се приближи до мен, наведе се и опря лакът на коляното си.
	— Нека ти разкажа една кратка история. Преди години хванахме един млад ренегат, който много приличаше на теб. Смел и безразсъден, непокорен по един глупав начин и не по-малко създаващ главоболия. Той също се опита да избяга преди насрочената дата за екзекуцията си. Знаеш ли какво се случи с него, господин Уинг? — Тя се пресегна, сложи ръка на челото ми и го бутна назад, докато не опря главата ми в стената. — Онова хлапе стигна чак до стълбището, преди да го хванем. Когато дойде денят за екзекуцията му, съдът ми даде разрешение да го убия лично, вместо да го изправяме пред наказателния взвод. — Ръката й се стегна върху челото ми. — Мисля, че той щеше да предпочете да го разстрелят.
	— Някой ден ти ще умреш по по-лош начин от него — отвърнах отсечено.
	Командир Джеймсън се изсмя.
	— Злобничък си до последно, а? — Тя пусна главата ми и наклони брадичката ми с пръст. — Хубавото ми момче, какво приятно забавление си само.
	Присвих очи. Преди да успее да ме спре, аз се отскубнах от хватката й и забих дълбоко зъби в ръката й. Тя изпищя. Захапах я колко мога по-силно, докато не усетих вкуса на кръв. Командир Джеймсън ме блъсна в стената. При удара захапката ми се разтвори. Тя стисна ръката си и подскочи, гърчеща се от болка, докато аз примигнах, борейки се да запазя съзнание. Двама войници се опитаха да й помогнат, но командирът ги отблъсна.
	— С нетърпение очаквам екзекуцията ти, Дей — изръмжа към мене тя. От ръката й капеше кръв. — Ще отброявам минутите! — След което бясна си тръгна, като трясна вратата след себе си.
	Затворих очи и зарових глава в ръцете си, за да не може никой да вижда лицето ми. Усетих кръв по езика си — потреперих от металния вкус. Не съм дръзвал да помисля за деня на екзекуцията си. Какво ли е усещането да се изправиш пред наказателния взвод без никакъв възможен изход? Мислите ми блуждаеха и след това се спряха на това, което ми бе прошепнала Джун. _Няма да успееш сам. Ще ти е нужна помощта ми._
	Тя трябва да е открила нещо — кой наистина е убил брат й или друга истина за републиката. Вече нямаше причина да ме мами… аз нямах какво да губя, а тя нямаше какво да печели. Изчаках тази мисъл да попие в съзнанието ми.
	Един агент на републиката щеше да ми помогне да избягам. Щеше да ми помогне да спася братята си. Сигурно започвах да полудявам.


>>	Джун

	В „Дрейк“ се научих, че най-добрият начин да пътуваш незабелязано през нощта е, като се придвижваш по покривите. На практика съм невидима на такава височина — хората под мен бяха приковали вниманието си върху улиците — и освен това, там, горе, имах най-добрата гледка към мястото, за което се бях запътила.
	Тази вечер се отправих към пограничната зона между Езерния и Алта, където участвах в схватка по скизбокс с Киеде. Трябваше да я открия сега, преди да ми се наложи да се върна на сутринта в резиденция „Батала“, за да прегледам с командир Джеймсън детайлите от нескопосаното бягство на Дей. Киеде щеше да бъде най-добрият ми съюзник за предстоящата екзекуция на Дей.
	Малко след полунощ се облякох цялата в черно. Черни обувки за катерене. Тънко пилотско яке. Ножове на колана. Малка, черна раница, пристегната на рамената ми. Не взех пистолетите си — не исках, за да не успеят да ме проследят до заразените сектори.
	Катерех се към върха на небостъргача, докато не се озовах сама на покрива, а вятърът пищеше навсякъде около мен. Усещах влагата във въздуха. На няколко от терасите все още има пасящи животни. Тази гледка ме накара да се запитам дали съм живяла над подземен месокомбинат през цялото това време. Оттук можех да видя целия център на Лос Анджелис, както и много от заобикалящите го сектори, а също и тънката ивица земя, която отделяше огромното езеро от Тихия океан. Лесно е да посочиш къде богаташките сектори граничат с най-бедните — там, където постоянната електрическа светлина отстъпваше място на блещукащи фенери, открити огньове и парни електроцентрали.
	Използвах линомет*, за да свържа тънък кабел между две сгради. След това безшумно се плъзвах от небостъргач до небостъргач, докато не се озовах далеч извън Батала и Рубинения сектор. Оттук придвижването стана по-трудно. Сградите не бяха толкова високи, а покривите бяха порутени, при някои дори съществуваше опасност от срутване, ако бъдат блъснати с твърде голяма сила. Подбирах внимателно целите си. На няколко пъти бях принудена да насоча линомета под равнището на покрива, а след това да се изкатеря до върха в момента, в който се добера оттатък. Докато стигна до покрайнините на Езерния сектор, усетих, че пот се стича по врата и гърба ми.
	[* Съоръжение за прехвърляне на въже на разстояние и подаване на спасително приспособление при аварийно-спасителни операции във вода или на суша. — Б.пр.]
	Краят на езерото бе само на няколко пресечки разстояние. Когато огледах щателно целия сектор, видях червени ленти да ограждат почти всяка пресечка, както и войници от патрулите, проверяващи за заразата, с противогази и черни наметала, са застанали на всеки уличен ъгъл. Знакът Х бе поставен на безброй врати на еднотипни къщи. Видях един патрул, който върви от врата на врата и се преструва, че прави още едно рутинно прочистване. Подозирах, че в момента раздават малки количества от лекарства, точно както бе казал Метиъс, и след още няколко седмици тази зараза магически щеше да изчезне. Полагах усилия да не поглеждам към къщата на Дей. Сякаш тялото на майка му все още лежеше на улицата.
	Отне ми още десет минути, за да стигна до мястото, извън Езерния, където бях срещнала Дей. Тук покривите бяха твърде крехки за моя линомет. Внимателно и бавно се спуснах на земята — бях подвижна, но не можех да се сравня с Дей, — и се придвижвах по сенчестите алеи до брега на езерото. Мокър пясък скърцаше под краката ми.
	Минах през задните улички, като внимавах да избягвам уличното осветление, уличните полицаи и безкрайната улична тълпа. Дей ми беше споменал веднъж, че се е запознал с Киеде тук, в някакъв бар, на ръба между Алта и Зимния. Сега оглеждах района, докато се придвижвах. От покривите видях, че имаше дузина барове, които отговаряха на местоположението и описанието му — оттук на земята успях да преброя девет такива.
	Няколко пъти се спирах в някоя уличка, за да събера мислите си. Ако ме хванеха тук и някой откриеше какво върша, вероятно щяха ме убият. Без да задават въпроси. Тази мисъл накара сърцето ми да се разтупти по-силно.
	Но тогава си спомних думите на брат си, залютя ми на очите и стиснах зъби. Бях стигнала твърде далеч, за да се връщам назад.
	Обиколих няколко бара без особен късмет. Всичките изглеждаха по един и същ начин — бледа светлина от фенери, пушек и хаос, от време на време схватка по скизбокс в някой тъмен ъгъл. Проверих всеки двубой, макар и да си бях научила урока да стоя достатъчно надалеч от кръговете. Питах всеки барман дали познава момиче с татуировка от пълзящи цветя. Киеде я нямаше никъде.
	Мина около час.
	И тогава я открих. Всъщност тя ме намери. Дори не получих възможност да вляза в бара.
	Едва бях излязла от близката уличка и се отправих към страничната врата на заведението, когато усетих нещо да прелетява покрай рамото ми. Кама. Мигновено отскочих от пътя — очите ми се стрелнаха нагоре. Някой скочи от втория етаж, хвърли се към мен и блъсна и двама ни към сенките. Гърбът ми се удари в стената. Инстинктивно посегнах към ножа в колана си, преди да видя кой е нападателят.
	— Това си ти.
	Момичето срещу мен изглеждаше бясно. Уличните светлини отразяваха татуировката й от пълзящи цветя и тежък, черен грим очертаваше очите й.
	— Добре — започна Киеде. — Знам, че ме търсиш. Толкова много искаш да ме намериш, че обикаляш из баровете в Алта повече от час. Какво искаш? Повторен мач или нещо такова?
	Тъкмо смятах да отговоря, когато забелязах движение в сенките зад Киеде. Замръзнах на място. Някой друг бе тук с нас.
	Когато Киеде видя как очите ми се стрелнаха встрани, повиши тон:
	— Стой настрана, Тес — извика тя. — Не искаш да виждаш това.
	— Тес? — присвих очи към тъмнината. Фигурата, застанала там, бе малка, с деликатна форма и разчорлена плитка. Големи, светли очи се взираха в мен иззад Киеде. Осъзнах, че горя от желание да се усмихна — знаех, че Дей ще се зарадва много на тази новина.
	Тес пристъпи напред. Изглеждаше достатъчно здрава, макар че под очите й се бяха появили тъмни кръгове. Вълна от срам ме заля, когато видях подозрителния поглед, изписан на лицето й.
	— Здравей — обади се тя. — Как е Дей? Добре ли е?
	Кимнах.
	— Засега. Радвам се да видя, че и ти също си добре. Какво правиш тук?
	Тя ми се усмихна предпазливо, а после погледна неспокойно към Киеде. Момичето с татуировката й хвърли ядосан поглед и ме притисна по-силно към стената.
	— Какво ще кажеш първо ти да отговориш на този въпрос?
	Тес сигурно се е присъединила към патриотите. Пуснах ножа си на земята. След което показах празните си ръце и на двете.
	— Тук съм, за да преговарям с вас. — Срещнах погледа й със спокойни очи. — Киеде, имам нужда от помощта ти. Трябва да говоря с патриотите.
	Това я хвана неподготвена.
	— Какво те кара да мислиш, че съм патриот?
	— Работя за републиката. Знам доста неща, такива, които може да те изненадат.
	Киеде присви очи.
	— Нямаш нужда от моята помощ. Лъжеш. Ти си войник от републиката и предаде Дей. Защо да ти се доверяваме?
	Пресегнах се назад, отворих ципа на раницата си и извадих дебела пачка с банкноти. Тес ахна съвсем тихичко.
	— Искам да ви дам това — отвърнах аз и подадох парите на Киеде. — Искам да ме изслушаш, а не разполагам с много време.
	Киеде прелисти банкнотите със здравата си ръка и изпробва една на вкус с върха на езика си. Другата й ръка бе обвита в стегната отливка. Внезапно се запитах дали Тес не бе превързала ръката й. Сигурно бе полезна за патриотите.
	— Съжалявам за това, между другото — казах аз и посочих ръката на Киеде. — Сигурна съм, че разбираш защо го направих. Раната, която ти ми нанесе, още не е зараснала.
	Киеде се изсмя сухо.
	— Все тая — поне сега патриотите се сдобиха с още един медик. — Тя потупа отливката си и намигна на Тес.
	— Радвам се да го чуя — казах аз и огледах косо Тес. — Грижи се добре за нея. Тя го заслужава.
	Киеде продължи да проучва лицето ми още известно време. Най-накрая ме пусна и кимна към колана ми.
	— Хвърли оръжията си.
	Не се опитах да споря. Извадих четири ножа от колана си, бавно й ги показах и ги пуснах върху настилката на уличката. Киеде ги изрита извън обсега ми.
	— Имаш ли проследяваща екипировка? — попита тя. — Някакви подслушвателни устройства?
	Оставих Киеде да провери двете ми уши и устата.
	— Ако чуя дори и две стъпки да идват към нас — ще те убия на място. Разбра ли?
	Кимнах.
	Киеде се поколеба, после свали ръка и ни отведе по-навътре в сенките на уличката.
	— Няма начин да те заведа при някой от патриотите — каза тя. — Нямам ти достатъчно доверие. Можеш да говориш с нас и ще видим дали съобщението ти си заслужава да бъде предадено.
	Питам се колко голяма бе операцията на патриотите.
	— Съгласна съм.
	Започнах да разказвам на Киеде и Тес всичко, което бях открила. Започнах с Метиъс, разказах за смъртта му. За това как издирвах и открих Дей и какво се бе случило, когато го предадох на властите. Какво бе сторил Томас на Метиъс. Но не й споменах защо родителите ми са загинали или какво ми разкри Метиъс в записките в своя блог. Срамувах се твърде много, за да го заявя директно в лицето на двама души, които живеят в бедняшките сектори.
	— Значи приятелят на брат ти го е убил, а? — Киеде тихичко подсвирна. — Затова че е открил, че републиката е убила родителите ви? И Дей е бил натопен?
	Равнодушният тон на Киеде ме ядоса, но реших да го подмина.
	— Да.
	— Дааа, това е тъжна история. Кажи ми какво общо има тя с патриотите.
	— Искам да помогна на Дей да избяга преди екзекуцията си. И дочух, че патриотите се опитват да го вербуват. Предполагам, че не искате Дей да умре. Може да постигнем споразумение.
	Гневът в очите на Киеде се бе превърнал в скептицизъм.
	— Значи искаш да си отмъстиш за смъртта на брат си или нещо подобно? Ще обърнеш гръб на републиката заради Дей?
	— Искам справедливост. И искам да освободя момчето, което не е убило брат ми.
	Киеде изсумтя невярващо.
	— Животът ти е прекрасен. Хубавичко си се настанила в уютен апартамент в някой богаташки сектор. Нали знаеш, че ако републиката разбере, че си говорила с мен, ще те изправят пред наказателния взвод. Точно като Дей.
	При споменаването на Дей, изправен пред отряда за разстрели, ме побиха студени тръпки по гърба. С бялото на окото си видях, че и Тес също потрепери.
	— Знам. Ще ми помогнеш ли?
	— Държиш на Дей, нали? — попита Киеде.
	Надявах се тъмнината да прикрие надигащата се руменина по бузите ми.
	— Това е без значение.
	Тя се изсмя.
	— Каква шега само! Горкото, малко, богаташко момиченце се влюбило в най-известния престъпник в републиката. А нещата са и още по-лоши, тъй като ти си причината той да се намира там като начало. Нали?
	Запази спокойствие.
	— Ще ми помогнеш ли? — попитах повторно.
	Киеде сви рамена.
	— Винаги сме искали Дей. Той би бил перфектният контрабандист. Но ние не сме в бизнеса с вършенето на добри дела. Ние сме професионалисти, имаме дълъг дневен ред и в него не се включват благотворителни проекти. — Тес отвори уста, за да протестира, но Киеде й даде знак да мълчи. — Дей може и да е популярна фигура тук, на улицата, но той все пак е един човек. Какво ще спечелим ние? Просто удоволствието от това, че ще се присъедини към нас ли? Патриотите няма да рискуват живота на дузина хора, само за да освободят един-единствен престъпник. Безполезно е.
	Тес въздъхна. Размених погледи с нея и разбрах, че напразно се е опитвала да убеди Киеде да го направи, още щом Дей е бил арестуван. Вероятно това бе и първопричината Тес да се бе присъединила към патриотите — да ги моли да спасят Дей.
	— Знам. — Свалих раницата си и я хвърлих на Киеде. Тя не я отвори. — Ето защо ви донесох това. Вътре има двеста хиляди банкноти. Едно скромно състояние. Това са парите от наградата ми за залавянето на Дей и би трябвало да са достатъчно възнаграждение за вашата помощ. — Гласът ми се сниши. — Добавих и електробомба. Трето ниво. Струва шест хиляди банкноти. За две минути ще извади от строя всички оръжия в радиус от километър. Сигурна съм, че знаеш колко е трудно да се сдобиеш с такава на черния пазар.
	Киеде отвори раницата и разгледа съдържанието й. Не каза нищо, но разпознах удоволствието, което изпита, по езика на тялото й, начина, по който се прегърби жадно над банкнотите и прокара здравата си ръка по релефната им повърхност. Тя изсумтя доволно, когато стигна до електробомбата и очите й се ококориха, когато повдигна металната сфера, за да я огледа внимателно. Тес я наблюдаваше с надежда в очите.
	— Това са джобни пари за патриотите — заяви Киеде, след като приключи, — но ти си права — може да е достатъчно, за да убеди шефа ми да ми позволи да ти помогна. Но как да сме сигурни, че това не е капан? Ти предаде Дей на републиката. Ами ако лъжеш и мен?
	Джобни пари ли? Патриотите явно имаха доста дълбоки джобове. Но аз просто кимнах.
	— Имаш право да ми нямаш доверие — отговорих. — Но помисли за това по следния начин. Можеш веднага да си тръгнеш с двеста хиляди банкноти и доста полезно оръжие, без въобще да си помръднеш пръста, за да ми помогнеш. Доверявам се на теб и патриотите. Умолявам ви и вие да ми се доверите.
	Киеде пое дълбоко въздух. Усетих, че все още не бе убедена.
	— А какво имаш наум?
	Сърцето ми прескочи. Искрено й се усмихнах.
	— Всичко по реда си. Братът на Дей — Джон. Планирам да му помогна да избяга утре вечер. Не по-рано от единадесет вечерта и не по-късно от единадесет и половина. — Киеде ме погледна недоверчиво, но аз не й обърнах внимание. — Инсценирана смърт — ще твърдя, че Джон е инфектиран със заразата. Ако успея да му помогна да избяга от резиденция „Батала“ утре вечер, ще имам нужда от теб и няколко патриоти, за да го изведете от сектора. Да го пазите.
	— Ще бъдем там, ако успееш.
	— Добре. Сега с Дей очевидно ще бъде по-сложно. Екзекуцията му ще се изпълни след две вечери, точно в шест следобед. Десет минути преди това аз ще съм първата, която ще го отведе до двора за разстрел. Разполагам с идентификационна карта с охранителен достъп — би трябвало да успея да измъкна Дей през един от шестте задни изхода в източния коридор. Докарай патриоти, които да ни чакат там. Очаквам тълпа от около поне две хиляди души да се появи за екзекуцията, което ще рече, че ще има екип от най-малко осемдесет охранители. Задните изходи трябва да бъдат охранявани, колкото се може по-слабо. Направете нещо — каквото и да е, — за да се уверите, че повечето от войниците ще трябва да отидат да помагат там. Ако в първата пресечка покрай резиденция „Батала“ няма много охрана, ще имате достатъчно преднина, за да избягате.
	Киеде повдигна вежди.
	— Ти си самоубийца. Знаеш ли колко невъзможно звучи това?
	— Да — направих кратка пауза. — Но нямам кой знае какъв избор.
	— Е, продължавай тогава. Ами площадът?
	— Ще отвлечем вниманието им. — Очите ми се спряха върху Киеде. — Създайте възможно най-голям хаос на площад „Батала“. Достатъчно безредици, че да принудите повечето войници, които пазят задните изходи, да излязат на площада и да помагат при удържането на тълпата — дори само за няколко минути. Затова може да ви помогне електробомбата. Активирайте я във въздуха и ще разклати земята в резиденция „Батала“ и около нея. Не би трябвало да нарани никой, но със сигурност ще породи паника. И ако оръжията в района са извадени от строя, те не могат да стрелят по Дей, дори и ако го видят да бяга по покрива. Ще им се наложи да го гонят или да опитат късмета си с не толкова точните електрошокови оръжия.
	— Добре, гений — изсмя се Киеде с малко повечко сарказъм. — Нека обаче те попитам следното. Как, по дяволите, ще измъкнеш Дей от сградата? Да не мислиш, че ще си единственият войник, който ще го ескортира до мястото за разстрел? Други войници вероятно ще бъдат разположени от двете ти страни. По дяволите, цял патрул може да се присъедини към теб.
	Усмихнах й се.
	— Ще има други войници. Но кой е казал, че няма да са дегизирани патриота?
	Тя не ми отговори, не и с думи. Но видях усмивка да се разстила по лицето й и осъзнах, че макар и да ме смята за луда, също така е и съгласна да помогне.


>>	Дей

	Две нощи преди датата, определена за екзекуцията ми, сънувах безброй сънища, докато се опитвах да подремна, подпрян на стената на килията си. Първите няколко не ги помня. Те се смесваха в една объркана мътилка от познати и непознати лица — нещо, което звучеше като смеха на Тес или като гласа на Джун. Всички те се опитваха да говорят с мен, но аз не разбирах никой от тях.
	Помнех обаче последния сън, преди да се събудя.
	Един ведър следобед в Езерния сектор. Бях на девет. Джон бе на тринадесет, започнал да навлиза във фазата на акселерацията. Идън бе само на четири, седеше върху стълбите на входната ни врата и наблюдаваше как с Джон играехме уличен хокей. Дори на тази възраст Идън бе най-интелигентният от трима ни и вместо да се присъедини към нас, бе предпочел да седи там и да човърка части от стар турбинен двигател.
	Джон запрати смачкана хартиена топка към мен. Едва успях да я спра с дръжката на метлата си.
	— Подаваш твърде надалеч — протестирах аз.
	Джон просто се ухили.
	— Ще са ти нужни по-добри рефлекси, ако искаш да издържиш физическата част на изпитанието.
	Подадох хартиената топка към него, колкото мога по-силно. Тя мина като снаряд покрай Джон и се удари в стената зад него.
	— Ти си успял да издържиш изпитанието си въпреки рефлексите си.
	— Нарочно пропуснах тази топка. — Джон се изсмя, докато се обръщаше и тичаше до топката. Хвана я, преди вятърът да я отвее. Няколко минувачи за малко не стъпиха отгоре й. — Не исках да пречупя напълно егото ти.
	Денят бе хубав. Джон наскоро бе назначен на работа в местната парна електроцентрала. За да го отпразнуваме, мама продаде една от двете си рокли, както и подбрани стари тенджери, и прекара цялата изминала седмица, взимайки смените на някои от своите колеги. Допълнителните пари бяха достатъчни, за да купи цяло пиле. В момента тя бе вътре и го приготвяше — а миризмата на месо и бульон бе толкова хубава, че държахме вратата леко открехната, за да усетим полъха му дори и тук отвън. Джон обикновено не бе в такова добро настроение. Възнамерявах да се възползвам максимално.
	Джон ми подаде топката. Аз я поех с метлата си и му я върнах. Играехме бързо и яростно през следващите няколко минути, като нито един от двама ни не пропускаше и понякога правихме толкова абсурдни скокове, за да стигнем до топката, че Идън се заливаше от смях. Миризмата на пилешко изпълваше въздуха. Днес дори не бе горещо — всъщност времето бе идеално. Спрях се за секунда, когато Джон изтича да вземе топката. Опитах се да запомня този ден в ума си като на снимка.
	Подавахме си топката още известно време. После аз направих грешка.
	Уличен полицай мина по нашата уличка, докато се приготвях да върна топката на Джон. С периферното си зрение видях Идън да се изправя на стълбите. Дори Джон видя служителя на закона преди мен и вдигна ръка, за да ми даде знак да спра. Но вече бе твърде късно. Вече бях замахнал и топката удари полицая право в лицето.
	Тя, разбира се, отскочи — направена бе от съвсем безвредна хартия, — но това бе достатъчно, за да накара служителят на закона да се спре на място. Очите му се стрелнаха към мен. Замръзнах.
	Преди някой от нас да успее да помръдне, полицаят извади нож от ботуша си и закрачи към мен.
	— Мислиш, че това може да ти се размине ли, момче? — извика той, вдигна ножа си и се подготви да ме удари през лицето с дръжката му. Вместо да се свия от страх, аз го погледнах злобно и не отстъпих назад.
	Джон изтича до полицая, преди той да е стигнал до мен.
	— Господине! Господине! — Джон се хвърли пред мен и вдигна ръце пред полицая. — Съжалявам за това — извини се той. — Това е Даниел, малкият ми брат. Той не го направи нарочно.
	Полицаят изблъска Джон от пътя си. Дръжката на ножа му ме цапардоса през лицето. Паднах на земята. Идън изпищя и влезе вътре. Прокашлях се и се опитах да изплюя мръсотията, с която бе пълна устата ми. Не можех да говоря. Полицаят се приближи и ме ритна в хълбока. Очите ми се ококориха. Свих се в ембрионална поза.
	— Спрете, моля ви! — Джон отново се втурна към полицая и застана твърдо между двама ни. Успях да зърна нашата веранда от мястото, където лежах на земята. Майка ми бе излязла от входа, а Идън бе скрит зад нея. Тя отчаяно викаше към полицая. Джон продължаваше да го моли.
	— Аз… аз ще ви платя. Нямаме много, но можете да вземете каквото поискате. Моля ви. — Джон наведе ръка и ме хвана. Той ми помогна да се изправя на крака.
	Полицаят спря и обмисли предложението на Джон. После погледна майка ми.
	— Ти там — провикна се той. — Отиди да ми донесеш каквото имате. И се погрижи да отгледаш по-добре джеремето си.
	Джон ме избута още по-назад зад себе си.
	— Той не го направи нарочно, сър — повтори той. — Майка ми ще го накаже за поведението му. Той е малък и не е много разумен.
	Майка ми излезе навън няколко секунди по-късно с платнен вързоп. Полицаят го отвори и провери всяка банкнота. Видях, че това са почти всичките ни пари. Джон остана безмълвен.
	След малко полицаят отново уви парите и ги пъхна в джоба на жилетката си. Отново погледна към майка ми.
	— Пиле ли готвиш там вътре? — попита той. — Доста луксозно ядене за семейство като вашето. Често ли обичаш да пилееш пари?
	— Не, сър.
	— Тогава ми донеси и пилето — заяви полицаят.
	Мама бързо влезе вкъщи. Върна се със здраво завързана чанта с пилешко месо, подплатена с парцали. Полицаят я взе, метна я през рамо и ми хвърли още един възмутен поглед.
	— Улични джеремета — измърмори той. После ни остави зад гърба си. Уличката отново притихна.
	Джон се опита да успокои мама, но тя просто подмина думите му и му се извини за изгубената храна. Не ме погледна. След малко бързо се прибра, за да се погрижи за Идън, който бе започнал да плаче.
	Джон се завъртя и застана срещу мен. Хвана ме за рамената и здраво ме разтърси.
	— Никога вече не прави така, чуваш ли? Да не си посмял.
	— Не съм искал да го ударя! — изревах аз.
	— Имам предвид начина, по който го гледаше. Имаш ли въобще някакъв акъл? Никога не бива да гледаш така полицай, разбираш ли? Искаш да избият всички ни заради теб ли?
	Бузата ми все още пареше от дръжката на ножа, а стомахът ме болеше от ритника на полицая. Измъкнах се от хватката на Джон.
	— Нямаше нужда да се застъпваш за мен — отсякох аз. — Можех да се оправя и сам. Щях да се съпротивлявам.
	Джон отново ме сграбчи:
	— Ти си напълно откачен. Слушай ме много добре. Никога няма да се съпротивляваш. Никога. Правиш, каквото ти каже полицаят и не спориш с него. По-скоро ще умра, отколкото да им позволя да те наранят. Разбра ли?
	Опитах се да измисля нещо умно, с което да отвърна, но за мое смущение очите ми се насълзиха.
	— Ами съжалявам, че остана без пиле — изтърсих аз.
	Думите ми накараха Джон леко да се усмихне.
	— Ела тук, момче. — Той въздъхна и ме прегърна. Сълзи се стичаха по бузите ми. Срамувах се от тях и се опитах да не издавам никакъв звук.


	Не съм суеверен, но когато се събудих от този сън, от този болезнено ясен спомен за Джон, имах най-ужасяващото усещане в гърдите си.
	По-скоро ще умра, отколкото да им позволя да те наранят.
	И изпитах внезапен страх, че по един или друг начин казаното в съня ми ще се сбъдне.


>>	Джун

	08:00 ч. Рубинен сектор.
	17ºC на открито.
	Дей щеше да бъде екзекутиран утре вечер.
	Томас се появи на вратата ми. Покани ме на сутрешна прожекция на „Величието на знамето“, преди да се явим в резиденция „Батала“.
	— Чух добри отзиви. Разказвало се за момиче от републиката, което залавя шпионин на колониите — обясни ми той.
	Съгласих се. Ако щях да помагам на Джон да избяга тази нощ, по-добре да се уверя, че Томас е спокоен за нашите взаимоотношения. Нямаше нужда да става мнителен.
	Първите признаци на приближаващия ураган, петия за тази година, се проявиха веднага след като Томас и аз излязохме на улицата — зловещ вихър, леденостуден порив, който разбъркваше иначе влажния въздух. Птиците бяха неспокойни. Бездомните кучета си бяха намерили подслон. По-малко мотоциклети и автомобили минаваха по улиците. Камиони доставяха допълнителни контейнери с питейна вода и консервирана храна на жителите на небостъргача. Осигуряваха се също торби с пясък, лампи и преносими радиопредаватели. Дори стадионите, на които се провеждаше изпитанието, бяха отложили програмата за изпита в деня, в който се очакваше бурята.
	— Предполагам, че си развълнувана от случващото се — каза ми Томас, докато влизахме в киносалона един след друг. — Малко остана.
	Кимнах и се усмихнах. Днес хората бяха запълнили всички места в залата, въпреки ветровитото време и предстоящите прекъсвания на тока. Пред нас се извисяваше гигантският куб на киносалона — прожекционен екран с четири страни, всяка, от които бе насочена към отделните сектори със седалки. Докато чакахме, по него вървеше непрестанен поток от реклами и последните новини.
	— Не мисля, че развълнувана е най-точната дума — отговорих аз. — Но трябва да призная, че го очаквам с нетърпение. Знаеш ли подробности как ще протече?
	— Ами знам, че ще контролирам войниците на площада. — Томас бе приковал вниманието си върху въртящите се реклами — от нашата страна вървеше яркото и безвкусно: _„Предстои ли скоро детето ви да се яви на изпитанието? Изпратете го в «Изпитания Ейс» за безплатна подготвителна консултация!“_. — Кой знае какво може да направи тълпата. Сигурно вече се събират. Колкото до теб — вероятно ще си вътре. Ще ескортираш Дей до двора. Командир Джеймсън ще ни каже повече, когато настъпи моментът.
	— Много добре.
	Позволих си отново да премисля плановете си, детайли минаваха през ума ми от момента, в който снощи се срещнах с Киеде. Нужно ми бе време да й предам униформи преди екзекуцията — време и за да помогна на няколко от патриотите да се вмъкнат вътре. Не се наложи да убеждавам дълго командир Джеймсън да ми позволи да ескортирам Дей, а дори и Томас сякаш уважаваше желанието ми.
	— Джун. — Гласът на Томас ме извади от мислите ми.
	— Да?
	Той ме погледна странно и леко се намръщи, сякаш току-що си бе спомнил нещо.
	— Снощи не си беше вкъщи.
	Запази спокойствие. Леко се усмихнах, а после отново погледнах небрежно екрана.
	— Защо ме питаш?
	— Ами снощи се отбих до апартамента ти посред нощ. Дълго време чуках на вратата, но ти не отговори. Стори ми се, че Оли е вътре, и затова реших, че не си била на пистата. Къде беше?
	Погледнах спокойно Томас.
	— Не можах да заспя. Отидох на покрива за малко и наблюдавах улиците.
	— Не си взела слушалката със себе си. Опитах да ти се обадя, но се чуваше само статичен шум.
	— Наистина ли? — поклатих глава. — Връзката сигурно е била лоша, защото си я бях сложила. Снощи беше доста ветровито.
	Той кимна.
	— Днес сигурно си изморена. По-добре да кажеш на командир Джеймсън, ако не искаш да те натоварва твърде много.
	Този път се намръщих на Томас. Обърни въпросите на обратно.
	— Какво си правил пред вратата ми посред нощ? Нещо спешно ли е било? Не съм пропуснала нещо от командир Джеймсън, нали?
	— Не, не. Нищо подобно. — Томас се усмихна смутено и прокара пръсти през косата си. Не можех да проумея как човек с изцапани от кръв ръце може да изглежда толкова безгрижно. — Честно казано и аз не можах да заспя. Не спирах да си мисля колко разтревожена трябва да си. Реших да те изненадам.
	Потупах го по ръката.
	— Благодаря. Но ще се оправя. Ще екзекутираме Дей утре и след това ще се почувствам много по-добре. Точно както ми каза. Малко остава.
	Томас щракна с пръсти.
	— О, това е другата причина, поради която исках да те видя снощи. Не би трябвало да ти казвам… трябваше да е изненада.
	Изненадите не ме радваха особено в момента. Но се престорих на развълнувана.
	— Каква е тя?
	— Командир Джеймсън го предложи, а и накара съдът да го одобри. Тя все още е ядосана на Дей за това, че я ухапа по ръката, когато се опита да избяга.
	— Накарала е съдията да одобри какво?
	— А, ето го и съобщението. — Томас погледна киноекрана и ми посочи рекламата, която точно започваше. — Преместихме датата на екзекуцията на Дей.
	Рекламата не бе нищо повече от дигитален флаер, едно-единствено изображение. Изглеждаше тържествено, с тъмносин текст и снимки на нашарен в зелено и бяло фон. По средата му видях снимката на Дей.
C>
	Само места за правостоящи пред резиденция Батала в четвъртък, на 26 декември, от 17:00 часа, за екзекуцията на Даниел Алтън Уинг. Ограничен брой свободни места. Ще се наблюдава само по джъмботроните.
C$
	Всичкият въздух излезе от гърдите ми. Погледнах Томас.
	— Днес ли?
	Той се ухили.
	— Не е ли чудесно? Няма нужда да се тормозиш още цял един ден.
	Опитах се да звуча развеселено.
	— Чудесно. Радвам се да го чуя.
	Но мислите ми закипяха от нарастващата паника. Това можеше да значи толкова много неща. Фактът, че командир Джеймсън е убедила съда да премести екзекуцията му с цял ден напред, бе необичаен сам по себе си. Сега той щеше да се изправи пред наказателния взвод само след осем часа, веднага след като слънцето започне да залязва. Нямаше да мога да измъкна Джон — целият ден ще бъде прекаран в подготовка по екзекуцията на Дей. Дори часът бе сменен. Днес патриотите можеше и да не успеят да се срещнат с мен. Нямаше да имам време да им занеса униформи.
	Не можех да помогна на Дей да избяга.
	Но това не бе всичко. Командир Джеймсън бе решила да не ми каже за това. Ако Томас е знаел снощи, това означаваше, че тя го бе информирала вчера вечерта най-късно, преди да го отпрати към вкъщи. Защо не ми е казала? Би трябвало да смята, че ще се радвам да науча, че Дей ще умре двадесет и четири часа по-рано от заплануваното. Освен ако не подозира нещо. Може би е искала да ме заблуди, за да тества каква ще бъде реакцията ми. Дали Томас не пазеше нещо в тайна? Дали неведението относно плана не е просто маска, която да прикрие истината — или пък командир Джеймсън държеше и него на тъмно?
	Филмът започна. Бях благодарна, че няма да ми се налага да говоря с Томас и ще мога да размишлявам мълчаливо.
	Налагаше се промяна в плановете. Иначе момчето, което не бе убило брат ми, щеше да умре довечера.


>>	Дей

	Новото време, определено за екзекуцията ми, настъпи без фанфари, но от време на време се чуваше трясъкът на някоя гръмотевица извън сградата. Не че можех да видя бурята от килията си, разбира се, заради тези голи стоманени стени, охранителните камери и нервните войници — затова можех само да предполагам как изглежда небето.
	В 6:00 сутринта войниците махнаха оковите ми и ме освободиха от веригата на стената на моя затвор. Това бе традиция. Преди провъзгласените за престъпници да застанат пред наказателния взвод, от резиденция „Батала“ излъчваха кадри с тях по всички джъмботрони на площада. Освобождават те от оковите ти, за да имаш възможност да направиш нещо забавно. Виждал съм го преди това — а зрителите на площада го обожават. Обикновено нещо се случва: решимостта на престъпника започва да се пречупва и той умолява пазачите, или се опитва да сключи сделка, или да спечели отсрочка, а понякога дори се опитва да избяга. Никой никога не е успял. Предават картина с твоя образ на живо на площада, докато не настъпи време за екзекуцията ти. Тогава превключват към двора за разстрел, вътре в резиденция „Батала“, а после те показват как вървиш, за да се изправиш пред екзекуторите. Зрителите на площада ахкат и пищят — понякога от удоволствие, — когато започне разстрелът. А от републиката са доволни, че един престъпник е послужил като назидателен пример.
	Щяха да повтарят кадрите от материала няколко дни след това.
	Можех свободно да се разхождам из килията, но вместо това просто седях, облегнат на стената с ръце, подпрени на колената. Нямах желание да забавлявам когото и да е. Главата ми кънтеше от превъзбуда, страх, очакване и притеснение. Медальонът ми бе пъхнат в джоба. Не спирах да мисля за Джон. Какво щяха да сторят с него? Джун обеща да ми помогне — надявах се да е имала предвид и Джон.
	Ако тя възнамеряваше да ми съдейства да избягам, то несъмнено си играеше с огъня. Промяната на датата на екзекуцията едва ли й бе помогнала. Усетих болка в гърдите само при мисълта, че тя се излага на такава опасност. Какво ли бе открила? Какво я е наранило толкова силно, че да се обърне срещу републиката, въпреки всичките си привилегии? Ами ако ме бе излъгала… е, защо й бе да лъже, че ще ме спасява? Може би я бе грижа за мен. Изсмях се тихичко сам на себе си. Каква мисъл, и то в какъв момент. Може би щях да успея да открадна една целувка за сбогом от нея, преди да пристъпя в двора.
	Знаех само едно. Дори планът на Джун да се провалеше, дори и да бях сам, когато се отправях към взвода за разстрел… щях да се съпротивлявам. Трябваше да ме напълнят с олово, за да ме накарат да не мърдам. Разтреперан си поех дъх. Безстрашни мисли, но дали бях готов да ги приведа в действие?
	Войниците в килията ми разполагаха с повече оръжия от обикновено, както и с противогази и защитни жилетки. Никой не смееше да свали поглед от мен. Те наистина смятаха, че ще пробвам да направя нещо откачено. Приковавах поглед върху охранителните камери и си представих как изглежда тълпата на площада.
	— Приятели, вие сигурно се забавлявате — казах аз след малко. Войниците запристъпваха от крак на крак — неколцина повдигнаха оръжията си. — Губите цял ден от живота си, за да ме наблюдавате как седя в килията. Колко забавно.
	Мълчание. Войниците бяха твърде уплашени, за да отвърнат.
	Представих си тълпата отвън. Какво ли правеха? Може би някои от тях все още изпитваха съжаление към мен и бяха готови да протестират. Може би неколцина протестираха. Много от тях сигурно ме мразеха. Сигурно в момента надаваха одобрителни възгласи. А трети щяха да бъдат навън просто от нездраво любопитство.
	Часовете се точеха. Открих, че очаквам с нетърпение екзекуцията. Поне щях да успея да видя нещо друго, освен сивите стени на килията, макар и за кратко. Готов бях на всичко, за да спра това сковаващо ума ми чакане. Освен това, ако планът на Джун не успееше, щях да престана да си представям Джон, майка ми. Тес, Идън и всички останали.
	Войниците в килията ми се смениха. Знаех, че наближава пет следобед. Площадът трябва да бе пълен с хора. Тес. Може би и тя бе там, твърде изплашена, за да гледа случващото се, но твърде изплашена и за да го пропусне.
	Чуха се стъпки по коридора. После глас, който разпознах. Джун. Повдигнах глава и погледнах към вратата. Настъпи ли моментът? Настана ли време за бягството — или за смъртта ми?
	Вратата се отвори. Пазачите ми освободиха място, когато Джун влезе в килията, облечена в парадната си униформа, а от двете й страни бяха командир Джеймсън и още няколко войници. Поех си въздух, когато я съзрях. Не бях виждал Джун в униформа. Разкошни лъскави пагони висяха от двете страни на рамената й. Плътен, стигащ до петите й, плащ, изработен от някакво скъпо кадифе. Аленочервена жилетка и изискани ботуши с токи. Военна фуражка, стандартно серийно производство. Непринуден грим украсяваше лицето й, а косата й бе безупречно завързана на конска опашка. Вероятно това бе облеклото на агентите за специални случаи.
	Джун се спря на известно разстояние от мен и докато аз се опитвах да се изправя на крака, погледна часовника си.
	— Четири и четиридесет и пет следобед. — Поглежда отново към мен. Опитах се да прочета погледа й, да видя дали мога да отгатна какъв е планът й. — Имаш ли някаква последна молба? Ако искаш да се видиш за последно с брат си или да кажеш последната си молитва, по-добре да ни уведомиш сега. Това ще е единствената привилегия, която ще получиш, преди да умреш.
	Разбира се. Последни желания. Вперих поглед в нея, като внимавах изражението на лицето ми да остане безизразно. Какво ли искаше да кажа? Очите на Джун бяха напрегнати и пламтяха. Аз…
	Видях как Джун едва доловимо движи устните си. _Джон_ — произнесе тя.
	Погледнах командир Джеймсън.
	— Искам да видя брат си Джон — заявих. — За последен път. Моля ви.
	Командирът кимна нетърпеливо към мен и щракна с пръсти, после измърмори нещо на войника, който се приближи до нея. Той отдаде почест и излезе. Командир Джеймсън отново ме погледна.
	— Разрешавам.
	Сърцето ми започна да блъска още по-силно. Джун размени възможно най-кратък поглед с мен, но преди да успея да се концентрирам върху нея, тя се обърна настрана, за да попита нещо командир Джеймсън.
	— Всичко е подготвено, Ипарис — отвърна командирът. — Сега престани да ме притесняваш.
	Мълчаливо изчакахме няколко минути, докато отново не чух стъпки да се задават от коридора. Този път се чу шум от влачене, примесен с отчетливото маршируване на войниците. Джон. Преглътнах тежко. Джун не ме погледна.
	И тогава Джон се озова в килията ми, а от двете му страни имаше пазачи. Той изглеждаше по-слаб и по-блед отпреди. Дългата му светлоруса коса висеше на мръсни кичури, а той дори не забеляза, че част от нея е полепнала по лицето му. Сигурно и моята изглеждаше по този начин. Когато ме видя, ми отправи тъжна усмивка. Опитах се да му отвърна.
	— Хей.
	— Хей.
	Джун скръсти ръце.
	— Пет минути. Казвай, каквото имаш да казваш, и да приключваме.
	Кимнах безмълвно.
	Командир Джеймсън хвърли поглед към Джун, но не направи никакво усилие да излезе.
	— Засечи точно пет минути и нито секунда повече. — След което притисна ръка до ухото си и започва да крещи нови заповеди. Очите й останаха вперени в мен.
	За няколко секунди Джон и аз се гледахме втренчено един друг. Опитвах се да проговоря, но нещо засядаше в гърлото ми и думите така и не излизаха. Нещата не трябваше да стоят така за Джон. За мен може би, но не и за него. Аз бях изгнаник. Престъпник, беглец. Нарушавал съм закона хиляди пъти. Но Джон не бе направил нищо лошо. Той издържа изпитанието си честно и почтено. Той бе грижовен и разумен. Нямаше нищо общо с мен.
	— Знаеш ли къде е Идън? — Най-сетне Джон наруши мълчанието. — Жив ли е?
	Поклатих глава.
	— Не знам, но мисля, че е жив.
	— Когато излезеш там, отвън — продължи Джон с пресипнал глас, — дръж главата си вдигната високо, чу ли? Не им позволявай да те пречупят.
	— Няма.
	— Накарай ги да се потрудят. Удари някой, ако се налага. Ти си опасно хлапе. Затова ги накарай да се страхуват от теб. Разбра ли? До самия край.
	За първи път от много време насам се почувствах като по-малък брат. Наложи ми се да преглътна тежко, за да не се насълзят очите ми.
	— Добре — прошепнах аз.
	Времето ни изтече прекалено бързо. Разменихме си последно сбогом и двамата пазачи на Джон го хванаха за ръцете, за да го изкарат от килията и да го отведат обратно в неговата. Командир Джеймсън, изглежда, леко се отпусна, очевидно доволна, че бяхме приключили с последното ми желание. Тя даде знак на войниците.
	— Стройте се — заповяда тя. — Ипарис, придружи пазачите обратно до килията на това момче. Аз ще се върна след малко.
	Джун отдаде чест, след което излезе от килията след Джон, докато войниците се приближаваха до мен и завързаха ръцете ми зад гърба. Командир Джеймсън изчезна през вратата.
	Поех си дълбоко въздух. Сега ми бе нужно чудо.
	Няколко минути по-късно ме изведоха навън. Направих, както Джон ми заръча, и държах високо вдигната главата си, а погледът ми бе безизразен. Сега вече чувах тълпата. Шумът ту се усилваше, ту отслабваше — един стабилен поток от човешки гласове. Очите ми се плъзгаха по плоските панели на екраните, наредени по коридора, докато се движихме — хората на площада изглеждаха изнервени, мятаха се като вълни в буреносен ден, а аз успявах да различа редицата от войници, които ги бе обградила. Тук и там се виждаха хора, боядисали кичур в косата си в ярко аленочервено. Войниците навлизаха в тълпата и я обграждаха.
	В даден момент Джун се присъедини към нас, недалече от последните войници. Аз погледнах зад себе си, но не можех да видя лицето й. Секундите се проточиха безкрайно дълго. Какво щеше да стане, когато стигнем до двора?
	Най-сетне стигнахме до коридорите, които водеха към двора за разстрел.
	Точно тогава чух Томас, младия капитан, да казва:
	— Госпожице Ипарис.
	— Какво има — попита в отговор Джун.
	И тогава последваха думите, от които сърцето ми спря. Съмнявах се, че тя бе планирала и това.
	— Госпожице Ипарис — продължи той, — срещу вас се води следствие. Последвайте ме.


>>	Джун

	Първата ми реакция бе да атакувам Томас. Това щях да направя, ако не ме беше заловил с толкова много войници около мен. Щях да се хвърля към него с всичка сила, да го поваля в безсъзнание, после да взема Дей и да побягна към изходите. Аз вече се бях погрижила за Джон. Някъде из коридорите, които водят към старата му килия, на пода в безсъзнание лежаха двама пазачи. Показах на Джон вентилационната шахта. Той щеше да ме чака там, докато направех следващия си ход. Щях да освободя Дей, да изкрещя сигнала, Джон щеше да се появи от стената като призрак и да избяга с нас. Но нямаше да успея да спечеля битката срещу Томас и всички тези пазачи без елемента на изненада.
	Затова реших да се подчиня на думите му.
	— Следствие ли? — попитах го аз и смръщих лице.
	Той учтиво докосна фуражката си, сякаш за да се извини, хвана ме за ръката и ме отведе настрана от войниците, които съпровождаха Дей.
	— Командир Джеймсън ме помоли да те задържа — обясни той. Завихме зад ъгъла и се отправихме към стълбището. Още двама войници се присъединиха към него. — Искам да ти задам няколко въпроса.
	Дадох си вид на разгневена.
	— Колко нелепо. Не можа ли командирът да избере не толкова драматичен момент за тези глупости?
	Томас не ми отговори.
	Поведе ме два етажа надолу по стълбището в сутерена, по чийто коридор бяха наредени стаите за екзекуция, електрически мрежи и складови помещения. Сега разбрах защо бяхме тук долу. Открили са липсващата електробомба, която дадох на Киеде. По принцип проверката на инвентара не би трябвало да се състои преди края на месеца. Но Томас сигурно я е направил тази сутрин. Не позволих на надигащата се паника да се изпише по лицето ми.
	_Концентрирай се_ — напомних си ядосано аз. — _Паникьосаният човек е мъртъв._
	Томас спря на края на стълбището. Сложи ръка на колана си и видях проблясъка от дръжката на пистолета му.
	— Една електробомба е изчезнала. — Поклащащите се светлини над нас хвърляха зловещи сенки върху лицето му. — Открих, че липсва рано сутринта, след като ходих да те търся в апартамента ти. Ти каза, че си била на покрива снощи, нали? Знаеш ли нещо по въпроса?
	Държах очите си вперени в лицето му и скръстих ръце.
	— Смяташ, че аз съм го направила?
	— Не те обвинявам в нищо, Джун. — Изражението му стана печално, дори умолително. — Но реших, че съвпадението е прекалено голямо. Малцина имат достъп тук долу, а всички останали до голяма степен са дали обяснение за предната вечер.
	— До голяма степен са дали обяснение ли? — повторих аз достатъчно саркастично, с което го накарах да се изчерви. — Звучи някак неясно. Видяхте ли ме на охранителните камери? Командир Джеймсън ли ти внуши това?
	— Отговори на въпроса, Джун.
	Погледнах го свирепо. Той примигна, но не се извини за промяната в тона си.
	Това може да е последната ми възможност.
	— Не съм го направила — заявих.
	Томас не изглеждаше убеден.
	— Не си го направила — повтори думите ми той.
	— Какво друго искаш да ти кажа? Дали не са направили поне още един пропуск при проверка на наличността? Сигурен ли си, че нещо липсва?
	Томас прочисти гърло.
	— Някой е пипал охранителните камери тук, долу, затова не разполагаме със запис. — Той потупа пистолета си. — Направено е доста прецизно. И когато си помисля за прецизност, се сещам за един човек. За теб.
	Сърцето ми започна да бие по-силно.
	— Не искам да правя това. — Гласът на Томас стана по-мек. — Но ми се стори странно, че прекарваш толкова много време в разпити на Дей. Да не би сега да го съжаляваш? Нагласила ли си нещо, за да…
	Той така и не успя да довърши изречението си.
	Внезапно експлозия разклати целия коридор и ни блъсна в стената. Прах се сипеше от тавана, искри проблясваха във въздуха. Патриотите. Електробомбата. Активирали са я на площада. В крайна сметка са дошли като по разписание, точно преди Дей да влезе в двора, където се изпълняват разстрелите. Което означаваше, че всички оръжия в сградата ще бъдат извън строя точно за две минути. Благодаря ти, Киеде.
	Блъснах Томас силно в стената, преди той да успее да възстанови баланса си. След това издърпах ножа от колана му, отидох до кутията с електрозахранващата мрежа и я отворих. Зад мен Томас се пресегна за пистолета си, сякаш на забавен каданс.
	— Спрете я!
	Взех ножа и прерязах всички жици в долната част на електрическата мрежа.
	Чу се пукот. Последва дъжд от искри. Целият сутерен стана тъмен.
	Чух Томас да ругае. Открил е, че пистолетът му е безполезен. Войниците се препънаха един в друг. Бързо напипах пътя към стълбището.
	— Джун! — изкрещя Томас някъде зад мен. — Ти не разбираш… това е за твое добро!
	Думите излязоха от устата ми с ярост.
	— Това ли каза и на Метиъс?
	Не разполагах с много време, преди резервното осветление да се включи. Не изчаках отговора на Томас. Стигнах до стълбите и ги взех по три наведнъж, като отброявах секундите от взривяването на електробомбата. _Засега единадесет секунди. Оставаха сто и девет секунди, преди оръжията да започнат да функционират._
	Бързо излязох през вратата на първия етаж и се озовах сред море от хаос. Войници тичаха навън към площада. Стъпки отекваха навсякъде. Проправих си път назад, директно към двора за разстрел. Всякакви детайли профучаваха покрай мен като по магистрала на мислите. _Остават деветдесет и седем секунди. Тридесет и трима войници са тръгнали в противоположна посока… дванадесет се движат към мен… няколко плоски екрана са потъмнели… най-вероятно е причинено от спирането на тока… на други се вижда хаосът сред тълпата отвън… нещо пада от небето на площада… пари! Патриотите сипят пари от покривите. Половината тълпа се мъчи да се измъкне от площада, докато другата половина се боричка за банкнотите._
	Седемдесет и две секунди. Достигнах до коридора, където бе наказателният взвод, и в миг обхванах с поглед разкрилата се пред мен сцена: трима войници в безсъзнание. Джон и Дей (превръзката за очи, която пазачите вероятно са му били сложили точно преди бомбата да избухне, се е смъкнала на врата му) са в схватка с четвърти. Останалите сигурно са били повикани да помагат за въвеждане на ред на площада — само че те нямаше да се бавят дълго там. Щяха да се върнат за нула време. Изтичах зад тях и изритах войника през краката. Той рухна на земята. Джон го удари с юмрук в челюстта. Войникът се отпусна и загуби съзнание.
	Шестдесет секунди. Дей изглеждаше нестабилен, сякаш щеше да припадне. Някой войник сигурно го бе ударил по главата или пък кракът му създаваше проблеми. Двамата с Джон го хванахме от двете му страни — насочих ги към един по-тесен коридор, който се разклонява от тези, водещи към наказателния взвод, и се отправихме към изходите. Секунда по-късно гласът на командир Джеймсън прокънтя по интеркома. Той прозвуча разгневено.
	— Екзекутирайте го! Убийте го веднага! Искам да го излъчите на площади!
	— По дяволите — каза под носа си Дей. Главата му се килна на една страна — светлите му сини очи изглеждаха мътни и неясни. Размених си поглед с Джон и продължихме да се движим. Войниците щяха да се насочат насам веднага. Връщаха се, за да изкарат Дей на двора.
	_Двадесет и седем секунди._
	Намирахме се на около 75 метра от изходите. Успяхме да се придвижим с метър и половина в секунда — 27 пъти по 1,5 прави 40,5 метра. След 40,5 метра оръжията щяха да се активират отново. Вече чувах тежките стъпки от ботушите на войниците в съседния коридор. Вероятно вече ни търсеха. Трябваха ни поне още 23 секунди, за да се доберем до вратите, за да не ни хванат в този коридор. Щяха да ни застрелят на място, много преди да се измъкнем.
	Мразех тези мои изчисления.
	Джон ми хвърли бегъл поглед.
	— Няма да успеем.
	Дей, който бе между двама ни, бе изпаднал в полубудно състояние. Ако братята продължаваха напред, а аз изтичах назад, за да вляза в схватка с войниците, вероятно щях да успея да поваля само няколко, преди останалите да ме надвият. И пак щяха да настигнат Джон и Дей.
	Джон спря да се движи и усетих как тежестта на Дей се пренася върху мен.
	— Какво… — понечих да попитам, но видях как Джон сваля превръзката от врата на Дей. След това се обърна. Знаех какво ще направи. — Не, остани при нас!
	— Имате нужда от повече време — отвърна Джон. — Иска им се екзекуция? Ще я получат. — Той се затича, отдалечавайки се от нас. Към коридора.
	Към двора, където бе наказателният взвод.
	_Не. Не, не Джон. Къде отиваш!_ Прахосах цяла секунда да гледам след него, в тоя миг се разкъсвах и се питах дали не трябва да изтичам след него.
	Джон щеше да го направи.
	Тогава главата на Дей клюмна върху рамото ми. _Шест секунди._ Нямах избор. И точно когато чух виковете на войниците зад нас в коридора, който водеше към наказателния взвод, се заставих да се обърна и да продължа напред.
	Нула секунди.
	Оръжията се активираха. Не спряхме. Изтекоха още няколко секунди. Чувах суматоха в коридорите някъде зад нас. Заставих се да не поглеждам назад.
	Тогава стигнахме до изходите, втурнахме се навън на улицата и двама войници се спуснаха към нас. Вече нямах сили да се бия. Но се опитах. Тогава някой започна да се бие редом с мен и да поваля войниците — Киеде се мерна в полезрението ми.
	— Тук са! — извика тя — Излизайте!
	Бяха се спотаили до задния вход. Точно както се бяхме разбрали. Патриотите ни дойдоха на помощ. Исках да им кажа да изчакаме Джон, но знаех, че няма смисъл. Те ни хванаха и отведоха при мотоциклетите си. Извадих пистолета от колана си и го хвърлих на земята. Не можех да си позволя проследяващото му устройство да ги насочи към нас. Дей се качи на един мотоциклет, аз — на друг.
	_Почакайте Джон_ — искаше ми се да извикам.
	Но потеглихме. Резиденция „Батала“ се отдалечаваше от нас.


>>	Дей

	Проблясна светкавица. Изтрещя гръмотевица, чу се звук от сипещ се дъжд. Някъде далеч виеха сирени за наводнение.
	Отворих очи и ги присвих заради падащата върху тях вода. За миг не можех да си спомня нищо — дори и името си. Къде бях? Какво се случи? Седях до някакъв комин и бях мокър до кости. Намирах се на покрива на висока кула небостъргач. Дъжд покриваше света около мен, вятърът свиреше през мократа ми риза, заплашвайки да отлепи краката ми от земята. Свих се до комина. Когато погледнах небето, видях безкрайно поле от смолисточерни и разярени разпенени облаци, осветявани от светкавици.
	Внезапно си спомних. Наказателният взвод, коридорът, плоските екрани. Джон. Експлозията. Войници навсякъде. Джун. Трябваше вече да съм мъртъв, да са ме напълнили с олово.
	— Буден си.
	Джун бе до мен, почти невидима в нощта заради черната си екипировка. Тя се бе облегнала върху стената на комина, без да обръща внимание на дъжда, който се стичаше по лицето й. Обърнах се, за да застана срещу нея. Пристъп на болка премина през крака ми. Думите залепнаха за езика ми и отказаха да излязат от устата ми.
	— Намираме се във Валенсия. В покрайнините. Патриотите се местят в Лас Вегас. — Джун примигна, за да изчисти водата от очите си. — Свободен си. Махай се от Калифорния, докато можеш. Те ще продължат да ни преследват.
	Отворих уста и я затворих. Сънувах ли? Приплъзнах се по-близо до нея. Ръката ми се вдигна и докосна лицето й.
	— Какво… какво се случи? Добре ли си? Как успя да ме измъкнеш от резиденция „Батала“? Знаят ли, че ми помогна?
	Джун ме изгледа втренчено, сякаш се опитваше да реши дали да ми отговори. Накрая хвърли бърз поглед към покрива.
	— Виж сам.
	Положих усилие да се изправя на крака. Погледнах над покрива към джъмботроните, сложени на стените. Докуцуках до ръба и погледнах надолу през парапета. Определено бяхме в покрайнините. Сега вече видях, че сградата, на която сме се разположили, бе изоставена и цялата обкована с дъски, а само два джъмботрона в целия квартал функционираха. Погледнах екраните.
	Изписаното на тях заглавие накара дъхът ми да спре.
C>
	ДАНИЕЛ АЛТЪН УИНГ
	ЕКЗЕКУТИРАН ДНЕС ЧРЕЗ РАЗСТРЕЛ.
C$
	Зад заглавието вървеше видеоповторение. Виждах кадри, на които седях в килията си. Погледнах камерата. След това видеото премина бързо към двора, където се подреждаше наказателният взвод. Няколко войници изведоха съпротивляващо се момче в центъра на двора. То бе с превръзка на очите и със закопчани в белезници здраво зад гърба ръце. Приличаше на мен.
	Като изключим няколко подробности, които само аз бих забелязал. Рамената му бяха леко по-широки от моите. Ходеше с накуцване, което изглежда престорено, и устата му приличаше повече на бащината ми, отколкото на тази на мама.
	Присвих очи в дъжда. Не можеше да бъде…
	Момчето спря в центъра на двора. Пазачите се обърнаха и бързо се върнаха там, откъдето бяха дошли. Войниците в редица вдигнаха оръжията си и се прицелиха в момчето. Последва кратка ужасяваща тишина. А после пушките бълваха пушек и искри. Видях как момчето се тресе при всеки изстрел. Той рухна с лице в калта. Още няколко изстрела прокънтяха. Отново се възцари тишина.
	Наказателният взвод бързо излезе в колона по един. Двама войници вдигнаха тялото и го отнесоха към крематориума.
	Ръцете ми се разтрепериха.
	_Джон._
	Завъртях се, за да застана с лице към Джун. Тя мълчаливо ме наблюдаваше.
	— Това е Джон! Джон! Какво правеше той в двора?
	Джун не каза нищо.
	Не можех да си поема въздух. Сега разбрах какво бе сторила.
	— Ти не си го взела с нас — успях да изрека аз. — Вместо това си разменила местата ни.
	— Не съм го направила аз — отвърна тя. — Той го направи.
	Докуцуках обратно при нея. Сграбчих я за рамената и я притиснах до комина.
	— Кажи ми какво стана? Защо той постъпи така? — изкрещях. — Това трябваше да съм аз!
	Джун извика от болка и аз осъзнах, че е ранена. Дълбок разрез се простираше по рамото й и бе изцапал ризата й с кръв. Какви ги вършех, защо й крещях? Скъсах парче плат от долната част на ризата си, за да увия раната й така, както го прави Тес. Издърпах силно парцала и го завързах. Джун потрепна.
	— Не е чак толкова зле — излъга тя. — Един куршум ме одраска.
	— Ранена ли си някъде другаде? — Прокарах ръце по другото й рамо, след което нежно докоснах кръста й.
	Тя потрепери.
	— Не мисля — отговори. — Добре съм.
	Когато отметнах мокри кичури коса зад ушите й, тя вдигна поглед към мен.
	— Дей… нещата не се случиха според плана ми. Исках да измъкна и двама ви. Можех да го сторя. Но…
	Образът на безжизненото тяло на Джон, показан на джъмботрона, ме накара да се почувствам замаян. Поех си дълбоко въздух.
	— Какво се случи?
	— Нямаше достатъчно бреме. — Тя направи кратка пауза. — Затова Джон се върна. Той ни спечели време и се върна в коридора. Помислили са го за теб. Той дори беше взел превръзката ти за очи. Те го хванаха и го отведоха обратно в двора при наказателния взвод. — Тя отново поклати глава. — Но от републиката сигурно вече са разбрали, че са направили грешка. Трябва да бягаш, Дей. Докато все още можеш.
	Сълзи се стичаха по бузите ми. Не ми пукаше. Коленичих пред Джун и хванах главата си с две ръце, след което се свлякох на пода. Нищо вече нямаше смисъл. Брат ми сигурно се е тревожил за мен, докато аз съм бил в униние в килията си като някое егоистично хлапе. Джон винаги ме слагаше на първо място.
	— Не е трябвало да го прави — прошепнах аз. — Не го заслужавам.
	Джун сложи ръка върху главата ми.
	— Той знаеше какво върши, Дей. — Сълзи се появиха и в нейните очи. — Някой трябва да спаси Идън. Затова Джон спаси теб. Както би направил всеки брат.
	Очите й се взираха в моите. Останахме така, без да мърдаме, в дъжда. Сякаш мина цяла вечност. Спомних си нощта, която даде ход на всички събития, нощта, в която видях войниците да маркират вратата на майка ми. Ако не бях отишъл в болницата, ако не се бях срещнал с брата на Джун, ако бях намерил лекарство срещу заразата някъде другаде… щяха ли нещата да бъдат по-различни? Щяха ли майка ми и Джон все още да са живи? Щеше ли Идън да е в безопасност?
	Не знаех. Страхувах се твърде много, за да мисля върху това.
	— Ти загърби всичко. — Повдигнах ръка, за да докосна лицето й, за да избърша капките дъжд от миглите й. — Целия си живот… това, в което си вярвала… Защо направи всичко това за мен?
	Джун никога не бе изглеждала по-красива, отколкото в момента: откровена и искрена, уязвима, но и несломима. Когато в небето проблясна светкавица, очите й изглеждаха златни.
	— Защото беше прав — прошепна тя. — За всичко.
	Когато я прегърнах, тя избърса една сълза от бузата ми и ме целуна. После зарови лице в рамото ми. А аз си позволих да се разплача.


>>	Джун

	_Три дни по-късно_
	_Барстоу, Калифорния_
	_23:40 ч. 11ºC_
	Ураганът Евония най-сетне започна да утихва, но дъждът, силен и студен, продължи да се лее като из ведро. Небето яростно се пенеше. Под всичко това на самотния джъмботрон на Барстоу предаваха новините от Лос Анджелис.
C>
#	Заповед за евакуация до: Зейн, Грифит, Зимен, Горски.
#	Всички граждани на Лос Анджелис са задължени да потърсят подслон на не по-малко от пет етажа височина.
#	Карантината вдигната от Езерния и Зимния сектор.
#	Републиката печели решителна победа срещу колониите в Мадисон, Дакота.
#	Лос Анджелис обявява официално издирване на патриотите бунтовници.
	Даниел Алтън Уинг екзекутиран на 26 дек, чрез разстрел.
C$
	Не бе изненадващо, че от републиката обявиха екзекуцията на Дей за успешна. Въпреки че и той, и аз знаехме, че това не бе така. По тъмните улички вече се разпространяваха слухове, че Дей отново е измамил смъртта. И че един войник от републиката му е помогнал да го направи. Слуховете си оставаха слухове, защото никой не искаше да привлича вниманието на републиката. И все пак хората не спираха да говорят.
	Барстоу, макар и по-спокоен от Лос Анджелис, все пак бе претъпкан с хора. Но от полицията не ни търсеха по начина, по който сигурно го правят в метрополиса. Град с железопътна линия. Разнебитени сгради. Добро място за мен и Дей да се укрием. Щеше ми се и Оли да бе дошъл с нас. Само ако командир Джеймсън не беше изместила екзекуцията с ден по-рано. Исках да го изведа от апартамента, да го скрия в някоя уличка и после да се върна за него. Но вече бе твърде късно. Какво ли щяха да направят с него? Мисълта, че Оли, изплашен и самотен, ще лае по войниците, които нахлуват в апартамента ми, накара гърлото ми да стане на буца. Той бе единственото късче, което ми бе останало от Метиъс.
	Сега Дей и аз мъчно си проправяхме път през дъжда към локомотивното депо на железницата, където щяхме да си устроим бивак. Внимавах да стоя в сенките, дори и в нощите, когато имаше буря. Дей си бе сложил шапка, която се спускаше ниско пред очите. Пъхнала бях косата под яката на ризата си и бях увила стар шал — вече влажен — около долната част на лицето си. Това бе всичко, което можехме да направим относно дегизировката си. Стари железопътни вагони бяха пръснати из сметището, избелели и ръждясали от годините. Бяха общо двадесет и шест, ако броим и един служебен вагон, на който му липсваше половината стена от едната страна, и всички бяха на „Юниън Пасифик“. Трябваше да се наведа напред, за да не ме събори вятърът. Дъждът ужили раненото ми рамо. Никой от нас не пророни и дума.
	Когато най-сетне достигнахме до един празен вагон (41 квадратни метра, покрит хопер с две плъзгащи се врати — едната е затворена и ръждясала, а другата наполовина отворена; сигурно е конструиран за пренос на сухи и обемисти товари), благополучно натикан между три други в края на двора, ние се настанихме в един ъгъл. Бе учудващо чисто. Достатъчно топло. И най-важното — сухо.
	Дей свали шапката си и изцеди косата си. Видях, че кракът го боли.
	— Добре е да знаем, че предупредителните съобщения за наводнение са все още валидни.
	Кимнах.
	— Трудно ще е на който и да е патрул да ни проследи в това време. — Замлъкнах за миг, за да го огледам. Дори сега, когато бе изтощен, мръсен и напълно подгизнал, имаше несломим вид.
	— Какво? — спря да изстисква косата си той.
	Свих рамене.
	— Изглеждаш ужасно.
	Това накара Дей да се усмихне леко — но усмивката му изчезна толкова бързо, колкото се и появи. На нейно място се изписа вина. Замлъкнах. Разбирах го.
	— Веднага след като дъждът спре — обясни той, — искам да се отправя към Вегас. Да открия Тес и да се уверя, че е в безопасност при патриотите, преди да продължим към бойния фронт, за да открием Идън. Не мога да забравя за нея. Трябва да съм сигурен, че тя ще се чувства по-добре с тях, отколкото с нас.
	Сякаш се опитваше да ме убеди, че това бе правилното решение.
	— Не е нужно да идваш. Поеми по друг маршрут към бойния фронт и ще се срещнем там. Можем да се уговорим за място на срещата. По-добре само единият да рискува, отколкото и двамата.
	Исках да кажа на Дей, че той не е с всичкия си, за да тръгне към военизиран град като Вегас. Но не го направих. Успях само да си представя прегърбените, тесни рамена на Тес и големите й очи. Дей вече изгуби майка си. Брат си. Не можеше да загуби и Тес.
	— Трябва да я намериш. Няма нужда да ме убеждаваш в това. Но аз идвам с теб.
	Дей се намръщи.
	— Недей.
	— Имаш нужда от подкрепление. Бъди разумен. Ако нещо ти се случи по пътя, как ще разбера, че си в беда?
	Дей ме погледна. Дори в тъмнината не можех да откъсна очи от него. Дъждът бе измил лицето му. Алената лента в косата му бе изчезнала. Останали му бяха само няколко синини. Приличаше на ангел, макар и грохнал.
	Смутено отместих поглед встрани.
	— Просто не искам да ходиш сам.
	Дей въздъхна.
	— Добре. Ще отидем до бойния фронт и ще разберем къде е Идън, а после ще пресечем границата. Колониите вероятно ще ни посрещнат радушно — дори може да ни помогнат.
	Колониите. Неотдавна те ми се струваха най-големият враг на света.
	— Добре.
	Дей се наведе към мен. Протегна се, за да докосне лицето ми. Видях, че пръстите му все още го болят, а ноктите му бяха почернели от засъхнала кръв.
	— Ти си възхитителна — каза ми той. — Но си глупачка, щом искаш да останеш с някой като мен.
	Затворих очи и докоснах ръката му.
	— Тогава и двамата сме глупаци.
	Дей ме придърпа към себе си. Целуна ме, преди да успея да изрека нещо повече. Устните му бяха топли и меки и когато ме целуна по-страстно, аз обгърнах с ръка врата му и му отвърнах. В този миг не мислех за болката в рамото. Не се чудих дали войниците ще ни открият в този вагон и ще ни измъкнат навън. Не исках да бъда никъде другаде. Исках да бъда тук, на сигурно, до тялото на Дей, притисната в здравата му прегръдка.
	— Странно е — споделих аз на Дей по-късно, когато и двамата се бяхме сгушили на пода. Отвън ураганът продължаваше да бушува. След няколко часа трябваше да се отправим на път. — Странно е да съм тук с теб. Едва те познавам. Но… понякога имам чувството, че сме един и същ човек, роден в два различни свята.
	Той остана безмълвен за миг, а едната му ръка разсеяно си играеше с косата ми.
	— Чудя се какво ли би било, ако аз се бях родил на твое място и имах живот подобен на твоя, а ти се бе родила на моето. Щеше ли да бъде същото? Щях ли да бъда един от войниците на републиката? А ти да си прочут престъпник?
	Повдигнах глава от рамената му и го погледнах.
	— Така и не те попитах за името ти на улицата. Защо Дей*?
	[* Ден (англ.). — Б.пр.]
	— Всеки ден означава нови двадесет и четири часа. Всеки ден означава, че всичко отново е възможно. Живееш за един миг и умираш в един миг, и всичко това ти се случва в един ден, едно по едно. — Той погледна към отворената врата на железопътния вагон, където струйки тъмна вода потулваха света. — И се опитваш да вървиш в светлината.
	Затворих очи и се замислих за Метиъс, наред с всичките ми любими спомени и дори онези, които бих предпочела да забравя, представях си го окъпан в светлина. Във въображението си се обръщах към него и се сбогувах за последен път. Някой ден щях да го видя отново и да си разказваме историите един на друг… но засега щях да го заключа някъде на сигурно място, далече, там, където щях да мога да черпя от силата му. Когато отворих очи, Дей ме наблюдаваше. Той нямаше представа за какво си мисля, но разпознаваше емоциите по лицето ми.
	Двамата лежахме, загледани в светкавиците, заслушани в гръмотевиците и чакахме настъпването на окъпаната в дъжд зора.


>	Благодарности

	Всеки път, когато прелиствам „Легендата“, си спомням за себе си на четиринадесет години — как пиша на светлината на лампата в късните часове на нощта по време на учебната година, в блажено неведение за това колко дълъг ще бъде пътят до издаването на текста. Сега знам колко хора са необходими, за да се роди книгата, и от какво значение е упоритият им труд. Изказвам ви, на всички вас, най-дълбока благодарност.
	На моя литературен агент Кристин Нелсън — за това, че прие да работи с мен по един ръкопис, който не се продаваше добре, а след това нито за миг не се разколеба във вярата си в мен, докато пишех „Легендата“, както и за бляскавите й прозрения за „Легендата“, благодарение на които романът стана това, което е. Без теб нямаше да стигна дотук. На прекрасния екип на литературна агенция „Нелсън“, които направиха така, че нищо не се изплъзна от вниманието им: Линдзи Моргенс, Анита Мъм, Анджи Расмусен и Сара Меджибоу.
	На моя изключителен редактор Джен Бесър за това, че се погрижи и я шлифова, така че се получи една история, която блести много по-ярко от това, което самата аз бях в състояние да осъществя. Толкова съм щастлива, че ти беше редом с мен!
	На невероятния екип на „Пътнъм“ и „Пенгуин“, издания за деца и млади читатели, който толкова страстно прегърна „Легендата“ и се отнесе с мен като с принцеса — Дан Вайсбърг, Джен Лоха, Шона Фей, Ари Луин, Сесилия Янг, Марина Тамура, Синди Хауъл, Роб Фарън, Линда МакКарти, Териза Иванджелиста, Емили Ромеро, Ерин Демпси, Шанта Нюлин, Кейси Макинтайър, Ерин Галахър, Мая Гарсия, Лиса Кели и Къртни Уд, — както и на всички чуждестранни издатели, които приютиха „Легендата“ под своето крило.
	На моя неповторим артистичен агент Каси Ивашевски, която намери възможно най-добрия филмов дом за „Легендата“, както и на „Темпъл Хил Ентъртейнмънт“ и „Си Би Ес Филмс“ за това, че го представляват. Айзък Клоснър, Уик Годфри, Марти Бауън, Грей Мънфорд, Али Миелники, Волфганг Хамър, Ейми Байър, Джонатан Ливайн, Андрю Барър и Гейб Ферари — вие, приятели, сте удивителни. Специална благодарност на Уейн Аликзандър за това, че предостави своя блестящ опит в съставянето на договори за „Легендата“.
	На Ками Гарсия и Сара Рийс Бренън за отделеното време от техния ужасно ангажиран и талантлив живот, предлагайки на един неопитен гейм автор две невероятни бележки на корицата на книгата, и на Джей Джей, Малинда Ло и Елън Оу — за безценните им съвети, за любезните им думи, а така също и на „Туитър Ентъртейнмънт“.
	На Пол Грегъри, който използва магическите си умения, за да направи така, че да изглеждам представителна на авторската си снимка. На милите хора от „Дивиант Арт“, които ми помогнаха да изграждам творческите си възможности от 2002 година насам с полезните си и насърчаващи думи. На семейните ми приятели — за това, че всички бяха на мое разположение (както и за всичката вкусна храна, която приготвяха).
	И което е най-важното — на Примо Галаноса, който се запозна с „Легендата“ в най-ранната й форма (една несвързана история, състояща се от две изречения), позволи ми да използвам неговата личност за Дей, а името му за злия диктатор на републиката, който предложи Джун да е момиче, и ме изслушваше денем и нощем, когато преживявах всичките си страхове, възбуда, тъга и радост. Обичам те.
