D>
	На Силви Жьонвоа
D$


E>
	Истинският бунтарски дух се проявява в търсене на щастието.
@	Ибсен
E$


>
	— Колко са грозни хората, направо не е истина! — въздъхна Ортанс, нагласявайки бинокъла на върха на носа си. — Нищо чудно, че имам такъв страхотен успех…
	Облечена в анасоново зелена жилетка и плътно прилепнали червени джинси, обута в маркови балеринки, тя се бе настанила до еркерния прозорец на хола и наблюдаваше минувачите, които сновяха нагоре-надолу по улицата.
	— Виж ги: дебели, сиви, треперят, правят гримаси, скърцат със зъби, абе, какво да ти кажа, някакви жалки, мърморещи нещастници, откъдето и да ги погледнеш…
	Излегнат на леглото със слушалки на уши, Гари отмерва ритъма с големите си стъпала. Едното обуто в черен чорап, другото в червен. Едно, две, три, четири, въздишка, пет, шест, седем, осем, пауза, триола, полувъздишка, девет, десет.
	— А може би — продължава Ортанс — това са мекотели, които се огъват ту наляво, ту надясно — дълги, унили, безцелно реещи се нишки.
	Гари се протяга. Прозява се. Прокарва пръсти през косата си. Лимоненожълтата му риза от „Брукс Брадърс“ се измъква от старите му кадифени панталони. Той маха слушалките от ушите си и погледът му се спира на прелестната Ортанс — вещица с дълга червеникавокестенява коса, приятно ухаеща на билковия шампоан от „Кил“, който употребява два пъти седмично, който му забранява да ползва, „като се има предвид колко струва!“, и който крие под тоалетната ръкавица при душа или зад седалката на тоалетната. В края на краищата Гари винаги го открива. До или до диез, се пита той, смръщил вежди. Отново отгръща партитурата, за да се увери.
	— Всички до един облечени в кафяво, в сиво, в черно. Нито едно червено копче или зелен шал! Столове, казвам ти, истински столове. Цяла армия столове, които треперят в очакване на шефския задник. Право да ти кажа, Гари, сякаш всички те са в траур. Нямат капчица надежда. Крачат по улицата, защото са им казали да стават рано, да вземат влака или метрото, да отидат на работа, да кимат безпрекословно на някакъв напомаден тъпак, който им се явява господар. Аз отказвам да съм стол!
	— Не си ли гладна? — осведомява се Гари, затваряйки партитурата, без да спира да повтаря под нос, до диез, да, точно така, до диез, ми, ре, фа, си бемол, до.
	— Отказвам да съм стол, искам да съм Айфеловата кула. Искам да създам дреха, която да удължава силуета, да прави хората по-фини, да ги извисява до небето. „Простотата е висша форма на изтънченост.“ Това ще бъде моят девиз.
	— Леонардо да Винчи го е казал доста преди теб.
	— Сигурен ли си? — невярващо потропва тя с крак по дървения прозоречен плот, на който се е покатерила.
	— Аз ти го пошушнах снощи на ухото. Забрави ли?
	— Толкова по-зле за него! Смятам да си го присвоя. Удари моят час, Гари. Не искам да съм журналистка, нито пресаташе, нито някакъв невзрачен дизайнер на конфекция, искам да създавам, да творя… Да наложа моя стил.
	Ортанс млъква. Навежда се напред, сякаш е забелязала елегантен силует на улицата, но разочаровано се изправя.
	— Трябва да си смахнат, за да успееш в този занаят. Да се развяваш насам-натам с торбичка кокаин, с къси панталонки буфан, с маншон от зебра, с калци във флуоресциращи цветове… Аз не съм смахната.
	— Не си ли гладна? — повтори въпроса си Гари, подпрян на лакът в позата на Мислителя.
	В ума му изниква чайната в „Нойе Галерие“ на Пето авеню: кафе „Сабарски“. Гари харесва това дискретно заведение с дървени ламперии, с кръгли масички с мраморен плот и със старото черно пиано „Ямаха“, което скучае в ъгъла. Дешифрирането на партитурата е събудило апетита му. Гладен е.
	— Гладна ли? — отвръща разсеяно Ортанс, сякаш я питат дали не иска да осинови жълто качулато какаду от Океания.
	— Умирам от глад, яде ми се карамелизиран ябълков сладкиш с бита сметана. Искам да отида в кафе „Сабарски“. Там е уютно, закътано, пълно е с вкусни неща за похапване, с белокоси възрастни хора, окичено е с дребни украшения, а дечицата са послушни, седят изправени на столовете и не реват.
	Ортанс свива рамене.
	— Аз съм талантлива, блестяща, имам диплома от „Сейнт Мартинс“, показах на какво съм способна, докато работех за „Гап“ и за други марки. Липсват ми парите и ракетата носител… богат съпруг. Нямам богат съпруг. Искам да имам богат съпруг.
	Тя обхожда с поглед стаята, сякаш този мъж се е скрил под някое легло или под скрина.
	— Чудя се дали да си поръчам ябълков сладкиш или schwarzwälder kirschtorte. Колебая се.
	— Защо не вземеш да продадеш скъпоценностите на Короната…
	— И чаша топъл виенски шоколад. С много сметана.
	— Ще отида при баба ти.
	— Бабка е много стисната.
	— Ще допра пистолет до посребреното й слепоочие.
	— Чаша топъл, много гъст шоколад с бита сметана и една schwarzwälder kirschtorte. Голямо парче шоколадова торта с череши и сметана. Вземи си палтото.
	Ортанс се подчинява. Когато е гладен, Гари е глух за всичко наоколо. Тя хвърля един последен поглед на манекена на колелца, облечен в рокля, набодена цялата в карфици. Три седмици труд. Изкусно плисирано ветрило, което се спуска от талията и стига до коляното. Тясно, плътно прилепнало по тялото горнище, едва загатнат, умело прикрит ханш. Простотата е висша форма на изтънченост. Божествено!
	— Какво ще кажеш за най-новия ми модел?
	— Все още се колебая.
	С разтуптяно сърце тя очаква да чуе присъдата. Той е първата й публика. Тази, на която се старае да се хареса, пред която изпробва оръжията си. Двамата учат заедно, порастват заедно, тя учудва него, той — нея, никога не си омръзват. Ако сложи собственически ръка върху него, той леко се изплъзва, отърсва се и с един поглед я предупреждава, не така, Ортанс! Не така! Остави ме да дишам. А когато той се доближава прекалено близо, докато тя скицира, тя го отблъсква на свой ред, мърморейки сърдито. Той отвръща, окей, ще намина по-късно. Няма причина за тревога, двамата ще се срещнат вечерта в голямото легло, кожата им ще пламне от жарките ласки, които ги разкъсват и които продължават, докато единият от двамата замоли за пощада. Гари е вечният победител, понеже Ортанс е нетърпелива и лакома. С никой друг няма да мога да живея по този начин. Пианото му прави моите модели нежни и ефирни, музиката на Шуберт, Бах и Моцарт придава ритъм и обем на скиците ми.
	Тя очаква неговите точни оценки. Той винаги подбира грижливо думите си, никога не произнася една дума вместо друга. Казва _инцидент, несъответствие, превратност, непредвидимост_, в зависимост от сериозността на положението. Учи я да мисли по-задълбочено. И я възпира, когато е прекалено припряна. Завчера, след като се бе потрудила здраво и дълго бе премисляла, Ортанс изнамери едно определение за тяхната любов, което им прилегна като ръкавица, излязла изпод ръцете на прочут дизайнер. Любовта, заяви тя, докато той си правеше кафе, това е, когато двама души, които се обичат, могат да живеят поотделно, но решават да заживеят заедно. Такава е нашата история.
	Бе въздъхнала, удовлетворена, той я бе грабнал и двамата се търкулнаха на големия продънен диван — разделителната линия между техните царства: музиката и модата. Висшата мода, уточнява Ортанс, бърчейки носле.
	— Ами ако… — казва Гари.
	— Ако повдигна леко полата?
	— Ако… се изкуша да си поръчам едно парче лимонов кейк? Хрупкав, пухкав, а лимонът не дразни зъбите. Колебая се… А ти какво ще си поръчаш?
	— Нищо — срязва го тя, обидена. — Ще те гледам как ядеш и ще си мисля за плисето. Може би все пак леко да пипна талията… Или да я оставя както си е.
	— Добре, но това не ти пречи да си поръчваш всеки път купища сладкиши, които унищожаваш до последната трошица. Стържеш с виличката по чинията, говориш с пълна уста, направо си отвратителна, Ортанс Кортес.
	— Това е, защото твърдо съм решила да не напълнявам. Въпрос на стратегия. Аз съм по-силна от калориите. Те тероризират всички момичета по света, а пък аз ги презирам. Затова те ми се обиждат и ме отбягват.
	— Обличай си палтото, вятърът в Парка е много силен. Ще отидем пеша, ще ни се раздвижи кръвта.
	— Максим Симоенс е притежавал своя собствена модна къща едва двайсет и три годишен…
	— Вземи си ръкавиците, шала, шапката. Забрави за роклята и за карфиците. Стомахът ми е празен и ти, жено, трябва да ми се подчиняваш!


>
	Вървят из Парка и се борят с вятъра. Ортанс здраво се е вкопчила в ръката на Гари. Той крачи широко, тя ситни до него. Той мръщи вежди, преследвайки някакъв акорд, който му се изплъзва. Тя премества малко по-нагоре една карфица върху манекена на колелца. Той дебне акорда от шестнайсетини, тя се чуди дали да не пусне плата да пада на едри гънки. Двамата са потънали в собствените си мисли и не забелязват бягащите хора, катеричките, моравите и хълмовете, младежите, които си подхвърлят фризбита, продавачите на брецели и на наденички, пързалките и летящите топки. Зима е и Паркът е кафяв, тук-там оплешивял. Няма нищо общо с картичките, които си купуват туристите.
	Дърветата се привеждат под напора на вятъра, клоните им се огъват, носовете на Ортанс и Гари се зачервяват от вятъра, погледите им се замъгляват от бликналите сълзи. Само Ортанс говори на висок глас. Сякаш за да се пребори със спазъма в стомаха, който я парализира и я дърпа надолу. Сутрин се събужда със стомах, свит от страх. Не знае какво определение да даде, с какво име да назове това състояние. То е като възел, който я разполовява и я хвърля в лепкав страх. Ами ако животът й се изплъзне от контрол? Досега бе живяла устремено като в цветен филм, но от известно време насам се бори с някаква плашеща сивота. Ами ако пропусне своя шанс? Тя е почти стара. Двайсет и три години, това си е началото на края, смърт на клетките, разпад на невроните, пише го във всяко научнопопулярно четиво. Времето не е вече на нейна страна, това й е пределно ясно. Не знае в коя посока да поеме. А и спестяванията й са на привършване. Ортанс увива на пръста си кичур коса, навежда се, без да пуска ръката на Гари, и откъсва една изсъхнала вейчица, отмята със свободната си ръка косата си, промушва през нея клонката и я свива в изискан кок, след което отново се замисля, открила челото си и дългата си царствено грациозна шия. Да хитрува. Да не показва, че се колебае. Да пренебрегне възела, стиснал стомаха й. Да действа. Действието прогонва страха. Тя винаги е действала смело.
	— Или… изцяло променям всичко. Плисирам горнището и свивам обема на полата. Полата плътно по тялото, горнището във формата на две раковини, които са хванали бюста с три малки перлени копченца и се спускат на дипли, подчертавайки талията. Какво ще кажеш за това, а?
	До слуха му достигат само последните думи, които очевидно никак не му се нравят. Куци патици, изникнали от нищото, се клатушкат във виденията му. Опетнено мечтание. Дисонанс. Той ненавижда дисонанса.
	— Би могъл да ми отговориш!
	— Ортанс, моля те, преследвам една нота… една мъничка нота, която да свърже останалите и да ги поведе. Тя е тук някъде наблизо, почти я докоснах. Остави ме да я уловя и след това ще те изслушам, обещавам.
	— Кризата преобърна всичко с главата надолу, разбираш ли? Продажбите падат, митата на платовете се покачват, големите марки са наясно и затова залагат само на сигурно, на името и на престижа си. Аз трябва да се промъкна и да пробия, преди да е станало прекалено късно. В противен случай съм умряла и не ми остава нищо друго, освен да правя подгъви.
	Тя го придърпва още по-здраво към себе си, за да го върне към нейния проблем, към възела в стомаха й, който заплашва да я стисне за гърлото.
	— В живота няма само музика! — извиква. — Говори ми, Гари, кажи нещо.
	Притиска се към него и долавя уханието на тоалетна вода, примесено с мирис на вълна от морскосиньото му яке с качулка. Колко време стана, откакто се мъкне с това старо яке? Отказва да го смени. Тя го знае от едно време. На десния му ръкав се вижда отпечатъкът от ръката й. Точно там вълненият плат е леко степан. Това е моята ръка, там съм оставила моя отпечатък. Тя здраво го разтърсва, той се измъква, тя отново се вкопчва в него и той пак я отхвърля.
	— Трябва да покажа нещо ново, трябва да създавам. В това е единственият изход от кризата. Само творчеството ще съживи пазара. А аз трябва сама да се справям. Чувствам се страхотно самотна…
	Той не извръща глава. Продължава да крачи, душейки за финалната нота. _Ми, сол, ла, си, до, до диез…_ видението е изчезнало. Нотата се е изпарила. Той свива юмруци и стисва челюсти. Отмята глава и върхът на шала, закрил носа му, се изхлузва. Дръпва ръкава на старото си яке. Пак го дръпва. Мисли с всички сили. Гневът духа в него, както вятърът в дърветата. Бесен е. Почти я беше хванал. Само без нерви, смъмря се той, без нерви, началните ноти нали са налице. Акордът ще се появи в спокойната задушевна обстановка на чайната.
	Това е неговото убежище. Там беше композирал първата част от първия си клавирен концерт. Докато духаше битата сметана върху гъстия виенски шоколад. Докато драскаше с молива нотите, които се блъскаха една през друга в ума му. Бележникът и едно малко меко моливче, което препуска по хартията са винаги в джоба му.
	— Значи на теб не ти пука, така ли? — настоява Ортанс. — Не ме чуваш? Какво съм аз за теб? Мебел? Украшение? Електрическа крушка, която примигва?
	Пуска ръката на Гари. Отдръпва се на една крачка разстояние. Изправя глава срещу вятъра. Стомахът й пак се свива. Няма да отстъпи. Нито на спазъма в стомаха, нито на безразличието на Гари. Ще продължава сама. Всъщност в живота човек винаги е сам. Да си набия тази мисъл в главата и повече да не я забравям. Сама, сама, сама. Да, но какво точно да правя сама? Ритва топката, към която тича едно задъхано хлапе, изпраща я точно в обратната посока, момчето се развиква и се разплаква. Пада ти се, скръцва му със зъби тя. Потичай малко след топката и я хвани, няма да се свърши светът, ако потърчиш! Имаш два здрави крака, нали така!
	Хлапето престава да реве и учудено се вторачва в нея.
	— Защо плачеш? — пита то, спускайки ушанката върху ушите си.
	— Не плача. Изчезвай.
	— Ти си лоша! Ти си лоша и си грозна! В косата ти стърчи някаква суха клонка, грозно е.
	Тя свива рамене и избърсва лице в ръкава си. Обръща се към Гари, готова за кавга. Той е спрял едно такси и без да я чака, се мята в него.
	— Гари! — изкрещява тя и чувства как сълзите й отново напират. Попива ги с ръкавиците и отново извиква: — Гари!
	Втурва се към колата. Той затръшва вратата. Смъква прозореца и извиква, докато таксито потегля:
	— Съжалявам, скъпа, имам нужда от спокойствие и тишина. Оставям те в компанията на твоите плисета. Ходенето пеша е най-доброто лекарство за обърканите ти мисли.
	Ортанс проследява с поглед червените стопове на отдалечаващото се жълто такси. Той я е зарязал насред Парка. Зарязал я е насред Парка, без да му мигне окото. За какъв се мисли? Може би защото е красив, очарователен, безгрижен, смята, че всички девойки ще се юрнат по петите му? Да бе, как ли пък не… Панталонът му е прекалено къс, носи грамадни обувки. И стъпалата му са грамадни. Косата му е прекалено черна. Зъбите му — прекалено бели.
	Стои известно време с отпуснати ръце и течащ нос. Поема дълбоко въздух. Вдига яка, за да се предпази от вятъра. Поглежда към малчугана, който продължава да се взира в нея. Изкривява лице в гримаса. Той се обръща бавно и преди да се втурне да догони топката си, й подхвърля:
	— Ето на, видя ли, че си грозна! Той те изхвърли като някакъв скапан, гнил банан.
	И се затичва след топката.


>
	Следобед е и кафе „Сабарски“ е безлюдно. Богатите и красиви госпожи продължават обеда си, запълват безделието си, обикаляйки по магазините, възрастните господа си подрямват, послушните деца се стараят в училище, а студеният вятър е принудил останалите да си стоят у дома. Гари сяда на една кръгла маса и оставя на мраморния плот бележника и мекото моливче. Сервитьорът в черна жилетка върху дългата бяла престилка му поднася менюто и се отдръпва леко, за да му даде време да си избере.
	— Няма нужда — казва Гари нетърпеливо. — Знам какво искам. Чаша топъл, гъст шоколад с бита сметана и една schwarzwälder kirschtorte.
	И спокойствие! Спокойствие и тишина, за да ги запълни с ноти. Господи, колко дразнеща може да бъде Ортанс! Той дърпа ли я за косата, когато тя е заета със скиците си? Целува ли я по врата, дори да умира от желание, когато сведената й глава зове за целувки, за ухапвания? Не. Той отстъпва и я съзерцава. Чака я да се обърне, да го забележи, да си спомни за съществуването му. Спомняш ли си как се казвам, пита той усмихнат, седнал на канапето. Аз съм предпочитаният ти любовник. Ортанс се изправя. По пълните й, съвършено очертани устни пробягва замечтана усмивка. Искрящите й очи са с цвят на топъл карамел. Гари, Гари Уорд, звучи познато… Той има желание да хапе устните й, но се въздържа, защото тя все още е обсебена от рисунката. Ще изчака, докато отново стъпи на земята и се предаде. Никога не бива да стои близо до нея. Тя е ненаситна. Внимателна и покорна нощем, непокорна денем. Докъде бях стигнал, когато седнах в таксито? Бях си изгубил нотите и бях бесен. Сега ще се върнат обратно. Прикоткани от пухкавата топлина на покривките, от дървената ламперия по стените, от скърцащия под стъпките под. Призракът на стария доктор Фройд броди сред шарлотите, сред планините бита сметана, пастите, бишкотите, целувките, сладкишите с бяла глазура, дебнейки за някой клиент, когото да привлече на своя диван. Аз не мога да ви бъда клиент, д-р Фройд, аз живея в разбирателство със себе си. Харесвам си се, не се надувам, не унивам, не се сравнявам с никого. Моето щастие е простичко: да съм такъв, какъвто съм. Погребах баща си, който ме беше отписал още от раждането ми, но който ми завеща замък в Шотландия в знак на покаяние. Все още не съм решил какво да правя с него. Баба изпрати бригада от работници, които укрепват стените и покрива. Тя не може да се примири с мисълта, че столетен замък тъне в разруха. Баща ми беше един немарлив самотник. Плюс това и алкохолик. Вярно е, че ускори часа на смъртта си. Трябва ли да се чувствам виновен за това, Зигмунд? Не ми се вярва. Срещнахме се за кратко един следобед.* Твърде кратко време, за да създадем връзка. По какво детето разпознава баща си? Баща, който никога не е познавало? Колкото до майка ми… Аз израснах с нея. Тя беше единствената ми компания. Моята вярна посока, моят компас. Тя ме отгледа, като непрекъснато ми повтаряше, че съм истинско чудо. Че не било важно, ако не зная колко прави едно плюс едно, или къде се намират Новите Хебриди. Но не дай боже да се осмелях да покажа непочтителност към нея, бум, получавах шут отзад и бях отпращан в стаята ми. Тя ме научи да закрилям жените и да разбивам майонеза с вилица. Един ден се наложи да се разделим. Беше болезнено. Избягах в Ню Йорк, след като я изненадах в леглото с преподавателя ми по пиано. Сега ни свързва нежна обич. Никога не ми е в тежест и ме обича отдалече, понеже живее в Лондон. Хилите се подигравателно? Не ми вярвате? Истина е. Гледайте си работата.
	[* Виж: „Катеричките от Сентрал Парк са тъжни в понеделник“, ИК „Колибри“, 2012.]
	В дъното на залата има бар от тъмно дърво с кафемашини, вдигащо пара мляко, на ламаринения плот са наредени буркани с какао и кафе. Гари разпознава зад бара едно момиче, с което са в един курс. Сигурно работи, за да си плаща следването. Как й беше името? Някакво супернеподходящо име. Име на гръцка нимфа, лепнато на това върлинесто момиче с миша физиономия. Слаба, бледа, нерешителна, с опъната назад рядка черна коса, сплетена в гърчава плитка, големи щръкнали уши, едър нос над остра муцунка, разкриваща млечни зъбки. Име, облечено в древна туника. Атина, Афродита, Персефона? Не, не, беше нещо друго.
	Объркващото в това лице бяха очите, огромни, изпъкнали, черни, напомнящи очите на подгонено животно, което стои нащрек. Така си представям някоя стара мома, героиня от роман на Джейн Остин. Тя никога не си намира съпруг и пие чай в стаята си, докато племенниците й бъбрят долу в салона. Но тази тук е прекалено млада, за да я причислим към старите моми. Ако се вгледаме по-отблизо, ще открием на лицето й израз на любезно равнодушие. Сякаш ни казва, не ме гледайте, все едно ме няма. Или, имам други занимания, не настоявайте. Но очевидно не страда от това положение. Да, точно така, решава Гари, едно грозновато момиче, което въпреки това деликатно ви показва вратата. Сигурно носи дълго кафяво палто, закопчано до брадичката, и гумени боти. Сега вече си я спомням…
	Един път седмично студентите от Джулиард Скул свирят пред своите колеги. Сред публиката се промъкват агенти, професионални музиканти в търсене на бъдещи таланти. Познават се по това, че говорят на висок глас и вдигат шум. Въпросната вечер тя изпълняваше първа част на концерта за пиано и цигулка от Чайковски. Публиката слушаше, затаила дъх. Нямаше шум от столове, покашляния, всички до един следяха омаяни песента на лъка, протегнали вратове към гръцката нимфа с лице на мишле. Неочаквано, в мига, в който лъкът прекъсна полета си и закова очарованата публика на върха на музикалната фраза, извисена в очакване да я отнесе следващата вълна, Гари се взря в девойката и откри, че тя бе красива, интригуваща, вълнуваща. Лицето й сияеше, сякаш изпъстрено с парченца яспис в розово, златисто, кобалтовосиньо, яркожълто. Ореол от играещи светлини. Израз на дълбока наслада осветяваше лицето й. С брадичка върху цигулката, тя беше заменила кожата на грозницата с грациозната поза на икона, с порозовели страни, трепкащи ноздри, почти болезнено издължени черни вежди, а ъглите на устните й конвулсивно помръдваха, сякаш обладани от необуздано удоволствие. Тя свиреше и те я слушаха, онемели. Превръщаше ги в безсилни, безсловесни джуджета, сгърчени на столовете.
	Той се беше развълнувал. Бе потиснал желанието си да стане и да отиде да я целуне по устата. Да вкуси малко от цвета й. Да я обича и да я закриля. Защото знаеше, че когато фразата замре, когато в залата настъпи тишина, тя ще се върне към ежедневния си грозен вид. Обезглавена статуя. Искаше му се да може да я задържи високо във въздуха, да запази ефимерната й красота. Да се превърне в магьосник и да продължи възвишената песен на цигулката.
	Онази вечер гръцката нимфа направи фурор. Аплодираха я, станали на крака. По-добре е да я слушаш със затворени очи, изхили се един студент, седнал зад Гари, когато цигулката притихна и тя се поклони, разтреперана, леко прегърбена. По врата и деколтето й бяха избили червени петна. Той се бе обърнал и го бе застрелял с поглед. Нещастен некадърник! Жалко, че вече нямаше дуели, защото щеше да го предизвика незабавно! Някакъв рус младеж с кукленско лице и ококорени очи, който говореше, потупвайки се по джобовете. Истинска реклама за хуманизирано мляко. Какво правеше дръвник като него в тази зала? Той не я заслужаваше. Калипсо! Името й беше Калипсо. Любимата на Одисей. _Него единствен, бленуващ за родния край, за съпруга/светлата нимфа Калипсо напразно задържаше силом/там в пещерата дълбока с надежда съпруг да й стане*._ Дъщерята на Атлас, която държи Одисей на острова си в продължение на седем години и накрая със съжаление го освобождава и дори му помага да построи сала, с който да отплава. Сал — сол. _До, до, ми, сол, ла, си, до, до диез._ Да, точно така! Гари грабва молива и подрежда нотите на петолинието. Моливът препуска бясно, нотите звучат в ума му, той ги хваща, подрежда ги, половини, цели, четвъртини, осмини, шестнайсетини. Щастлив, заслепен, избавен. Вече не стъпва по земята. Лети, стиснал в ръце огромен сак с ноти, които разхвърля по петолинията. Ръката му не се движи достатъчно бързо. Листовете на бележника се отгръщат бавно-бавно. Най-накрая успява да хване мелодията, която го бе обсебила. Тя скача, побягва, полита, той се втурва след нея, настига я и се хвърля отгоре й. Тя се бори, иска да избяга, той я сграбчва за раменете и здраво я приклещва. Останал без дъх, изпуска молива, изтощен. Обзема го желание да стане, да разцелува сервитьора с черната жилетка, който му носи горещия шоколад и парчето шоколадова торта, обилно покрито със сметана и украсено с черешка. Нахвърля се на тортата, на шоколада със сметаната, налапва едното, жадно потапя устни в другото. С три бодвания на виличката омита чинията, изпразва чашата и усмивката му се допълва от чифт бели мустачки.
	[* Омир, „Одисея“, Превод Георги Батаклиев. — Б.р.]
	Колко е хубав животът, колко е пълен, цялостен! Щастие от ноти, бликащи от небето или по-скоро от сала на Одисей. Бляскаво веселие и ликуващи фанфари! Имам нужда от устни за целуване, от ухо за разказване, от очи за следене на подскачащото камъче по водата. Ортанс! Къде е Ортанс? Какво ли прави? Защо ли я няма? Отдавна трябваше да е пристигнала. Да е влязла в кафето и да е седнала на черния стол. Бясна, но тук и сега. Почти бяха стигнали, когато я заряза в Парка. Сигурно се цупи и си го изкарва на сухите листа, ритайки ги ядно. И аз щях да съм бесен, ако ми се случеше подобно нещо!
	Тази мисъл го разсмива. Обляга се назад на стола и се залюлява на задните му крака. Опипва джоба си за телефона, не го намира, вероятно съм го оставил вкъщи. Непрекъснато го забравя. Не обича тази връзка, която го държи прикрепен за света, без изобщо да го желае. What a drag! Колко по-добре си живее без тази досада.
	Момичето с име на нимфа чува смеха му.
	Изправено зад бара, то учудено се взира в него. Той се покланя и без да става, прави реверанс с изражение на щастлив човек. Тя му се усмихва и усмивката я озарява, изпълва я с нежна грация. Устните й потрепват в израз на топла съпричастност. Механично бърше някаква чаша. Може да го е шпионирала, скрита зад кафемашините. Отгатнала е лудешките му мисли, тайно се е молила заедно с него да открие нотите. Ето как половините, четвъртините, целите, осмините и шестнайсетините са се излели в малкия черен бележник. Ка-лип-со, произнася той бавно и шепнешком. Божествената. Тя се изчервява и свежда глава. Приема комплимента като лавров венец.
	Това момиче е пълна загадка, казва си Гари, няма тяло, няма крака, едва докосва земята. Жена без кости, с две криле на гърба. Тя се изправя и отново се взира в него. Пак бърше същата чаша с бавно и нежно движение. Очите й са впити в неговите. _До, до, ми, сол, ла, си, до, до диез_, припява той отчетливо, отделяйки всяка нота. Тактува с десния си показалец, а тя вдига кърпата и сякаш също тактува, местейки се от крак на крак зад бара. _Ре, фа, ла, сол диез_, повтаря тя безмълвно. Устните й беззвучно потрепват. Изпълнява мелодията наум. Той я слуша, чува себе си. За него е странно, но същевременно абсолютно нормално да разговарят по този начин. Иска му се да сподели с нея чувствата си, да й поднесе в дар безумното удоволствие, което го изпълва, прелива в него и с което не знае как да се справи. Внезапно се оказва обзет от емоция, която никакви долари не са в състояние да купят и с която никоя жена не може да се съревновава. Той е царят на Олимп и Зевс трябва да кротува.
	С един скок се озовава до бара. Облакътява се на ламаринения тезгях, поглежда я и изтърсва, толкова съм щастлив, че открих нотите си, от сутринта ги преследвам, какво говоря, от една седмица поне. Лутах се, само да знаеш… Тя не казва нищо, не го разпитва, само го слуша. Широко отворените й очи попиват всяка негова дума. Има прекрасни очи, той не може да определи точно цвета им, черни със сребристи оттенъци, живак и олово, те сякаш ще се излеят всеки миг, разширяват се и го обгръщат. Потъва в погледа й. Тя го слуша така, сякаш всяка негова дума е наниз от прекрасни ноти. Сякаш той възражда огнения дъх във въздуха, грохота на прибоя, приспивния шепот на езерните водорасли. Слуша го с такова внимание, че у него се поражда желание да се доближи до нея и да долепи чело до нейното.
	И после той замлъква.
	Тя затваря очи.
	Двамата стоят безмълвни.


	Сервитьорът оставя сметката на бара. Сигурно е решил, че клиентът ще си тръгне, без да плати. Гари я грабва. Връща се на масата, пъха в джоба моливчето, бележника, оставя две банкноти от десет долара, леко кимва на нимфата Калипсо и излиза от кафе „Сабарски“ с мисълта, че току-що е изживял един идеален миг, толкова идеален, че почти го плаши.
	Калипсо оставя чашата. Взема следващата. И абсолютно механично продължава да бърше.


>
	Градските тротоари са сиви, небето е почти бяло. Сградите приличат на ледени кубчета, забити в асфалта. Скоро ще завали сняг. Някоя силна буря ще парализира града. Минувачите ще пискат, уплашени, такситата ще се плъзгат безшумно. Пресният сняг ще издава мекия звук на раздробена вафлена кора, преди да се превърне в откровена каша. Един обикновен месец януари. Денят преваля и вечерта се спуска над Парка. Градът се превръща в черно-бял филм.
	Той ми лази по нервите! Ама как само ми лази по нервите! Ортанс чака светофара да се смени и пресича на червено. Вдига очи: 79-а улица и Пето авеню. Ама той за какъв се мисли? За какъв се мисли той? Въпросът се превръща в рефрен и измества образа на Гари, който скача в таксито. Съжалявам, скъпа… Думите се въртят, издавайки странен скърцащ звук, който я влудява. Виж го ти, за какво се мисли тоя?
	„За внука на кралицата“, шепне в ухото й един подигравателен глас. Съвсем логично, във вените му тече синя кръв, презрителна кръв. Ти си просто една прислужница, една крадла, на която запретва полите, когато му се прииска.
	„Лъжа! Аз съм неговата любима, жената на неговия живот.“
	Спира пред витрината на един антиквариат и се оглежда. Бавно се завърта. Дълги крака, тънка талия, източен, фин врат, който се показва от мантото, купено от битака, коса, падаща на тежки златисти кичури, млечнобяла кожа и толкова съвършено оформени устни, че й се дощява да ги целуне. Съвършена си, заявява тя на отражението си, елегантна, остроумна, необичайна, изключителна. Изпраща си една целувка и вече успокоена, се откъсва от витрината и продължава разходката си. За какъв се мисли? Чудя се! Сигурно е в кафе „Сабарски“, зает да драска любимите си ноти. Дори не ми звънна. Ясно: забравил ме е. Освен това яката на ризата му е винаги накриво. Винаги.
	Станаха три години, откакто живеем заедно в уютния апартамент на Елена Харкова.
	Елена Харкова не може да живее без акомпанимента на пиано в голямата си къща на 66-а улица, на ъгъла с „Кълъмбъс“. Всяка година иска от Джулиард Скул да й изпращат студенти, прослушва ги и избира най-добрия за частните си концерти. В замяна му дава безплатно един етаж от луксозния си дом. Така се беше запознала и с Гари. Бе отишъл да й изсвири андантиното на една от сонатите на Шуберт в _ла мажор_. Тя присви очи, прочисти си гърлото и кимна доволно, вземам го. Никакво задължение, освен да свири, широко отворил прозорците през лятото и капака на камината през зимата. Тя живее на втория и третия етаж, Гари и Ортанс на първия. Красива къща от бял камък и червена тухла с широк вход, в непосредствена близост до студиата на АВС. Апартаментът е просторен, с високи сводести прозорци, с еркери, с тавани от тъмно дърво, хубав паркет с широки ребра, камини, легла с балдахини, канапета, фотьойли, табуретки за крака, дебели килими и букети от зелена папрат в сребърни жардиниери. Две бани, две гардеробни. Кухня с фаянсови плочки и стара черна чугунена печка.
	Чистачка, която идва всяка сутрин.
	Елена Харкова никога не слиза при тях. Тя слуша Гари, увита в кашмирен шал, отпусната на стар фотьойл, принадлежал навремето на баща й. В голям самовар се запарва чай. Звукът от пианото стига до слуха й и тя затваря очи.
	Понякога Гари се качва при нея да й прави компания. Той харесва тази жена. Намира я за живописна, щедра, необичайна, културна. И все още много привлекателна! Голямото й богатство крие тайни, в които той смята да проникне. Някой ден тя ще повдигне завесата и ще ми разкаже своите легенди… най-сетне ще бъда възнаграден. Междувременно тя го черпи с бонбони с черешов ликьор, с невероятни „рогца на газела“ — бадемови сладки, наречени така заради формата им, с локум, нарича го „скъъпи“, здраво вкопчила в ръката му дългите си пръсти, окичени със скъпоценности.
	Ортанс не харесва Елена Харкова. Носи прекалено много руж, твърде ярко червило, слага много синьо на клепачите си.
	Когато Гари е на турне или отскача до Лондон да се види с Шърли или с баба, Елена Харкова изисква да й изпраща пощенски картички, дреболии, снимки от салоните, коридорите и моравите на Бъкингамския дворец.
	„Сигурно е влюбена в него“, обажда се отново вътрешният глас на Ортанс. Пффф… Тя е поне на деветдесет години! „Да, така е, но… желанието не угасва с годините.“ Глупости! Тя е сбръчкана като пергамент. Прилича на стар нацепен абажур.
	„Красива жена е, има стил. Харесвам възрастните жени, те са много по-очарователни от младите юници. Гладката кожа не ни учи на нищо, пръстите се плъзгат отгоре, докато бръчките крият хиляди неподозирани чудеса. Те са като острови на съкровищата.“
	„Толкова е дърта, сякаш е вещица… — шепне Ортанс. — Някой ден ще одере Гари жив и ще изпие кръвта му.“ В сравнение с нея аз съм винаги весела и привлекателна, очаровам го, удивявам го, притискам го между бедрата си, въртя го на малкия си пръст и… Подигравателният глас прихва развеселен. Невинаги, признава си тя, навеждайки гордото си чело. Никой не върти Гари на малкия си пръст. Никой не е в състояние да го смачка на пюре за храна на влюбени сърца. Този мъж е непредвидим. Да не забравяме и неговата музика, която е като широко отворен прозорец. Той може всеки миг да прескочи перваза. Да избяга. Как беше изречението, което непрекъснато повтаря? Perhaps the world’s second worst crime is boredom. The first is being a bore.*1 „Bim, bam, boum, I’m not a bore!“*2
	[*1 Няма по-ужасно престъпление от скуката. Или не… има, и това е да бъдеш скучен (Сесил Бийтън, кралският фотограф на Елизабет ІІ).]
	[*2 Аз не съм скучна.]
	Ортанс се поколебава за момент. Дали да продължи до 86-а улица, да влезе в кафе „Сабарски“ при Гари и да започне да го замеря с чинии и чаши, или да тръгне по Медисън авеню и да позяпа витрините на луксозните магазини?
	Едно, две, три… няма какво да му мисли: ще тръгне по „Медисън“ и ще зяпа витрините. Ще гледа какво правят другите, за да не ги имитира. Трябва да твори, да упорства, да не се отказва. Искам моите дрехи да преобразят жената, да я направят нежна, женствена, да поправят недостатъците на силуета, да изваят линията, да изгладят гънките, да удължат краката. Искам да създам дреха, удобна като пижама, изискана като рокля на Ив Сен Лоран. Тогава моите модели ще се разграбват и…
	Той ме изостави насред Парка. Ако можех да се обадя на най-добрата си приятелка и да излея яда си… Само че аз нямам приятелка. Имам просто познати. Момичета, с които да ходя на лов за идеи.
	„Не е вярно… имаш един приятел“, поправи я гласът, който пращи като стар транзистор. Възможно ли е? По това време? Изключено! Той отдавна спи. Тя рови в чантата за мобилния си, издира си пръстите, най-сетне го докопва, залепва го до ухото си, не чува нищо, натраква „спиш ли?“. Отговорът се появява веднага, „не“ — „ще ми звъннеш ли?“ — „5 минути…“.


>
	Ортанс нахълтва в „Карлайл“, поръчва си едно много дълго кафе. Приглушената светлина на белите абажури й действа успокояващо. Я да взема да си напудря носа, от студа сигурно е заприличал на репичка. Къде ли съм дянала пудриерата, моята магическа кутийка?
	По стените са окачени снимки в рамки на джаз музиканти и голям афиш, представляващ прочутата творба на Джаспър Джоунс „Трите знамена“. Под него двамата се бяха одобрили след първата им нюйоркска кавга. Бяха в Музея на модерното изкуство. Не помнеше за какво точно се бяха скарали. А, да… Вървяха по 53-та улица, отиваха към музея. Гари обясняваше как картините му давали идеи за музиката. Картините пеят и танцуват. Особено тези на Матис, фестивал от цветове, които бликат в ума ми, преобразени в ноти. Привеждаше и други примери. Тя слушаше, наклонила глава към него.
	Тогава телефонът й звънна и тя спря, за да отговори. След което го изгуби от поглед. Той не търпеше да бъде прекъсван от телефона. Твърдеше, че било невъзпитано, неучтиво, дори грубиянско. Все едно трето лице застава между нас и подема разговор с мен, без да те удостои с поглед. Щеше да се почувстваш обидена и да се разкараш. И аз щях да одобря постъпката ти. Затова се бе отдалечил. Спокойно, без да бърза, има ли смисъл да се бърза, след като сме убедени в правотата си? Без да погледне назад. Без да забави крачка, за да й даде възможност да го настигне. Тя не повярва на очите си. Безпомощно гледаше как високият му силует се смалява, завива вляво и влиза в музея. Той не се нареди на опашка, защото имаше абонаментна карта, така че премина през въртележката с ръце в джобовете. Тя беше казала на Франк Кук, ще ти звънна, но той продължаваше да говори, да говори, без да спира и тя бе прекъснала връзката. Затича се след Гари. Не беше никак лесно с обувки със седемсантиметров ток, с огромна чанта, пълна с рисунки, и с тясна като кюнец пола. Един дебел плешив мъж я бе проследил с поглед. Чакаше да я види как ще си размаже физиономията. Нямаше ли си друго занимание? Странно, колко много хора се надяват, че ще падна. Сигурно не събуждам симпатии. Стройната ми фигура отблъсква жените, защото те нямат такава, и подлудява мъжете.
	Тя се затърча, покатерена на кокилите си, остави нещата си на гардероба, нареди се на опашка за билет. И се юрна към ескалаторите, които стигаха до третия етаж.
	Там го откри.
	В голямата зала на постоянната експозиция. Зърна старото му морскосиньо яке пред картината на Джаспър Джоунс. Хвърли се на гърба му. А той се обърна и изпрати стрелата на арбалета си право в сърцето й. Измери я с леден поглед и й зададе ням въпрос, какво искаш?
	Какво му става? — се бе попитала тя. Обикновено аз съм тази, която мята ножовете.
	Гари я отмина и се спря пред следващата картина. Друга творба на Джаспър Джоунс — „Мишена“. И точно в този момент положението коренно се промени. Всичко сякаш се бе разпаднало само за три секунди. Първо избухна страхът. Ами ако съм му омръзнала? Пред очите й засвяткаха хиляди звезди, които се въртяха и въртяха, без да спрат. Не можеше да си поеме дъх. Последва ужасно безпокойство, дълбоко като блато. Задушаваше се. Започна да отваря спазматично уста като червена рибка, озовала се на дъска за гладене. Накрая дойде очевидното — беше влюбена. Наистина влюбена. Още по-лошо — обичаше го.
	Беше загубена.
	Отпусна се на покритата с черна кожа скамейка, точно срещу звездното знаме, прокара ръка по кожата, бавно, за да се скрие в нещо добре познато, в материя, която й действаше успокояващо. И после прошепна, защо не ми каза, че съм влюбена в теб?
	А той избухна в смях, разтвори обятия и я притисна до гърдите си с думите: „Ортанс Кортес, вие сте единствена на света!“. Когато се вълнуваше, я наричаше с пълното й име и й говореше на „ви“. Тя го изрита по пищяла. После се целунаха.
	Това бе станало преди две години, пред творбата на Джаспър Джоунс.
	Споменът се запечата в ума й завинаги, защото в онзи ден осъзна, че е налапала въдицата.


>
	Мобилният й, оставен на бялата покривка, започна да вибрира.
	— Ортанс?
	— Младши! Не спиш ли?
	— Тъкмо се готвех да заспивам, когато получих съобщението ти… Наложи се да прибягна до хитрост, тъй като родителите ми още не си бяха легнали, така че се промъкнах в хола.
	Именно в хола на Жозиан и Марсел Гробз се намира телефонът, от който може да се говори безплатно с Америка.
	— Ти ли беше гласът, който ми говореше преди малко?
	— Да, доста време ти трябваше, докато се включиш!
	— Ядосана съм. Гари ме изостави в Парка. А когато съм ядосана, недочувам. Още повече че не съм много наясно как става тази работа.
	— Сто пъти ти го обяснявах. Визуализирам задната част на горния ти темпорален гирус…
	— На кое?
	— Става дума за част от мозъка, в която звуците се преобразуват във фонеми. Аз се включвам към тези фонеми, те започват да трептят и…
	— Нищо не разбирам!
	— На същия принцип работят телефонът, радиото и телевизията. Това са вълни. Ти излъчваш вълни, Ортанс, и аз се включвам към тях.
	— Нали знаеш, че не обичам да влизаш в главата ми, без да ме предупредиш.
	— Ама аз се представям! Винаги се представям! Не си ме чула, понеже гневът обърква мрежата ти, но ако беше наострила слух…
	— Излиза, че ти знаеш всичко?
	— Хич да не ти е! По това време вече е на път към къщи, разведрен. Ще седне на пианото и ще изгуби представа за времето. Ще вдигне глава, когато огладнее, и ще тръгне да те търси навсякъде.
	— Вече не ми обръща никакво внимание. Все едно съм кранче, бърсалка за прах, солница. Не знам какво да правя. Освен това… имам пристъпи на тревожност. Не мога да дишам, задушавам се, подувам се, задъхвам се. Страхувам се от бездната…
	— Напълно в реда на нещата, красавице моя. Нали смяташ да започнеш да работиш самостоятелно, сменяш си кожата. А това не е лесно.
	Младши има право.
	Само че как се става изгряваща звезда на небосклона на висшата мода?
	Липсва й стълба.


>
	Ортанс скучаеше в нюйоркския си кабинет. Беше добре платена, без съмнение, дори много добре платена, но скучаеше. Всички не спираха да й повтарят, че на нейната възраст подобен успех бил не-о-чак-ван.
	Което звучеше в ушите й като от-чай-ва-що.
	За да я запази като сътрудник, Франк й беше предложил да представя два пъти годишно една колекция „капсула“, както се казва на модния жаргон. С други думи, няколко модела в ограничена бройка, които излизат на пазара в срок от няколко дни до една, максимум две седмици. Четири модела, създадени от нея, бяха показани на модната преса от цял свят. Четири модела, които се разграбиха като топъл хляб. Бяха изкупени без остатък за по-малко от петнайсет дни. Една вечерна рокля, едно палто, един костюм с панталон, един панталон тип корсар с горнище.
	— Е, ще продължиш ли производството? Ще наводним ли пазара? — обърна се тя към Франк, ликуваща.
	— Не, скъпа моя, това е колекция капсула и както подсказва самото й наименование, става дума за ограничен брой дрехи, които изчезват, докато се огледаш… при условие че са сполучливи. Идеята на модела от този вид колекция е да събуди желанието на клиентките, а не да се продава целогодишно. Жените го зърват, той ги грабва и те си го купуват. Защото знаят, че утре няма да го има. На същия принцип работят и в H & M, можеш да провериш.
	И той беше махнал непринудено с ръка, сякаш искаше да каже: всичко е прах, всичко е ефимерно, такава е нашата съдба, амин. Жестът никак не й се понрави.
	— Знаеш, че имам талант, а не ми помагаш.
	— Ти имаш талант и аз те използвам, без да те ограничавам. Ти правиш това, което искаш, Ортанс. Какво друго ти трябва?
	— Да ми помогнеш да създам собствена модна къща. Това е нищо за теб и за твоята корпорация.
	— Да приема ролята на твой банкер?
	Тя седеше на ръба на бюрото му и го гледаше право в очите.
	— Да.
	— А какво ще получа в замяна?
	— Моят огромен талант. И процент. Ще се наложи обаче да го обсъдим.
	— Само това ли?
	— Вече направих един жест за теб.
	— Не се заблуждавай, Ортанс, в Ню Йорк, Париж, Лондон и къде ли не има стотици като теб. Момчета и момичета с талант и желание за успех. Достатъчно е само да се наведа и да…
	— Но аз не съм като другите. Аз съм единствена и неповторима.
	— Ти не ми отговори… Какво ще получа в замяна?
	— Не желая да ти отговоря.
	— В такъв случай… няма какво да искаш.
	Той отново бе забил нос в книжата си, показвайки, че слага край на разговора.
	— Трябва да се чукам, за да пробия, така ли? — бе попитала тя, прокарвайки ръка по многобройните дрънкащи гривни на дясната си китка.
	Въображението й беше изумително дори по отношение на гривните.
	— Сега вече ставаш вулгарна…
	— Говоря вулгарно, но не мисля така, в това е разликата между мен и теб.
	— Все тая. Ти се нуждаеш от мен, не аз от теб!
	— Не съм толкова сигурна… Помисли. Всичко, което създавам, се продава като топъл хляб. Видях оборота, Франк, не можеш да ме залъгваш.
	Той я погледна стреснато и измънка:
	— Имаш оборота, така ли? Кой ти го даде?
	— Имам го и мога да се оправям с цифри. Не можеш да ме прецакаш. Вие спечелихте пари благодарение на мен. Аз не получих нищо за моите модели. Нищо! Вие имате нужда от мен, отдавна сте на пазара, започвате да се задъхвате, а аз съм млад талант, преливащ от идеи, и се трудя самоотвержено. И какво получавам? Нищо. Писна ми.
	— Аз те доведох в Ню Йорк. Аз те взех на работа. Плащам ти много добри пари.
	— Защото имаше сметка и не бяха твоите пари, а парите на дружеството.
	— Отнесох се с теб като с кралица. Представих те на целия град, водих те къде ли не. Ти не ми каза едно благодаря!
	— А защо трябва да съм ти благодарна? Ню Йорк не е върхът на световната мода. Париж или Лондон са хиляди пъти по-интересни и ти го знаеш много добре. Няма какво да спечеля тук. Освен ако ме оставиш да работя свободно, ако ми протегнеш ръка, ако ме финансираш… В противен случай…
	— В противен случай?
	— Ще си тръгна. Това не е заплаха. Повече не мога да стоя и да гния тук. Ще ми излязат гъбички между пръстите на краката. Аз струвам повече от това, което ми предлагаш.
	Той си играеше с папката, подви единия й край, заглади го и го сряза с нокът. Колебаеше се. Ясно й беше какво мисли. Дали веднага да й посоча вратата, или да изчакам още малко? Готвя две колекции. Момичето е страхотен талант, но е прекалено амбициозна. А дружеството не разполага с толкова пари. Един ден ще се видя принуден да я освободя.
	Тя видя поражението си в погледа му.
	Не искаше той да я уволни. Можеше да преживее едно поражение, но не и едно унижение.
	— Ще ти помогна — добави, — сама ще напусна.
	— Ще съжаляваш!
	— Напротив, предизвиквам си късмета. Аз живея в настоящето, ще успея и без теб.
	— Ще се издъниш! Ще ме молиш да те взема отново. Но когато дойде този момент, не си прави труда да ми изпращаш биографията си!
	Бе излязла от кабинета му, тряскайки вратата.
	Беше прекалено развълнувана, за да може да мисли.


>
	Кафето е почти изстинало. Тя вдига ръка да си поръча ново. Ще й излезе солено, но не й пука. Най-важното сега е да се погрижи за самочувствието си.
	— Не се притеснявай — казва Младши. — Моделите ти са прекрасни, ти имаш дарба, Ортанс, голяма дарба, ще намериш нещо друго.
	— Да, но кога? Кога? А да не забравяме и кризата… Колко меценати познаваш, които ще заложат на мен?
	— Нямаш право да се съмняваш. Приспивай се вечер с мисълта за първото ти дефиле. Пусни моделите да представят творенията ти, избери подходяща музика, отговаряй на въпросите на журналистите, непрекъснато си прожектирай наум този филм и мечтата ти ще се сбъдне… Ще имаш бляскав успех.
	Толкова й се иска да му вярва.
	— Вярвай!
	— Преди време наистина вярвах…
	— Продължавай в този дух, давай! Стегни се! В бутика на „Прада“ на 57-а улица има парти. Отиди. Не се помайвай. Покажи се.
	— Нямам покана, пък и виж как съм облечена. Никога няма да ме пуснат да вляза!
	— Напротив. Там ще срещнеш нови хора. Една жена.
	— Жена ли?
	— Тя ще бъде твоята добра фея.
	— О, Младши… ако наистина ставаше така! Знаеш, че съм готова да се трудя здраво. Но не желая да се превърна в обикновен стол.
	— Ти никога няма да бъдеш стол.
	— Нощно време сънувам кошмари и се виждам като стол в огромна концертна зала, един от стотиците столове. Нищо, разбираш ли, абсолютно нищо не ме отличава от другите столове. Внезапно един дебел задник се стоварва отгоре ми и се събуждам с вик!
	Той повтаря много пъти, никога няма да бъдеш стол, Ортанс, и тя най-сетне се успокоява. Тревожният възел изчезва и може отново да диша свободно. Младши е успял да я отрезви. Младши сее щастие, където стъпи, наистина е самороден талант.
	— Ти как си? Марсел и Жозиан във форма ли са?
	— Баща ми остарява, но все още има добър апетит. Майка се върна на секретарския стол, не иска да го оставя самичък. Аз тъка на два стана: уча и работя за „Казамиа“. Претрупан съм от работа. Светът не се променя само в областта на модата. Трябва да си отваряш очите, постоянно да си нащрек. Дните са дълги, не спя много. Затова не мога постоянно да поддържам мислена връзка с теб.
	— Иначе какво ново?
	— Нищо интересно. В неделя майка ти беше на обед у нас със Зое…
	— А, Зое, тя добре ли е?
	— Да. Но на майка ти не й е лесно. Непрекъснато снове между Париж и Лондон.
	— Знам. Понякога си говорим. Само че не мога да я разбера. Винаги е било така, ще ми кажеш. Както и да е, аз никога няма да имам дете!
	— Да си дете е ужасно. Когато си на шест години, нямаш кой знае какво бъдеще. Никой не те взема на сериозно. Много добре виждам, че преча на управителните съвети, на които присъствам с баща ми.
	— Понякога се чувствам ужасно стара…
	— Престани с твоето черногледство. Щеше да скучаеш, ако всичко вървеше гладко. В края на живота си никой не си спомня за спокойно прекараните нощи.
	Ортанс се засмя.
	— _I love you_ много, Младши.
	— Ще дойде ден, когато ще ми кажеш _I love you_ и ще се оженим.
	Ортанс се разсмя още по-силно.
	— Никога не се отказваш, а?
	— Заспивам, представяйки си как ми казваш „да“ в гражданското.
	— По-добре се съсредоточи върху моята кариера.
	— Нали само това правя!
	— Добре тогава, продължавай. Смяташ, че трябва да отида на партито на „Прада“, така ли? И няма да ме изгонят? Няма да го преживея.
	— Имай ми доверие.
	— Окей, шефе!


	Ортанс затваря, плаща си двете кафета и излиза от хотел „Карлайл“. Тръсва глава да бухне косата си и да пропъди черните мисли.
	Решава да стигне пеш до 57-а улица.
	Среща погледа на едно момиче на автобусната спирка. О! Все едно че вижда мишка на кокили! Рядко се е натъквала на толкова неугледно момиче. Горката! Животът е тежък, толкова тежък.
	Ако на всичко отгоре си грозен…


>
	Стенният часовник на кафе „Сабарски“ току-що е ударил шест часа. Шест мощни и отмерени удара, които напомнят биене на гонг. В съблекалнята Калипсо сваля бялата си престилка, облича дебело кафяво палто, което закопчава до брадичката, скача в груби, жабешкозелени гумени ботуши. Увива четири пъти около врата си белия шал и пъха ръце във вълнени ръкавици. Сбогува се с шефа си Карл, със сервитьора Густав и си тръгва, тананикайки си. От шест дни работи в кафе „Сабарски“. Харесва й спокойната и уютна атмосфера, просторната, затъмнена квадратна зала, успокояващия мрак, в който може да се спотайва. Клиентите оставят големи бакшиши, които персоналът си поделя, като брои доларите с наплюнчени пръсти. Случва се тя да сервира на масите, но обикновено стои на бара. Там е по-приятно. Ръцете й са заети, докато умът й свободно се рее. Притваря очи, нагласява лъка, подпира с брадичка цигулката, набляга на някой акцент. Съставила си е цял каталог мечти и се понася на крилете им.
	Днес не полетя на крилете на мечтите.
	Днес Гари Уорд я заговори.
	Непременно трябва да повърви пеша. Прекалено е щастлива, за да седи в автобуса. Ще се поразходи по Медисън авеню, искряща лента от светлини и лукс. Автобусът ще почака.
	Гари Уорд дойде при нея, облакъти се на бара, погледна я право в очите. И тя не пламна от смущение! Не запелтечи. Не се изпоти. Само може би прекалено дълго бърса чашата от виенски порцелан и сигурно няколко влакънца от кърпата са полепнали по сребърния й ръб, но той нищо не забеляза.
	Беше се научила да не се изчервява.
	Дълбоко си поема дъх, бавно издишва и си представя красиво, невъзмутимо момиче с високомерен поглед. Вдишва красавицата и издишва изпотеното момиче с острата муцунка. И трябва да си признае, че става! Няколко минути са напълно достатъчни, за да изтрият петната, избили по шията и плъзнали чак до деколтето. Цялата кръв от лицето й се оттегля и се събира на яркочервени петна в основата на врата и по гърдите. Изключително неприятно. Най-трудното е да се научиш да си поемаш въздух дълбоко, дълбоко, без да прекъсваш започнатия разговор или докато издържаш нечий поглед.
	Всички момичета от Джулиард Скул са влюбени в Гари Уорд. Казват, че бил половин шотландец, половин англичанин, че ходел с някаква французойка, страхотна красавица от модните среди. Виждали са ги вечер в кафе „Люксембург“. Поръчват си червено френско вино и сплитат ръце. Казват също, че имал зелен кадилак „Елдорадо Биариц“ с оранжеви спойлери, който държал в гараж и го изкарвал само през уикенда. Ходел с любимата си до Хамптън. Танцували край басейна или разтопявали захарни пръчки в камината…
	Твърдят, че Елена Харкова била луда по него. Искала да му завещае прекрасната си богаташка къща. Тя е ексцентрична милиардерка. Всяка година си избира някой млад пианист да го омагьоса. Преди три години си избра Гари Уорд и той продължава да живее в луксозната й къща.
	За Гари Уорд се говорят всякакви работи. Много истини и много неистини, но до една прекрасни.
	Той се движи по коридорите на училището, без да обръща внимание на зяпналите го момичета, на възбудените шушукания, които наелектризират атмосферата около него. Ходи облечен с неизменното си яке с качулка, изтъркан кадифен панталон, разноцветни ризи от „Брукс Брадърс“, вълнена шапка и ръкавици. Не е много приказлив. Не е от тези, които непрекъснато се усмихват, сякаш за да заявят: „Вижте ме колко съм красив, умен, полюбувайте се на трапчинките ми“. Рядко се усмихва, но усмивката му е красива и искрена. И момичетата от училището се разтапят.
	Преди малко, когато се доближи до нея, тя си представи, че има чипо носле, хубави зъби, облечена е с парео, пие сок от кокосов орех и се разхожда по белия пясък сред виолетови и розови рибки. Ушите й заглъхнаха, кръвта се оттегли като мощна вълна, оставяйки плажа и лодките на сухо. Обикновено тя се вижда облечена в парео на белия пясък на плажа само когато допре брадичка до цигулката си.
	Момчетата, общо взето, не я забелязват. Когато я настъпят, никога не й се извиняват. Пред нея обсъждат момичетата от училището, разменят информация, от която тя се изприщва, пламнала от смущение. Или говорят за музика и техника, за да се фукат.
	Свиренето не е само техника, музиката трябва да звучи в ума и сърцето ти. Но трябва да имаш сърце… Онези момчета имат един и същи модел сърце, най-разпространеният. Моделът без фината настройка.
	Като дангалака, който се възползва от това, че се беше обърнала с гръб към него, за да имитира канален плъх. Бе го видяла в отражението на прозореца и без да мигне, заби твърдите си като кокал пръсти в дланта си.
	Знае, че прилича на плъх. Няма нужда непрекъснато да й го напомнят. С тази разлика, че плъховете се движат на глутници. А тя е сама. Не принадлежи към нито една група. Когато не е на училище, се затваря вкъщи, часове наред репетира в мазето или работи в кафе „Сабарски“.
	Иска й се да може да си смени каросерията, както прави чичо й, автомобилен механик в Маями. Той преобразува старите автомобили в малки пъстри спортни коли, които приличат на близалки, когато напускат гаража.
	Днес Гари Уорд я заговори. Гари Уорд сподели нещо с нея. Гари Уорд помнеше името й. Гари Уорд я гледаше с блеснали очи.
	Край, нямаше го вече каналния плъх. Отсега нататък тя щеше да бъде Калипсо Прекрасната. Довечера ще си сготви пиле с ананас. Ще се наслади на всяка хапка, ще притвори очи и ще си представи концертите, които някой ден двамата ще дават заедно. Биха могли дори да направят общо турне… Иска й се да задържи щастието. Ако се постараем повече, можем да накараме щастието да продължава дълго. Тя ще разучи Кройцеровата соната и щастието ще се разрасне, ще се раздуе като голям балон, готов да се спука.
	Тя старателно събира малките парченца щастие.
	Гари Уорд, облакътен на бара на кафе „Сабарски“, е едно огромно щастие. Сърцето й тупа в ушите. Опитва се да не се усмихва, за да не заприлича на идиот. Стиска устни, но уви. Най-трудното нещо на света е да не се усмихваш.
	Затова се отпуска и се разсмива.
	Иде й да се развика, но без да вдига много шум, да разцелува хотелския прислужник, който й спира такси.
	Слиза пред хотел „Карлайл“ и се нарежда на опашката за автобуса. Живее в малка стая в сърцето на Харлем, в най-горната част на града, на 110-а улица и „Медисън“. Преди това тук са живели пуерториканците. Оттогава са останали малки градинки, беседки, покрити със зеленина, шарени колиби с цветни гирлянди, пещери, гипсови градински джуджета. Кварталът напомня на слънчев остров. Стига леко да притворим очи. Наела е една стая за няколко долара при мистър Дж., който е бил приятел на дядо й. Едно време са свирели в един оркестър. Обикаляли навред: Сан Франсиско, Филаделфия, Маями… В замяна тя глади и пазарува в събота сутрин. В стаята й има малък електрически радиатор, от онези старите модели, в които пускаш монети през процепа. Затова винаги трябва да й се намират дребни.
	Мистър Дж. казва, че бил братовчед на великия Дюк Елингтън. Когато Дюк починал, той бил на двайсет и пет. Твърди, че в мазето, в което тя репетира, се помещавало старото студио на Дюк, че Фатс Уолър и Сидни Беше също сядали да посвирят там долу. Мистър Дж. е много елегантен. Също като Дюк. Носи обувки от крокодилска кожа, слънчеви очила, златен ланец и филцова шапка с широка периферия. Разхожда се по улицата и чака някой да го покани на чашка. Случва се да се прибере пиян, да си забрави ключовете, понякога да се разкрещи. Никога не я е докосвал с пръст.
	Калипсо се взира в светлините на хотел „Карлайл“, в белия свод във форма на кралска корона над входа, обточен с фино изработена медна рамка, в чимширените топки от двете страни. Там е застанало едно много красиво момиче. То поглежда нагоре към небето, тръсва глава и гъстата му лъскава коса сякаш пламва. Бялата светлина се отразява в златистите къдрици и наоколо заискряват стотици малки пожари. В следващия миг с едно-единствено движение на главата момичето връща косата си в предишното положение. Със самочувствието на жена, убедена, че има право да се гордее с всяка част от тялото си. И че всяка част от тялото й е длъжна да й се подчинява безпрекословно.
	Погледът й се плъзва по Калипсо и я изтрива от картината.
	Възхитена, Калипсо я проследява с очи. Как ли се чувстваш, когато си толкова красива! Учудваш ли се всеки път на отражението си в огледалото? Свикваш ли? Случва ли ти се да си кажеш, че си погрозняла? Имаш ли неосъществени мечти?
	Автобус М2 спира до тротоара. Калипсо се присъединява към чакащите и се качва. Стиска между пръсти картата си за метрото и автобуса. Пъха я в процепа, отзад я бутат да се придвижва по-бързо.
	Тя се извинява с усмивка. Съжалява, наистина.
	Днес Гари Уорд се бе облегнал на бара и я бе заприказвал.


>
	Застанала пред бутика на „Прада“, Ортанс се мъчи да успокои дишането си. За пръв път в живота й отказват достъп. Ама какво става? Какво става, а? Внезапно я обзема желание да махне с ръка и да изчезне оттук. Не бях достатъчно нахъсана. Нищо чудно, че ме изхвърлиха. Никога не трябва да пристъпваш с наведена глава към церберите на вратата. Появяваш се с каляската на Победата, стиснала между зъбите си камшика на Бен Хур. Как така не си нося поканата? Обърнете се към асистента ми, той е точно зад мен. Високомерна, нетърпяща възражение. Класика, елементарно, гамата за начинаещи.
	В такъв случай защо не стана както обикновено?
	Охранителите я отрязаха безапелационно. Те имат набито око за гратисчиите. Познават ги по вида им на разтреперани просяци. Достатъчно е да кимнат отсечено с квадратната си челюст и просяците бият отбой, мънкайки извинения.
	Целият театър й е добре познат и досега не й се бе случвало да се препъне.
	Прииска й се да обърне гръб, но не желае да достави това удоволствие на церберите на входа, затова се отдалечава бавно, без да сваля поглед от тях. Оттегля се и беснее. Прекрасно знае как се прави. Придаваш си решителен вид, бам, крачиш самоуверено, бум, отстраняваш с ръка охранителите с бръснати глави и хоп, влизаш под носа им. Правила си го сто пъти!
	Не и тази вечер. Пружината се е счупила. Изгледаха ме така, сякаш съм кучешко лайно.
	Пред „Прада“ са се струпали хора. Те се прегръщат, целуват, пищят, след което се отдръпват, за да се огледат как са се издокарали. Размахват безценната гравирана покана като трофей, който ги издига над тълпата. Обезцветили са косите си, носят кожени якета и черни очила. Или малките черни рокли „Прада“ и строги костюми. Оглеждат се тайно, за да се убедят, че не приличат на никого. Зяпачите се надпреварват да разпознават известните личности. Изреждат имена с въпросителен тон. Сара Джесика Паркър? Хю Грант? Аштън Къчър? Кейти Холмс? Кейти Пери? Мадона? Обстрелват ги с мобилните си телефони, ловците на автографи, разлигавени и несвързано мрънкащи, тикат под носа им бележниците си, изпаднали във възторг от безценните драскулки. Истински голи охлюви.
	Аз не съм гол охлюв.
	Аз не съм кучешко лайно.
	Аз съм Ортанс Кортес и ще вляза на партито!
	Той ме заряза в Парка, чудо голямо! Скъпо ще си плати за това, точка. Няма да си направя харакири я. Едно, две, три, започвам отново. Обръщам се кръгом, стигам до ъгъла, напудрям си носа, залепям на устните си нова усмивка, променям походката, погледа, нападам арогантно и високомерно и правя пробив в охраната.


	Стига до ъгъла на 57-а улица. Спира пред бутика на „Вюитон“. Светкавици на фотоапарати денонощно осветяват витрините. Идват да ги снимат от цял свят. Дори търговецът продава двойно по-скъпо своите хотдози. Ортанс тръсва глава да разбухне косата си, прокарва по устните си четчицата с гланц, повдига вежда, нагласява ръкавите на палтото, пъха ръце в джобовете, закрепва чантата на рамо, обръща се, тръгва с предизвикателна походка и се натъква на… Елена Харкова.


>
	— Ортанс! Какво правите тук? — възкликва Елена Харкова, размахвайки ръце.
	— Нищо. Тъкмо се прибирах.
	— Няма ли да отидете на партито на „Прада“? Доколкото разбрах, ще показват творби на оня италиански скулптор, който залепя снимки на очите на майка си върху лицата на антични женски статуи без ръце… Било страхотно!
	Говори високо, ще речеш, че е глуха. Ортанс се дръпва леко, сякаш казва, не познавам тази жена, не знам защо ми говори, изгубила се е, не е с всичкия си… Прави опит да я отведе встрани, за да се скрие в тъмното. Дано никой не ги забележи! Никога повече няма да може да се появи на лъскавите партита. Името й ще бъде зачеркнато от списъците на пресаташетата, ще й лепнат етикет „компаньонка на дъртата откачалка“.
	Тази вечер Елена е надминала себе си. Навъртяла е около врата си реки от разноцветни перли, прибрала е коса в два проскубани, кестеняво — рижави полумесеца, наметнала е оранжев визон и се е покатерила на розови ботуши с платформи. Намазала е устните си с ярко червило, наплескала е клепачите си в синьо с пайети, на скулите й цъфтят две оранжеви петна.
	Докато Ортанс се старае да я отдалечи от тълпата пред „Прада“, Елена Харкова дърпа в обратната посока, право към охранителния кордон.
	— Имате ли покана, Ортанс? — осведомява се тя със закачливо блеснал поглед на безразсъдна хлапачка.
	— Ами… не, оставих я в офиса.
	— Хайде, да вървим тогава! Ще ме придружите…
	Ръгва я с лакът и тръгва напред.
	— Да ви кажа, смятах да се прибера. Гари ме очаква и…
	— Няма да се задържаме много. Чаша шампанско, една хапка със сьомга, един бърз поглед към ужасните статуи и дим да ни няма, давайте да вървим!
	— Не, наистина, не настоявайте, аз не…
	Само да не я обидя. Дъртата откачалка е способна да ни изгони на улицата, налагайки ни с бастуна. И тогава край на живота в замъка, край на личния ми кабинет, на пианото на Гари, край на палуването в огромното легло. Ще трябва да се върнем към безпаричния студентски живот. А това е изключено. Аз се нуждая от лукс, за да дишам, да рисувам, да творя, да обичам, да се смея, да спя, да си четкам зъбите.
	— Добре, ще ви придружа.
	Ортанс върви до нея, закривайки лице с шала си, за да не я познаят. Стигат до охраната и тя прави път на Елена да мине първа. Тъкмо се готви да я пропусне, зърва малка перлена чантичка, която виси на ръката на Елена, и вижда самата Елена как свежда глава, отваря я, рови в нея и изважда бял, плътен лист хартия, сгънат на четири. Тиква го под носа на церберите, които не само се чупят в кръста, ами я канят с жест да влезе, отваряйки й път с огромните си мускулести ръце.
	— Моля, заповядайте, ако обичате… Госпожа Миуча Прада ви очаква на първия етаж. Желаете ли да ви придружим?
	— Аз съм с нея! Аз съм с нея! — провиква се Ортанс, вкопчвайки се във визона на Елена. — Двете сме заедно, аз ще я придружавам!
	— Не бих желал да й се случи нещо, вътре е голяма блъсканица — обяснява едната бръсната глава с меден глас.
	Ортанс полага усилия да запази спокойствие, но не може да откъсне очи от Елена, която хвърля оранжевия си визон на гардеробиерката, потупва рядката си коса, за да й придаде обем, размазва още един пласт червило на устните си, усмихва се на някакъв мъж, който се навежда да я целуне: „Hi, Tom! So nice to see you, I was happy to chat with you last night“*. Ортанс отваря широко очи, докато мъжът целува Елена и тихо й говори нещо, а тя мърмори от време на време. Той очевидно търси нейната благословия, която тя му дава най-сетне, кимайки бавно с глава. Двамата приятели се разделят с обещанието да се видят следващата седмица у Изабела. Сигурно сънувам, казва си Ортанс, и ей сега ще се събудя. Коя е тази жена? Досега нито веднъж не съм говорила с нея, винаги отказвам да придружа Гари, когато се качва горе. Професионална грешка.
	[* Здравейте, Том! Приятно ми е да ви видя. Снощи бях много щастлива да си поприказвам с вас. — Б.пр.]
	Елена се обръща към нея.
	— Хайде, ще отидем ли да ги видим, тези тъпи скулптури? Не бих искала да умра като непросветен идиот… Какво има? Изглеждате така, сякаш сте видели призрак.


>
	Бутикът е ярко осветен от неонови тръби, дълги белезникави нишки, които опасват стените, очертавайки правоъгълни гнезда, подобни на медени пити. Гигантските статуи, наредени през пет метра, представляват безръки богини и млади пастири с колчани със стрели. Сервитьори в бели сака сноват насам-натам с подноси, отрупани с чаши шампанско. Гостите се тълпят край статуите и правят снимки. Кривят лица в усмивки, обути са в груби обувки или в ботуши с връзки, с прилепнали джинси или с широки поли. Някакъв мъж се развява с шотландска поличка, с жълти мокасини на бос крак. Бръснати глави или разчорлени коси, белезникави устни, очи, очертани в червено. Отвсякъде се чуват гръмки възклицания, всеки се стреми да привлече вниманието на околните…
	— Колко посредствени са хората! — заявява Елена с въздишка.
	— Кажете ми, мъжът, който говори с вас на гардероба, беше…
	Ортанс не успява да довърши изречението си… една жена, която ужасно много прилича на Ана Уинтур, се приближава, слага ръка на рамото на Елена, целува я и прошепва:
	— Как сте, Елена? Имате ли новини от скъпия ни Карл? Миналата седмица вечеряхме заедно в „Пиер“ и той беше в суперформа. Ужасно много съжаляваше, че ви нямаше.
	— Бях за малко в Куернавака, да попека на слънце старите си кокали. На моите години, Ана, трябва да ги показваме на слънце, иначе се чупят!
	Тази жена, която поразително прилича на Ана Уинтур, е самата Ана Уинтур, а мъжът, който видяхме на гардероба, беше Том Форд.
	Аз пък съм една куха лейка, смъмря се Ортанс.
	— О, страхотна сте! Никога няма да изгубите чувството си за хумор, Елена.
	— То е единственото средство против бръчки, което ми е останало, скъпа моя. Познавате ли, Ортанс Кортес, малкото ми протеже?


	Стела чува будилника и отваря едно око. Седем и десет, сочат ръцете на Мики Маус. Изважда един крак изпод пухената завивка. Спуска стъпало на пода. Студено, много студено. Запазило топлината на завивката, стъпалото оставя лека следа; която бързо изчезва. Тя зърва чорапите си на радиатора. Бялата си тениска. Дългите долни гащи, каквито носят американските фермери. Червеният гащеризон XXL, розовата риза от полар, дебелият морскосин пуловер. Приготвени от снощи. Чакат само да ги облече. За нея това е най-неприятният момент от деня. Студено и тъмно е, паднал е сняг и прозорците са заскрежени, портата на хамбара се блъска от поривите на вятъра. Трябва да помоля Жорж да я притегне, някой ден ще вземе да падне. Чува се магарешки рев. Сигурно е Гризли, той се стряска от най-малкия шум. Открадна го една нощ от един пътуващ цирк. Останал бе само кожа и кокали, завързан за кол, изранен, изподран, някой го беше горил с електрожен, а дясното му ухо клюмаше като увехнало цвете.
	Стела енергично скача от леглото. Втурва се към радиатора, грабва тениската, пуловера, гащеризона, дългите гащи, дебелите чорапи и ги навлича с пълна скорост, сякаш къщата гори. Врътва кранчето да си измие зъбите. Опръсква се с ледената вода. Криви лице в гримаса. Енергично се избърсва с кърпата. Снощи се бе изкъпала в голямата баня, достойна за принцеса, която той е оборудвал за нея. Подстригала се е яко, оставяйки си едва два сантиметра коса. Обрала е краищата високо и от двете страни, само един широк рус кичур покрива остриганата част. Косата, която се спуска от върха на черепа, държи топло, пък и кой знае, може наистина да й се наложи да заприлича на принцеса. Русокоса и къдрокоса, с ефирна пъстроцветна рокля, с копринени чорапи. Леко червило на устните. Смях на гордо момиче, изложило на показ всичките си зъби. Тя няма бюст. Няма и много плът. Толкова е слаба, че трепери, когато застане на течение.
	Да заприлича на принцеса.
	В случай че…
	Забранява си да мисли по въпроса. Най-вече сутрин. Иначе през целия ден е в мрачно настроение.
	Най-вече тази сутрин… Мрачните мисли вече са я нападнали. Изпитва усещането, че нещастието дебне, че е тръгнало на път от снощи и се е насочило право към нея. Тази нощ се бе събудила от прииждащата злокобна вълна. Но знаеше как да я парира. Свива се на кълбо и се търкаля от една страна на друга, за да я смаже, тананикайки стари песни, научени от майка й, същите, които едно време й помагаха да не чува, да не чувства, да сподавя виковете си. „Моето момиченце е като водата, то е като жива вода, припка като поточето, след което бягат децата, бягайте, бягайте все по-бързо, но никога, никога няма да го настигнете…“
	Понякога се получаваше.
	Но когато стане от леглото…
	Когато стане, се втурва да бяга. Бяга, за да се спаси от вълната на нещастието.
	Слиза по стълбите на бегом.
	Сюзон е запалила огъня, извадила е млякото, препекла филийките, сложила е на масата маслото и меда. Кухнята ухае на кафе.
	Разринала е снега пред вратата, това пише на бележката, оставена до купичката.
	— Благодаря — прошепва Стела.
	Налива си кафе, схрусква бучка захар, обляга се на камината и отпива глътка. Листата на мушкатото, което прибра вкъщи, за да не замръзне, са се съживили, обаче мимозата е умряла, жалко.
	Включва стереоуредбата, слага един компактдиск на Блонди: _Heart of Glass_. „Once a had a love and it was a gas, soon turned out had a heart of glass…“*1. Взема си препечена филийка, намазва я с масло, полива я с кестенов мед, забива пети в пода, обръща се кръгом, вдига високо ръце и изкрещява думите, продължава с _ммм_, когато не знае текста, но има и думи, които помни, „love is so confusing there’s no peace of mind, if fear I’m loosing you, it’s just not good teasing like you do…“*2. Допива кафето си, нахлупва избелялата филцова шапка на главата си, почуква по кафеза на папагала Ектор, като внимава да не се смъкне кърпата, която го покрива. Мушва между пръчките една филийка. Той ще си я изяде, когато се събуди към дванайсет часа.
	[*1 „Обичах едно момче и беше истински празник, но много скоро открих, че има каменно сърце…“ — Б.пр.]
	[*2 „Любовта причинява страдания, винаги съм нащрек, престани да ми се подиграваш, страхувам се да не те загубя завинаги…“ — Б.пр.]
	— Щастливец! Можеш да си поспиш!
	Качва се обратно на първия етаж, отваря вратата на стаята в дъното на коридора, отива до леглото. Том спи, забил нос в хармониката. Прегръща малкото топло телце и шепне: „Време е, захарче“. Той промърморва, че е тъмно, че е много трудно, кой е измислил училището, защо досега не са му разбили физиономията на тоя тип? Тя се усмихва, забранява му да говори така. Той показва глава от завивките и тя съзира две сини цепнатини, подути от съня.
	— Хайде, ставай, поспаланко! Тръгваме точно след половин час! Закуската те чака на масата в кухнята.
	На прага се обръща.
	— И да си измиеш зъбите, след като се нахраниш. Три минути и половина! Обърни пясъчния часовник…
	— Знам… — мърмори той, сядайки на края на леглото.
	Би могла да ми имаш доверие, прочита тя по отпуснатия гръб на сина си. Той има тънички ръце, тесни раменца, вдлъбнатини в основата на вратлето и лунички по носа и бузите. Същото русо кече като нейното на върха на главата, гъсто и стърчащо във всички посоки.
	Един ден го изненада, покачен на стол пред огледалото в банята, с машинката за подстригване в ръка, с нож, нагласен да остави едва два сантиметра коса.
	— Много хитро, ще заприличаме на близнаци — бе подметнала тя, гледайки го в огледалото.
	— Косата ти ми харесва. Така както си я подстригала е красиво според мен.
	— Искаш ли да ти подстрижа тила?
	Той бе кимнал утвърдително и й бе подал машинката.
	— Много си красива, Стела.
	Нарича я с името й.
	Също както правеше баща му. Адриан никога не казваше _скъпа_ или _любов моя_, или _ангел мой_. Адриан казваше _Стела_ или _принцесо_ и кръвта й потичаше по-бързо, тя хапеше устни, свеждаше очи, за да не отгатне мислите й. Достатъчно беше Адриан да я погледне, за да разбере. Усмихваше се нежно и бавно, все едно я галеше, без да се доближава, без да я докосва, а тя, стиснала здраво устни, едва успяваше да потисне стенанието, надигнало се в гърлото й.
	Беше преди година, когато за пръв път подстрига врата на Том. Бял пух върху загоряла кожа.
	Оттогава Том продължава да си бръсне главата отстрани, оставяйки на върха един кръг като слънце, като коледна питка. „Ти си моето слънчице“, казва Стела, милвайки го по главата.
	— Среща в камиона. Не забравяй чантата и обяда си. Той е в хладилника.
	Изглежда толкова крехък, седнал на леглото, вперил поглед в празното пространство. За малко да му каже да си легне пак. Догодина ще стане на единайсет, после прогимназия, гимназия…
	Ученето няма край. Цяла вечност.


>
	Навън е още нощ. Небето е черно, вятърът духа и вдига снега, носи го насам-натам, запраща го по вратите и стените. Скорците прелитат над хамбара, издавайки кратки и пронизителни звуци. Опитват се да се мушнат под гредите и се разлетяват уплашени всеки път, когато портата се тресне.
	Тя отваря вратата към коридора, където спят кучетата. Долепя се до стената, за да избегне изблиците им на радост, защото с едрите си силни лапи като нищо ще я съборят. Да, да, бебчетата ми, тук съм, всичко е наред, снощи ви чух да лаете, и вие ли се уплашихте от вятъра? Вади бисквитки от джоба на гащеризона си и им ги раздава. Пуска кучетата в кухнята. Млясва по муцуната Подлизурко. Напълва с крокети трите купички. Налива вода в голямата купа. Говори им с тъничко гласче. Е, Здравеняк, е, Помияр, е, Подлизурко, готови ли сте за дългия работен ден? Те се спускат към купичките, а през това време тя слага цепеници в кухненската печка. Сюзон ще идва да поддържа огъня през деня, за да бъде топло, когато се приберат довечера. Обичайната сутрешна рутина. Движи се със затворени очи. Преди бяха двама. Адриан и Стела. Сега е сама. Жорж и Сюзон живеят в съседната къща. Зимна рутина, лятна рутина. Есенна и пролетна рутина. Стела се нагажда към сезоните, пие по-дълго кафето си през лятото, през зимата си оставя време за разчистване на снега. Или за обръщане на бордовия камион с кран, който е работен инструмент и фамилен автомобил.
	Зимно време кранът на чешмата на двора замръзва. Тя точи вода от кухнята в огромна трийсетлитрова лейка. Дръжката й прерязва дланите, изгубила е кожените си ръкавици, ръкавиците ти на удушвачка, по думите на Том. Носи прясна вода за прасето Мерлен и за магаретата. И храна. Снопове сено за магаретата, по един във всяка ясла. Един морков, два моркова, три моркова и милувки за Тото, Гризли и Бергамот. Тото рие с копита, когато тя се занимава с другите. Тя внимава, не му се доверява, подъл е, може да я ритне. Случи се веднъж. Беше се навела да среже връзките на снопа и той й хвърли един къч. Два месеца носи шина на предмишницата. Лошо счупване, бе отбелязал докторът, имате късмет все пак, защото ще си починете, забранявам ви да вдигате и носите каквото и да било! Съпругът ви ще ви помага. Той не ми е съпруг, измърмори тя под носа си.
	Гризли се гуши до нея с дебелия си черен кожух. Бута я с муцуна и я притиска до оградата. Трепери. Бурята го тероризира.
	Мен бурята не ме плаши. Плаши ме друго нещо, знам си го. Усещам, когато опасността дебне наоколо. Научих се да я надушвам отдалеч.
	— Не се бой, Гризли. Няма страшно, това е буря, може да ни отмине и да удари другаде.
	Дъжд ли ще вали или сняг? Тя не знае. Небето е схлупено, оловносиво, плашещо. Отнася лейката. Вода за кокошките, за патиците. Царевично зърно и сух хляб, който взема от супермаркета. Два огромни, двестакилограмови чувала за три евро, които пренася на гръб до камиона. Разхвърля хляба по земята и тъпче отгоре му да го разтроши.
	Вдига глава и се провиква към прозорците на първия етаж:
	— Том, тръгваме след десет минути.
	Резачката стои до купчината дърва. Снощи е забравила да я прибере. Напомни си, че трябва да смаже веригата. Довечера ще приключи с рязането на дървата. Или утре. Големи цепеници за камината в хола, където вечерно време се труди върху своя пачуърк, докато Том си пише домашните или строи макети. Дългото ръкоделие, което пресъздава историята, нейната история. Трябва да му измисли заглавие.
	Взира се в небето. Вятърът е вечният предвестник. Вятърът, големите черни и бели облаци, дъждът. Дъждът на тъгата. Когато беше дете и завалеше дъжд, все се страхуваше вятърът да не бутне вратата и да влезе.
	Синигерите, овесарките, гугутките са се струпали на перваза на кухненския прозорец. Чакат я да нареди дългите гердани от сланина, нанизани на връзки от обувки. И слънчогледовите семки, и напуканите фъстъци в хаванчето. Отначало стоят и чакат чинно и възпитано, после, ако закъснее, пискат.
	— И какво още? — пита се, отпускайки се на каменната скамейка пред входната врата. — Дали не съм забравила нещо?
	Разтрива си кръста. Лейката е тежка. Пръстите й са изтръпнали.
	Ябълките за косовете!
	Скоква от пейката и се втурва към кухнята да нареже ябълки. Нарежда парчетата на градинската маса.
	На насипа, в клоните на дървото спят дивите кокошки. Преди дванайсет години, когато заживя във фермата на Жорж и Сюзон, съседът престана да ги храни. Това животните са голяма хамалогия, цапат, изяждат всичко, снасят къде ли не, писна ми! Подритваше ги отзад с тежките си ботуши. Кокошките избягаха и се пръснаха из нивята, търсейки семена, салатки, сух хляб. Възпроизвеждаха се мълниеносно и скоро броят им нарасна заплашително, движеха се на подивели орди и се вмъкваха във фермите, разкъсваха телените огради на кокошарниците, отмъкваха храната на домашните птици, прегризваха им гърлата. Малки, черни кокошчици, нервни, сухи, с искрящи, луди очички, придружени от техните охранени и лениви петли, гордо развели гребен, мъжкари.
	Стела ги остави да окупират изсъхналото дърво на насипа, недалеч от портата. Нареди големи купи в подножието на дървото, за да не ходят да нападат домашните си посестрими. Те спяха на клоните, нагъсто наредени една до друга. През лятото се случваше да тръгнат на лов по пътищата и дървото опустяваше, оголило клони.
	Том харесва дивите кокошки. Те му напомнят на лешоядите от комиксите. Странни са на вид, късите им мършави криле сякаш са орязани. Кажи ми, мислиш ли, че могат да летят или през цялото време се движат по земята?
	Стела сяда на волана и завърта ключа.
	Моторът подскача, изхълцва, но тръгва. Тя въздъхва облекчено и духа на пръстите си. Май наистина ще трябва да си купя ръкавици, ще мина през кооперативния, след като оставя Том пред училището. Дано да не е забравил бележника си, дано и аз да не съм забравила да го подпиша снощи!
	Хвърля поглед към огледалото за обратно виждане, търсейки сина си, след което поглежда часовника. Натиска клаксона и извиква: „Том, Том!“ Къде се мотаеш? Ще закъснеем.
	Зърва го да бере кокичета. Набрал е цяло букетче бели камбанки. И Адриан правеше същото, никога не бързаше, когато късаше клонка миши трън, диви цветя и деликатно ги подреждаше на градинската маса.
	Том пристига, следван по петите от кучетата, които скачат в каросерията. Той мята чантата си на седалката и тихомълком й подава кокичетата. Затваря вратата.
	— В неделя мога да измия камиона, ако искаш.
	— Имаш нужда от джобни ли?
	— Ужасно е мръсен.
	Камионът потегля, клатушкайки се. Пътят е осеян с дълбоки дупки и Стела върти непрекъснато волана, за да ги избегне. Само да не повреди окачването, че и бездруго едва ще скърпи месеца. Том си избърсва устните и изважда хармониката. Изтръгва жален звук.
	Минават край къщата на Сюзон и Жорж. Червеното канго, украсено с лепенка с кучешка муцуна, е спряно встрани, предното му стъкло е покрито с дебел картон. Жорж е разчистил снега и ги чака до оградата, подпрян на лопатата.
	Стела сваля прозореца.
	— Не трябваше, Жорж! Аз щях да разрина…
	— Видя ли колко е часът? Хайде, тръгвайте бързо! Ще закъснеете… А ти, маймунчето ми, да се върнеш с високи оценки!
	Том не му обръща внимание, долепил е хармониката до устните си и свири началните ноти на „Хей Джуд“, вперил очи право напред. Стела го стрелва с поглед.
	— Ок! — казва Том, без да изпуска хармониката.
	Стела вдига прозореца.
	— Можеш да си малко по-учтив. Да не би да имаш желание да размахваш лопатата? Искам само да ти кажа, че той ни спести поне половин час.
	— Не съм му никакво маймунче… И той не ми е баща!


>
	Кабинетът на Жюли е кацнал на последния етаж на фирма „Куртоа“ като истинско орлово гнездо. Просторно остъклено помещение, напомня на контролна кула, надвиснала над пътеки, задръстени от стари автомобили, трактори, метални греди и пилони, листове гофрирана ламарина, стари печки, криви кюнци, домакински уреди. Жюли говори тихо в слушалката, притисната до ухото й. Драска нещо в бележника си, отбелязва някаква цифра, сборува, кима утвърдително с глава, прокарва опакото на ръката по бузата си, показвайки, че има работа с досадник, пак започва да драска, без да откъсва очи от камерите за наблюдение. Всяко движение на работната площадка се заснема двайсет и четири часа без прекъсване. Има команда за близък план, друга, позволяваща да се заснеме най-малкото потайно движение, някой подозрителен разговор, дискретно подадени банкноти, които сменят собственика си.
	Стела й показва чисто новите си ръкавици, удря ги на бюрото. Кожата изплющява бодро и весело. Жюли вдига палец, прекрасна покупка. С намаление, пояснява Стела. Жюли имитира ръкопляскане и продължава разговора.
	Облечена е в изработения специално за нея суичър, който Стела приключи миналия четвъртък. Свободно падащ, светлосив, с избродирани пъстроцветни букви _I am a candy girl_ на фона на яркочервено сърце. Всички момичета се бяха събрали, за да отпразнуват завършването на първата наметка на Жюли, изработена от разноцветни парчета, насред разхвърляни топове плат, филцови мостри, кадифени парчета, вълнени платове, макари… Жюли се бе поколебала, преди да го облече. После си свали очилата и пъхна глава в отвора. Момичетата изръкопляскаха, браво Жюли. За тях всичко беше претекст за празнуване и размяна на подаръци.
	— Не е ли малко тясна? — попита тя, подръпвайки я в бюста.
	Метър и шейсет и две, седемдесет килограма, кестенява, ситно къдрава коса, червени бузи и носле като муцунка на сладък пекинез.
	— Не, никак! — провикнаха се всички в един глас.
	— Мислите ли, че мъжете ще проявят интерес?
	На трийсет и четири години Жюли все още не бе открила мъжа на мечтите си. Те прихнаха весело.
	— Ами да, несъмнено ще им подскаже някоя и друга идея!
	— Според мен те не се нуждаят от идеи, а от смелост — отвърна с въздишка Жюли.
	— При това условие никой няма да се юрне! Много добре го знаете. Бъдете разумна…
	Жюли пуска слушалката и се обръща към Стела.
	— Навъртай се наоколо, обадиха се за някаква едра поръчка, някакво предприятие ще се премества… става дума за огромни медни казани, на които се натъкнали под купища старо желязо в гората. Сигурно са ги изхвърлили от някогашната шоколадова фабрика на Рение, говори се, че там имало и заровени документи отпреди десетина години. Със сигурност някой ги е скрил с надеждата да ги продаде, но така и не се е появил до момента. Стрували поне трийсетина хиляди евро. Пресметнал е теглото на око. Иска да му платим на ръка. Споразумяхме се за петдесет на петдесет. Отлична сделка!
	И тя продължава разговора.
	— Да, чувам ви… Много добре ви разбрах, но…
	Облегната на прозореца, Стела оглежда двора. Един камион чака на кантара. Минава натоварен, претеглят го, разтоварват желязото, той се връща на кантара и му плащат разликата. Или минава празен и операцията се извършва в обратен ред. Жером отговаря за приемането на стоката. Той идва на работа всеки ден с колелото, върти педалите пет километра на отиване и пет на връщане. Тръбите на канализацията у тях са се спукали и затова се къпе тук, в съблекалнята. Способен е да постави на мястото му всеки недобросъвестен хитрец, който се опитва да го прецака, обаче се облива в пот от глава до пети, ако случайно някоя жена го заприказва.
	Няма да вали дъжд. Затова пък вали сняг на едри, гъсти парцали. Бубу размахва енергично метлата от клонки и листак, за да премахне късчетата заледен сняг, които са полепнали по машините и могат евентуално да ги повредят. Ако снегът продължи, ще им се наложи двамата с Том да останат да пренощуват в града. Ще се обади по телефона на Сюзон, да се погрижи за животните. Станаха десет дни, откакто всичко замръзва сутрин и вечер, снегът сковава живота, заглушава шумовете, лепне по подметките.
	Когато беше дете, не обичаше снега, който сякаш запушваше устата на майка й. Вечер се сгушваше в леглото си и си запушваше ушите. Въпреки това чуваше, защото стената, отделяща нейната стая и тази на родителите й, беше много тънка. Сърцето й спираше. Първите стенания, мятащите се тела, скърцащото легло, приготвената за през нощта чаша вода, която пада от нощното шкафче и се търкаля на пода.
	— Видя ли какво направи? — крещи баща й.
	Звукът от плесница и горната табла на леглото се блъска в стената, и главата на майка й се удря в нея, отекващ вик от болка и все едни и същи думи, които се чуват през риданията й:
	— О, не! Недей, моля те, повече няма да се повтори, обещавам.
	Винаги повтаряше едни и същи думи и винаги се извиняваше.
	На Стела й се повдигаше.
	Вечерята й се качваше обратно в гърлото и тя се хвърляше към мивката в стаята си.
	Следваше неизменният антракт от стонове и въздишки. И накрая настъпваше тишина. Толкова плашеща, че се питаше в какво ли състояние е майка й. Сънят бягаше от очите на Стела, тя се въртеше в леглото, притиснала до гърдите свитите си колене, изпълнена със страх и болка. „Моето момиченце е като водата, като жива вода, припка като поточето, след което бягат децата…“
	Той беше особено раздразнителен в снежните нощи, когато, както сам твърдеше, бил кълбо от нерви. Белотата го подлудявала. Снегът му опъвал нервите.
	Стела долепва чело до студеното стъкло, сваля го и то издава странен всмукващ звук, като вендуза. Бе завела Том на училище. Когато затвори вратата с трясък, той се обърна, леко й козирува, допрял дясната ръка до козирката на вълнения си каскет. Добър малък войник. За малко да му извика: „Качвай се обратно, днес няма да ходиш на училище, много е студено…“, но потегли.
	Страхът отново е тук, върнал се е, същият страх, който прави дупки в корема й.
	Все пак се справя, откакто Адриан го няма. Ходи с вдигнато чело. „Със сигурност не си мокра кокошка“, твърди той, усмихвайки се с тънката си, рядко появяваща се усмивка, която напомня одраскване по бузата. Мокра кокошка. Шубеметър на нула. Настръхва ми косата от страх, шубе ме е, треса се от шубе, подмокрям се от шубе, напълних гащите от страх, посинях от шубе, колко много изрази имате, за да изразите страха си, вие, французите!
	— Знам, че цените се покачиха, но не чак толкова, господин Гризие! Вижте какво, помислете и пак ми се обадете… Да, точно така. Стела ще мине да ги види. Кога ли? Днес, удобно ли ще ви е?
	Жюли никога не се нервира. Тя говори с клиентите, обсъжда цените, занимава се с офертите, със сделките, следи курсовете на металите, води сметките, изготвя фишовете за заплатите. Стела кара камиона, обикаля клиентите, прави огледи на място, оценява стоката, следи товаренето на старото желязо и влиза в ролята на пътна помощ, когато някой закъса с колата си из малките пътища. Освен двете жени, на площадката се трудят осем други работници. Мъже. Те сортират, режат, управляват крановете, обслужват трошачката, поправят я, когато спре. Жюли ръководи фирмата и всички й се подчиняват безпрекословно. Те са моите мъже, казва тя понякога със смях.
	Тя е дъщерята на собственика, г-н Куртоа.
	Господин Куртоа ръководи сделките с чужбина, рядко се вясва тук, непрекъснато пътува. Индия и Китай са най-едрите клиенти, те поглъщат милиони тонове метал. Две изгладнели чудовища, които не спират да се хранят с ръждясала плът.
	Жюли Куртоа и Стела Валенти се познават от началното училище. Работят заедно от дванайсет години.


>
	Беше един понеделник преди дванайсет години.
	Стела бе избягала от къщи. По бузите й се търкаляха като дребни камъчета сълзи на ярост. Сърцето я болеше.
	На главната улица се натъкна на Жюли, която излизаше от банката. Отидоха да пият кафе и Стела изля сърцето си пред нея. Жюли слушаше и въздишаше. След всяка въздишка добавяше по една бучка захар в кафето си. Стела не можеше да сдържи усмивката си.
	— Нямаш избор, Стела. Прекалено късно е за майка ти. Помисли за себе си. Ти си на двайсет и две, млада си още.
	— Аз съм подла. Изоставям я с тези две чудовища. Те ще я уморят, а аз се измъквам…
	Рей Валенти и майка му Фернанд Валенти. Адска двойка, която се отнасяше към Леони, майката на Стела, като към заложница. Тя беше изкупителната им жертва. С течение на времето тя се свиваше все повече и понасяше ударите и униженията им. Жюли знаеше. За разлика от нея, малцина в Сен-Шалан подозираха какво ставаше на партерния етаж на улица „Епервие“ №42. А може би предпочитаха да не знаят.
	— Не си подла, просто си уморена. Погледнала ли си се в огледалото? Станала си само кожа и кости, очите ти са зачервени, подскачаш при най-малкия шум, прегърбила си се. Приличаш на старица.
	Стела бе отпуснала глава на масата. Нямаше сили да се бори. Не й бяха останали сили да защити майка си. Жюли я заведе вкъщи. Даде й едно леко успокоително, окъпа я и Стела спа непробудно дванайсет часа.
	На другия ден на закуска вече бе взела решение.
	— Ще си намеря работа. Ще работя каквото ми дадат. Ще я отведа и ще я скрия на сигурно място.
	— Нищо няма да намериш. Той познава всички, няма да ти позволи да направиш каквото и да било, ще направи така, че да гладуваш и да се върнеш при него. Трябва да се махнеш оттук.
	— Никога. Няма да я оставя сама с тях. Тя ще умре, Жюли, те ще я довършат.
	Жюли си бе замълчала.
	Стела бе прегледала всички обяви за работа. После взе назаем мотопедчето на Жюли и обиколи баровете, ресторантите, хотелите. Сервитьорка, прислужница, перачка, нощен пазач, без значение какво, само ме вземете на работа, умолявам ви.
	Вечер се връщаше при Жюли обезсърчена. Потапяше се през глава в топлата вана. Излизаше на повърхността, поемаше си дълбоко въздух и отново се скриваше. Понякога нямаше желание да изплува.
	Една вечер мина край прозорците на №42 на улица „Епервие“, бе видяла, че в стаята свети. Зад белите завеси зърна дребен силует, отпуснат на стола. Майка й. Стоеше неподвижно, отправила поглед навън. Стела леко й махна с ръка и продължи пътя си.
	Не съм много сигурна, че ме видя…
	Жюли беше права. Стела не намери никаква работа. Хората я познаваха. По име или по външен вид. Дъщерята на Рей Валенти. „Оставете си телефона, ще ви се обадим“, казваха те. Никой не я потърси.
	Месец по-късно Жюли й предложи да работи при нея във фирмата за старо желязо „Ла Ферай“. Не е кой знае какво, но имаме нужда от човек, работната ръка не достига. Баща ми изцяло е поел сделките с чужбина и е претрупан. Говорих с него и той е съгласен. Всъщност той го предложи. А пък ти си яка, нищо че не ти личи, можеш да вдигаш тежко и не се страхуваш от работа. Това е работа за мъже и ще се движиш само в мъжка компания. Не позволявай да ти се налагат. Още повече че имаш опит с оня луд.
	— Не се ли страхуваш от Рей? Не се ли страхуваш, че ще ти създаде неприятности? — попита Стела.
	— Страхувам се.
	— Тогава?
	Жюли сви рамене и намести очилата си на носа.
	— Ще те науча на занаята. От малка съм в него. Няма да съжаляваш.
	С тези думи двете подписаха договора помежду си.


	Стела се обръща и погледът й пада на кокичетата, забравени на бюрото. Взема чаша и я напълва с вода.
	— Няма да има зюмбюли и нарциси тази пролет — казва на висок глас. — Всичко измръзна тези дни. И мимозата, и тя умря.
	— Онзи чичка Гризие е бесен. Пшеницата му е отишла. Ще се наложи да сее слънчоглед.
	— С него ли говореше преди малко?
	— Да. Иска да ни продаде някакви стари резервоари за мазут, които стояли в плевнята му. Има нужда от пари. Само че е много алчен. Мини през него, ако имаш време, след като натовариш казаните…
	Стела слага кокичетата в чашата.
	Ръцете й треперят от страх и водата прелива. Тя опира длани на бюрото и вдишва дълбоко. Жюли й подава листче, на което е надраскала адреса и мястото.
	— Намира се точно зад фермата с тополите. Петстотин метра вляво, след къщата на дядо Котрьо. Цял набор казани. Мъжът, който ги намерил, те очаква на мястото. Иска да се освободи от тях и да изкара пари. Делим поравно: фифти-фифти. Ще му кажеш, че ще му платим, след като камионът мине на кантара, ще му подпишеш бележка, която ще остане за нас, и ще натовариш стоката. Ето такива сделки са ми по душа.
	— Разбрано. Нещо друго за товарене?
	— Не. Ще ти звънна, в случай че…
	Стела кимва с глава.
	— До скоро…


>
	Жюли я проследява с поглед, дълъг силует, който плува в прекалено широкия за нея оранжев гащеризон, дебел морскосин пуловер, който й стига до бедрата, дръзко килната назад филцова шапка и груби войнишки боти. Стела винаги се е обличала като мъж. И сега носи пуловера на Адриан, неговия гащеризон, филцовата му шапка. Откакто са се разделили, за нея е въпрос на чест да ходи облечена само с неговите дрехи. Не желае да гледат на нея като на жена. При това адски красива жена! Метър и осемдесет висока, шейсет кила, сини очи като на кучетата, които теглят шейните на север, плюс страхотният рус кичур, който пресича лицето й. Истинска красавица от списанията.
	Стела се покатерва в камиона, подсвирва на кучетата, които дотичват с лай, хапят се по гърбовете и възбудени скачат отзад в ремаркето, надушили приключението. Вкопчват се с лапи в стените на каросерията.
	Камионът минава край прозорците на кабинета на Жюли. Стела й махва с ръка, Жюли се изпъчва и буквите на блузона й подскачат: _I am candy girl_.


	Със сигурност си истински бонбон, прошепва Стела в кабината на камиона. Най-сладкият бонбон от всички бонбони на света. Райска ябълка, къдрокоса, със сплескан нос и толкова дебели стъкла, че човек се чуди дали зад тях има очи. Извор на любовта, от който никой грубиян не иска да пие. Може би така е по-добре, защото, както те познавам, си способна да пресъхнеш от любов и да свършиш пречупена и омерзена.
	Препрочита адреса, който й е дала Жюли, от там ще вземе казаните. Фермата с тополите. Знае я, майка й я водеше там, когато беше малка. И когато майка й все още дръзваше да излезе от къщи. Едно време „Тополите“ са принадлежали на дядо й, Жюл дьо Бурашар. Както и много други ферми от околността. Той ги е продавал, за да изплаща дълговете на първородния си син Андре. Красив, очарователен, суетен, повърхностен. Всички бяхме омаяни от него, най-вече аз! Бях влюбена в брат ми. Той беше с пет години по-голям. Когато се хранехме, аз му давах по-хубавите парчета печено, нощем се криех зад дърветата на алеята, за да го зърна в прекрасния му автомобил. Той танцуваше на светлината на фаровете, за да блесне пред момичето, което го придружаваше, и пиеше шампанско направо от бутилката.


	Този ден двете бяха останали самички в апартамента. Рей и Фернанд бяха отишли на лекар. Фернанд не искаше да чуе за лекари и за прегледи. Докторите са за мокрите кокошки, повтаряше тя, хвърляйки мрачен поглед към снаха си, за излишните уста, за глупавите патки, които не спират да се оплакват и проливат сълзи за най-малката дреболия. Рей я бе принудил. Беше се справил с медицинския речник, в който се описваха подробно всички заболявания. Редовно го четеше с пръст на пулса си, опипвайки черния си дроб, оглеждайки езика си в огледалото. От известно време се безпокоеше: майка му непрекъснато беше жадна, ставаше често нощем до тоалетната, зрението й внезапно отслабна, ходилата й горяха. Освен всичко това, когато се порежеше, раната не можеше да зарасне и загнояваше. Диабет, повтаряше си той, ровейки се в дебелия речник! Лош знак, мамо, много лош знак, давай да те водя на доктор! Фернанд облече старото си черно палто от видра, нахлупи на главата си филцовата шапка в цвят бордо и заприлича на пътен знак. Докато закопчаваше палтото си, не престана да мърмори, че това са пари, хвърлени на вятъра. Късокрака и набита, тънки устни, остър нос, ниско чело, къс врат, забит в раменете, лице, прорязано от отвесни дълбоки бръчки като затворническа решетка, всичко в нея говореше за суровост, алчност, злопаметност и неутолимо желание за мъст. Преди да тресне вратата, тя се бе обърнала към Леони и Стела, сякаш да ги предупреди, че няма да е тук, но и няма да ги изпуска от очи. Двете едновременно бяха свели глави.
	До ушите им достигна звукът от двойно превъртания ключ в ключалката и те доволно се спогледаха. Най-сетне сами!
	Полегнаха на леглото на Стела, Леони прегърна дъщеря си, притисна я силно до гърдите си и я залюля, припявайки тихо: „Обичам те, момиченцето ми, толкова много те обичам, ти си малката ми звездица, която ми носи щастие“, и Стела бе пожелала в душата си да стане още по-малка, по-лека, за да се издигне до небето и да свети отгоре.
	— Разкажи ми, мамо, какво е било, когато си била малка и животът ти е бил като приказка.
	И Леони разказваше.
	За брат си Андре, който умрял на двайсет и четири години. За баща си, Жюл дьо Бурашар, който, смазан от мъка, се оттеглил от света и дочакал смъртта зад стените на малкия си замък.
	— И двамата си отидоха много рано. Искаше ми се да те бяха видели…
	Леони бе махнала неопределено с ръка и бе прекъснала разказа за кратко.
	— Не знам дали щяха да се интересуват от теб, да ти кажа! Те не ми обръщаха много-много внимание. Бях момиче… Твърдяха, че съм прозрачна. Пък и в известен смисъл аз бях такава. Плъзгах се като сянка из къщата. Сюзон ме отгледа, да знаеш. Постъпила е съвсем млада на работа при родителите ми.
	— И Жорж, и той ли?
	— Да. Той дойде заедно с нея. Той се грижеше за къщата, за колите, за градината. Момче за всичко.
	— Сюзон никога ли не се е омъжвала?
	— Не. Винаги е живяла с брат си. И аз също като нея бих живяла с брат ми. За мен това щеше да е върхът на щастието.
	Засмя се и притвори очи, за да се наслади на този „връх на щастието“.
	— Андре и баща ми бяха удивителен тандем. Татко му прощаваше всичко. Смееше се весело и на най-дребното му остроумие. Синът му беше гарант на името, бе факелът, който се предаваше от едно поколение на друго. Странен и непредвидим момък, твърдеше той, направо ме смайва!
	И тя отново прихна като малко, свенливо момиченце.
	— А майка ти, мамо? Ти никога не говориш за нея.
	— А, майка ми… Така и не успях да я опозная. Тя замина, когато бях дванайсетгодишна. Открай време имаше навика да идва, да си отива. Но онзи път не се върна повече. Оставила бележка, написана на английски, на масичката в антрето и изчезнала. Никога не я видях отново. Не знам дори дали е жива, или е умряла.
	— Какво пишеше в бележката?
	— Беше адресирана до баща ми… _Eyes that do not cry do not see*._ Двамата често си говореха на английски.
	[* Сухи очи, сухо сърце. — Б.пр.]
	— И какво значи това?
	— Трудно е да се преведе, пък и вече съм много изморена.
	— Направи малко усилие, мамо.
	— Нещо не особено весело. Нещо в смисъл че трябва да си пролял много сълзи, за да разбираш живота.
	— А тя как изглеждаше?
	— Като теб, като мен, висока, руса, много руса, много слаба. Баща ми твърдеше, че по-русо нямало никъде другаде по света! Истинска шведка с ясно сини очи, руса, почти бяла коса, дълги крака. Позираше на художници и скулптори в Париж. Не държеше много на живота. Баща ми й бил забавен, тя се изкушила… Често беше тъжна, меланхолична… Учудена, че е родила такъв син. Андре беше слънчев, жизнен, бе извор на радост. Истински вълшебник. Имаше дарбата да превръща живота във феерия.
	Обаче Стела знаеше: вуйчо й бе имал лоша репутация. Казваха, че умрял от свръхдоза. Нужно й беше време да разбере какво означаваше това. Не беше наясно с нещата от живота. Същото важеше и за майка й очевидно, тъй като и тя никога не произнасяше тази дума. Твърдеше, че била станала грешка, че го открили удавен във ваната, че било ужасно нещастие.
	Стела прокарваше пръсти по ръката на майка си. Галеше синините, които оставяха тъмни следи по наранената кожа, сякаш искаше да ги премахне. Искаше й се да я попита защо се наричат синини, след като са жълти, виолетови, червени и черни? Но не се осмеляваше да го стори. Просто си въобразяваше, че като я гали, кожата ще поникне отново гладка и розова.
	Имаше толкова неща, които не разбираше.
	Толкова неща, за които не можеше да говори с никого.
	Всяка дума в гърлото й вдъхваше чувство на срам.
	Мълчеше, застинала в прегръдките на майка си, и обикновено двете се унасяха в сън, разказвайки си тихичко разни истории.
	А посещенията при лекаря бяха зачестили.


>
	Можеше да попита Виолет Мопюи.
	За Виолет нямаше тайни. Тя ловеше клюките във въздуха, безпогрешно разчепкваше всяка мълва, всяка недомлъвка и ги обясняваше на приятелките си, без да спира да дъвче дъвка.
	Виолет, Жюли и Стела, неразделната тройка. И както става във всяка тройка, едната получаваше най-голямото парче от баницата. В нашия случай това беше Виолет. Първо, защото беше най-голяма, една година по-голяма от Жюли и Стела. Второ, защото имаше гърди, вярно, съвсем мънички, но тя нарочно ги поклащаше под тениската. И накрая, защото погледът й подлудяваше момчетата.
	Внимание, едно, две, три! — предупреждаваше Виолет, когато някое момче се появеше насреща им. Сега ще му хвърля един от моите премрежени погледи и коленете му ще омекнат. Затваряше очи, после леко ги отваряше и погледът й ставаше разнежен, влюбен, размазващ. Момчето, естествено, губеше ума и дума. Всички момчета губеха ума и дума под премрежения поглед на Виолет. Главите им се замайваха, буквално оглупяваха. Мъкнеха се подире й, подритвайки разсеяно камъчетата, вадеха цигара, кълчеха се, надуваха перки, хилеха се, шепнейки, видя ли циците й, видя ли задника й, нямам сили, брато, повече не мога да се сдържам. Винаги вървяха на групи след нея, сякаш тя бе способна да ги направи на пух и прах само с едно махване на ръката, та трябваше да се държат един за друг. Виолет не им обръщаше внимание, поклащаше малките си гърди под тениската и продължаваше да говори на Жюли и Стела.
	Разпитваше Стела за баща й, Рей Валенти. Какво име само! Сякаш беше киноартист или шериф!
	— Това не е истинското му име, истинското му име е Реймон. Той го е съкратил. Казва, че Реймон напомняло на някакъв жалък смотаняк със светлосини найлонови шорти.
	— Все тая — прекъсваше я Виолет, — той е просто „прекалено“… прекалено красив, прекалено привлекателен, прекалено нехаен. И смел, на всичко отгоре! Човек, който е избрал да бъде пожарникар, не може да е мижитурка! Как се чувстваш с такъв баща красавец, с такива топли очи, мускулести ръце, с такъв дълбок, секси глас?
	— Знам ли — отвръщаше Стела. — Той ми е баща.
	— Да, ама — настояваше Виолет, — той е красив мъж, даже много красив мъж. Направо си е герой! Последния път… когато огънят пламна на етажа над бара на Жерар, трябваше да видиш как се бореше, за да спаси малката Нора, която се беше заключила в клозета! После Жерар говореше само за това, ревеше като мадама, а пък всички го знаем Жеже, не е от нежните души!
	— Така си е — съгласяваше се Жюли, — баща ти е голяма работа!
	— Ами спомняш ли си — подзе Виолет — когато се хвърли в огъня, за да спаси бебето, дето го бяха забравили в люлката? Онази нощ, когато стана късо у семейство Мокар и огънят заплашваше да обхване и околните сгради… Родителите на бебето бяха припаднали. Всички бяха побягнали и бяха забравили за бебето, а Рей се върна да го търси! Дори телевизията беше дошла да снима и го показаха в новините, после кметът го направи почетен гражданин. Притрябвало му беше да го правят почетен гражданин, той поне сто пъти се беше отличил!
	Тя прехвърляше дъвката си от едната страна на другата, разтягаше я, надуваше я на розово балонче, всмукваше го, после подновяваше упражнението.
	— Като си помислиш само колко пъти са го показвали по телевизията! Колко живота е спасил, в какви пламъци е влизал! Баща ти е герой! Секси при това… яко секси, повярвай ми!
	Виолет имитираше походката на Рей, настоятелния поглед, с който обгръщаше човека насреща и сякаш си го присвояваше, сякаш се намърдваше вътре в него. Хващаше се за корема, тихо пискаше, подръпваше деколтето на тениската си, прокарваше език по устните си и пръсти през косата си. Правеше им театър! Знаеше за какво говори. Беше много по-напред в това отношение от Жюли и Стела. Беше недостижима.
	Обръщаше се — момчетата продължаваха да ги следват по петите. И тя заявяваше:
	— Сексапилът на баща ти сякаш струи от очите му. Направо те заковава с поглед.
	С това заключение окончателно се издигаше на върха на сексуалната скала, единствената, която интересуваше момичетата. Те не знаеха какво да отговорят.
	— Ами майка ти? — продължаваше Виолет. — Представяш ли си какво означава да си лягаш всяка вечер с такъв мъж! Уау! Постоянно щеше да се налага да ме сушат!
	— Майка ми — прекъсваше я Стела, която понятие си нямаше защо трябва да сушат Виолет. — Майка ми…
	И млъкваше.
	Не можеше да определи състоянието на майка си. Или не можеше да им каже. Гласът й се пречупваше.
	— Искаш да кажеш, че връзката им е сексуална… — отсичаше безапелационно Виолет, убедена в правотата си.
	— Да, точно така, сексуална.
	Ето как внезапно сексът се превръщаше в онова ужасяващо нещо, което смазваше тялото на майка й, караше я да вдига ръка, за да се предпази, и изтръгваше от устата й тихи викове на болка.
	— Добрият секс — каканижеше с назидателен тон Виолет — взривява хората. Те се разпадат на хиляди парченца.
	— Да, на хиляди парченца — повтаряше Стела.
	— Моята майка въобще не се разпада — твърдеше Жюли.
	— Много ясно, баща ти няма нищо общо с Рей.
	— Защото ти наричаш баща ми Рей, така ли да разбирам? — внезапно попита Стела с подозрителен тон.
	— Ми да… Не се впрягай, няма за какво! Той не е просто твоят баща! Той е Рей Валенти. Мечтата на всички момичета. Дори на старите, дето са ударили четирийсетака! Ако аз бях с мъж като Рей, щях да си изгубя ума. Нямаше да мога да мисля нормално. Такъв мъж може да те накара да вървиш на зигзаг! Също като оная, дето видяла Богородица в Лурд и оттогава не се оправила.
	Този ден беше рожденият ден на Стела, ставаше на дванайсет години. Искаше да разбере как действат мъжете, жените, телата им, да узнае всичко за потта, слепваща телата им, за стоновете, въздишките, очите, които се въртят във всички посоки, за мозъка, който се взривява. Искаше да узнае, но нямаше желание да провери.
	Трите момичета крачеха в мълчание.
	— Я ми кажи — подхвърли Виолет, — майка ти не е ли малко хахо?
	— Забранявам ти да говориш така! — извика Стела.
	Толкова й се искаше да има нормално семейство. Татко на волана, мама раздава сладки и малката им дъщеря Стела на задната седалка. Татко шофира, мама си пили ноктите, Стела брои червените, сините, жълтите автомобили и получава за награда една кола, ако познае цвета.
	— Само казвам какво се говори. — Виолет почука с палец слепоочието си. — Тукашните я наричат хахо.
	Стела не искаше Виолет да излезе права, но съзнаваше, че не е нормално майка й да шофира с трийсет километра в час, легнала върху волана с разперени ръце, залепила лице на стъклото, с вадички пот, които се стичат по лицето й. През това време колите я задминаваха с ругатни и надути клаксони. Идеше й да изчезне под таблото и никой да не разбере никога, че е дъщеря на Леони Валенти. Да имаш майка, която се стряска от най-малкия шум, страхува се да пресече улицата и когато си слага червило, ръката й трепери толкова силно, че устните й стават наплескани като на клоун. Която вече не е в състояние да вдене конец в иглата и толкова се изтощава, докато опитва, че накрая избухва в сълзи.
	Стела наблюдаваше другите майки и си даваше сметка, че нейната не е като тях. Другите ходеха на работа или играеха бридж, тенис, варяха конфитюри, шиеха рокли на дъщерите си, шофираха, докосвайки небрежно мигача с малкия си пръст, ходеха на фризьор, не обръщаха внимание на касиерката в „Карфур“, не разпиляваха дребните си на движещата се лента. Не избухваха в сълзи, слушайки Юг Офре да припява: „Кажи ми, Селин, какво стана с милия годеник, който изчезна и повече не се появи…“. Чуждите майки нямаха плюшено мече, което се казва Половин Черешка. Нейната майка имаше, криеше го под леглото на дъщеря си и го обсипваше с целувки, когато останеше сама.
	Стела също се питаше: хахо ли е майка ми? Само че тя знаеше неща, които другите не знаеха. Неща, за които не можеше да говори, защото другите нямаше да й повярват.
	Когато сте на дванайсет, никой не ви вярва. Или само ако извадите купища доказателства. Още повече че понякога и тя самата се съмняваше. Не знаеше какво е правилото, когато един мъж и една жена останат сами в стаята си. Кое е позволено и кое забранено. Какво се прави, кой как се държи. Можеше да се окаже, че виковете, надавани от майка й и баща й, са нещо нормално. Виковете, ударите, сълзите, грубостите. Може би това наричат любов? Един ден в двора на фермата на Жорж и Сюзон тя видя как едно магаре преследваше една магарица. Как я притисна до оградата, покатери се отгоре й, ухапа я до кръв по шията, одра я и магарицата не се възпротиви, напротив, приведе глава, а кръвта й течеше, беше ужасна гледка. Жорж й обясни, че така ставали бебетата при магариците. Майка й никога не говореше за това, баща й също, а нямаше баба, която да я просвети.
	Не се осмеляваше да попита Виолет. Нито Жюли, която и без това не беше по-осведомена от нея.
	Свикна да пази дълбоко в себе си тези въпроси. А те бяха безброй!
	Когато стана на осемнайсет, Виолет замина за Париж.
	Искаше да стане актриса. Беше много красива, нямаше място за спор. Каза, че ще им пише, но после се поправи: „Не, няма да има нужда, ще ме гледате по телевизията. Дайте ми една година и ще бъда навсякъде… Ще стана _queen of the world_!“.


	Повече нищо не чуха за Виолет. Нито от родителите й, нито от приятелките й, още по-малко от телевизията. Така или иначе, вкъщи само Рей и Фернанд имаха право да гледат телевизия. На нас двете с мама не ни се полагаше. Рей твърдеше, че и без това сме имали бръмбари в главите и сме правели само глупости. Разрешаваше ни да гледаме само когато го показваха по новините. Тогава бяха истински галавечери. Нареждахме се пред телевизора и седяхме, без да шукнем. Мама едва си позволяваше да диша. Стискаше се, за да не се разкашля. Фернанд не ни изпускаше от поглед. Рей правеше запис и после непрекъснато гледаше, беснеейки срещу журналиста, понеже не го оставил да говори или го изрязал тъкмо когато щял да каже нещо забележително.
	Един път го показаха даже по новините на националната телевизия. В централната емисия от 20 часа, когато бе успял да потуши съвсем сам — така го представи — разразилия се пожар в химическия завод, в самия център на Сен-Шалан, разположен между „Макдоналдс“, голям мебелен магазин и десетина други супермаркети. Беше се покатерил по високия комин, бълващ пламъци и отровни частици, и го беше удавил във вода. Беше се борил цели четиринайсет часа, покатерен на огромната стълба, за да спаси домовете на стотици хора. „С риск за живота си!“ — възкликваха гражданите. До отцепения периметър за сигурност се беше струпало огромно множество: журналисти, фотографи, оператори, репортери от френската телевизия и даже от чужди телевизионни канали. Затаили дъх, те коментираха на живо от Сен-Шалан, превърнал се в център на света. Сякаш снимаха филм с полицейските коли, пожарните, зяпачи, любопитни шофьори. Невероятно напрежение. Той бе успял след четиринайсетчасова борба! Смъкна се от голямата стълба, посрещнат от овациите на множеството, почернял от дим, от преумора едва държеше очите си отворени, ръцете му бяха целите в кръв. Понесоха го на ръце. На следващия ден го показаха в централната новинарска емисия. „Един обикновен герой“, с тези думи го представи в началото на емисията водещият, известният журналист Патрик Поавр д’Арвор. На Рей никак не му беше приятно. „Не можеше ли просто да каже герой, без да добавя каквото да било? Тези парижани, винаги трябва да те унижат!“ — негодуваше той.
	Целият град се изсипа в кафето на Жерар. Щедро се лееше шампанско и пак награда, поздравления, овации. Той бе целунал Леони по устата, притиснал я бе до гърдите си, наричайки я малкото ми пате. „Гордееш ли се с мен, патенцето ми? Видя ли какъв смелчага е мъжът ти? А?“ Целуваше я по устата, притискаше я силно. Всички ръкопляскаха, жените тайно избърсваха издайнически бликнала сълза.
	Може би това е любовта, разсъждаваше Стела, наблюдавайки майка си и баща си. Целувки за пред хората, плесници зад затворената врата на стаята. И синини на следващия ден.
	Това не я задоволяваше напълно. Колкото повече се опитваше да разбере, толкова по-малко успяваше да направи връзката между прегърнатата двойка пред очите й и нощните шумове и викове. Нещо не се връзваше. Тръскаше глава, не и не, ние не сме магарета все пак.
	В този миг срещна погледа на бащата на Жюли. Мрачният и гневен поглед на бащата на Жюли, който наблюдаваше страстната целувка, после извърна глава и се изплю на пода. Той не ръкопляскаше, не вдигаше чашата си, стоеше до жена си, облегнат на бара. Встрани от общата радост. И плюеше на пода! Следователно нещо наистина не беше както трябва. Значи тя е права, ние не сме магарета.
	Бащата на Жюли бе въздъхнал, бе обходил с поглед залата и бе видял недоумяващото изражение на лицето на Стела. Разгневеният мъж бе погледнал малкото, русо, тръпнещо момиченце и му се бе усмихнал с тъжна и уморена усмивка, сякаш искаше да й каже, знам, всичко знам, бедното ми дете, знам за плесниците, за сълзите, за ежедневната жестокост, бесен съм, понеже съм безсилен, но любовта не е това, пази се, момиченце, не позволявай да те смачкат, чуваш ли, никога не позволявай да те смачкат.
	Това прочете в очите на този мълчалив и широкоплещест мъж, със силни ръце с почернели нокти, облечен в избелял син гащеризон. В погледа му сякаш имаше заклинание и тя му отговори „да“ безмълвно, давам ви обещание, той няма да ми причини болка, ще се защитавам.
	Той й се бе усмихнал. Наистина. Като на голям човек. И тя пое отговорност пред тази усмивка. Никога нямаше да измами надеждата му в нея.
	Господин Куртоа й се доверяваше.
	За пръв път получаваше подкрепата на възрастен. За пръв път възрастен й заявяваше, имаш право, любовта не е да целуваш по устата жена си пред хората и да я пребиваш нощем. Всеки обича по свой начин, за това няма правила, но любовта не е това отблъскващо представление. Ти си на прав път, Стела, говореха очите му. Пази се, моля те.
	Всичко това се четеше в очите на господин Куртоа.
	Тя беше на дванайсет години и никога не го забрави.
	Дори днес, на трийсет и четири, когато прочете на листчето двете толкова обикновени думи, ферма „Тополите“, пред очите й отново се завъртя филмът на нейното детство.


>
	Тъкмо паркира камиона на банкета, когато телефонът й иззвънява. Вижда двама мъже далече в полето. И те са видели камиона, но остават на място, сякаш имат още нещо дребно за уточнение. Тя отговаря. Обажда се Жюли и я пита дали може да отиде до автосервиза на Гомон. Имало две коли за вдигане, по-скоро останките на два автомобила, изгорели при катастрофа на магистралата. Казва й да забрави за чичо Гризие, защото се отказал от продажбата. Стела се съгласява. Двамата мъже спорят, възбудено размахвайки ръце. Тя отваря жабката, изважда бинокъла и го насочва към двамата спорещи.
	— Чакай малко, Жюли, на полето двама мъже спорят…
	— Кои са?
	— Фермерът, но другия не мога да го разпозная, защото е с гръб към мен. Изчакай…
	Тя фокусира бинокъла, стараейки се да хване устата на мъжете. Продължава да чете по устните им отдалеч.
	— Е, какво има?
	— Готвят се да ни прекарат.
	— Какво казват?
	— Съгласни са да натоварим стоката, но не желаят да ни дадат половината сума. Само десет процента, за да не вдигнем скандал.
	— Кой е главният?
	— Чакай… Готово, обърна се. Познах го, Тюрке, оня от кметството.
	— Приятелят на баща ти?
	— Да. Мръсник и половина.
	— Майната му! Ама че номер ни свиха! Изобщо не се досетих! Фермерът не спомена, че ще има ортак.
	— Какво правим в такъв случай?
	— Не знам, Стела, понятие нямам.
	— Тогава обръщам и ги пускам да пасат. Ще ми се да им видя физиономиите, като разберат, че няма кой да вдигне камарата им казани…
	— Ще повикат ония от Оксер…
	— Които да измамят също като нас ли? Никак не ми се вярва! Гийом няма да се остави да го преметнат! Понеже нас ни познават, знаят, че може да мине. Другите обаче ще се опънат. Ще стане разправия и те го знаят много добре. Нямат избор. Хайде на бас!
	— Много се надуваш…
	— Познавам ги, онези от Оксер и Монтьоро, в сравнение с тях ти си невинно ангелче. И тези мръсници също го знаят.
	— Наистина ли си толкова сигурна? Защото даже и десет процента…
	— Наред ли си, Жюли! Ако този път се съгласим, това ще е краят за нас, всеки път ще ни изнудват! Остави на мен, съгласна ли си?
	Жюли не отговаря веднага и Стела вижда двамата мъже, които крачат към камиона.
	— Побързай, защото идват насам.
	— Окей, имаш пълна свобода на действие.
	— Благодаря.
	Стела затваря. Слиза от камиона, свирва на кучетата, които се навъртат край нея, подтичвайки. Надеждна охрана. Стойте до мен, момчета, не се отдалечавайте. Здравеняк, ще нападнеш, когато ти кажа, ще се целиш в краката, не в гърдите, разбрано! Поема по пожълтяла трева, полегнала от снега. Усеща топлия хълбок на Помияр до дясното си бедро и този на Подлизурко до лявото. Здравеняк води, вирнал златистата си опашка като знаме. Възбуден е и диша тежко, запъхтял се е, издава силен шум като вентилатор.
	Тя се приближава до двамата мъже. В очите им забелязва весели пламъчета.
	— Здравейте!
	— Здрасти!
	— Къде е стоката? — пита Стела.
	— Ей там, в гората — казва фермерът, посочвайки с брадичка.
	— Тогава да вървим. Ще направим както каза Жюли…
	— Да ти кажа — започва фермерът притеснено… — условията на продажбата малко се промениха.
	— Така ли? В какъв смисъл? В наша полза, надявам се.
	Двамата мъже лукаво се усмихват и развеселени се споглеждат.
	— Много са сладки това жените, винаги успяват да ни разведрят — подмята чиновникът от кметството.
	— Ами… поразмислихме… — продължава фермерът. — Всъщност вие не си мърдате и малкия пръст в цялата работа. Аз попаднах на стоката, аз се обадих в кметството, откъдето ми казаха да се обърна към вас. Само че се оказва, че и кметството е заинтересовано, иска си своя пай. Затова ще ви заплатим за превоза, плюс нещо отгоре, което според нас е напълно достатъчно.
	— Петдесет процента за превоза на стоката.
	— Не — намесва се въпросният Тюрке, — даваме ви десет процента. Точка.
	Стела го измерва с поглед, който го разсъблича. Все едно разкъсва едно по едно копчетата на сакото му, после на панталона, следва дюкянът и той застава гол-голеничък пред нея.
	— Ти май сънуваш, чичко!
	— Много си отворена, малката.
	— Бяхме се разбрали фифти-фифти и така ще бъде. В противен случай ви оставям тук насред полето и си търсете някой друг да ви свърши работата.
	Тя прави пауза, за да стигне информацията до затъпелите им мозъци.
	— Само дето другите няма да са толкова непридирчиви като нас. Няма да се съгласят с вашата уговорка, абсурд. Например онези момчета от Оксер… те не са особено сговорчиви. Искаш ли да ти кажа нещо, мой човек?
	Обръща се към Тюрке с чувството, че държи на мушката Рей Валенти.
	— Онези другите изобщо няма да си дадат труда да дойдат дотук. Или ще ви свият стоката, документите и ще ви накълцат топките на салата. В края на краищата, на кого са тези казани, а? Ще кажат, че те са ги скрили тук и ще е напълно справедливо да си ги приберат обратно. А вие ще останете с пръст в устата.
	Двамата мъже се споглеждат. Явно не са предвидили такъв развой на събитията.
	— Затова избирайте… Давам ви десет минути, докато се върна при камиона. След което товаря или си тръгвам.
	Докосва ръба на шапката си с показалец, кима и поема обратно. Свирва на кучетата, за да се долепят плътно до нея, сега не е моментът да се разделяме, трябва да сме заедно. Подлизурко, не ги изпускай от очи, нещо не ми харесват.
	В момента, в който отваря вратата и се готви да се метне в кабината, чува, че я викат:
	— Стела, Стела!
	Обръща се с престорена изненада.
	Двамата й правят знаци да се върне. Тя не помръдва от мястото си. Ако желаят да говорят с нея, те да се пораздвижат. Чака, пъхнала ръце в джобовете на оранжевия си гащеризон, облегната на камиона. Грабва някакви сладки и ги хвърля на кучетата, които подскачат и се блъскат, за да ги уловят във въздуха.
	Двамата мъже идват към нея, без да я поглеждат. Тюрке пристъпва бавно, без желание. Бесен е и краката му сякаш не го слушат.
	— Променихте ли си мнението? — обръща се тя към фермера.
	— Ами, то…
	Тя чака обяснението. Вместо да заговори, той подръпва ципа на ватенката си и погледът му я избягва. От предния му ляв джоб се показва голям молив, от онези, които използват дърводелците. Тюрке е вперил злобен поглед в краката си.
	— И аз си промених мнението — заявява Стела.
	Вади кочана с фактурите от страничния джоб на вратата, надрасква с химикалка две цифри — 60, 40, и подава листа на фермера.
	— Шейсет за Куртоа, четирийсет за теб. Да ти е за урок. Следващия път да си спазваш обещанията. А, щях да забравя: ще ти платим, след като минат на кантара. Ако се окаже, че са по-леки…
	— Или по-тежки — прекъсва я мъжът, опитвайки се да се пошегува, за да не се изложи съвсем.
	— Хич не си въобразявай!
	Фермерът подписва, навел глава.
	— Върни ми химикалката! — заповядва Стела. — Повече не се хващай на такива игрички, разбрахме се, нали? Ние от Куртоа не сме дребна риба. Не сме по-малко силни от другите. Добре го запомни.
	Тюрке отстъпва, подритвайки замръзналите буци пръст и не спира да бълва ругатни: „Мръсница, ще те прекарам аз, мръснице, стой и гледай, ще те унищожа, не си мисли, че ще се измъкнеш“.
	— Проблем ли има, господин Тюрке?
	— Не ми се прави на много хитра. Ще ми платиш за този номер. Ще ти го начукам, на сухо и с пясък.
	— Върни си думите обратно!
	Стела тихо дава команда на Здравеняк: „Дръж“, кучето се хвърля към Тюрке и го захапва за глезена. Другите две кучета незабавно последват примера му. Тюрке губи равновесие.
	Пада на земята и започва да крещи:
	— Мамицата ти, махни си кучетата, мръснице! Повикай ги обратно!
	Стела сгъва хартията с подписа на селянина и я мушка в предния джоб на гащеризона си. Доближава се до Тюрке, слага крак на гърдите му и извиква на кучетата да се дръпнат. Те отстъпват, но не изпускат мъжа от поглед. Ръмжат, готови пак да скочат отгоре му, ако случайно помръдне.
	— Никога повече не ми говори с този тон, чуваш ли? Никога. Сещаш ли се защо?
	Тюрке се опитва да се изправи, забил поглед в земята. С върха на ботуша си тя обръща главата му към себе си и го фиксира.
	— Защото аз съм принцеса. Не си ли го знаел? Сега вече го знаеш. Затова ще се обърнеш към мен почтително и ще ме гледаш право в очите, боклук такъв.
	— Да ти го начукам!
	— Искаш ли да пошушна само една дума на кучетата? Една-единствена дума?
	Трите кучета само чакат знак от господарката си. Очите им шарят от Тюрке към Стела, в очакване на командата да се хвърлят отгоре му. Тя увеличава натиска на ботуша върху гръдния кош на мъжа, който се задушава, кашля, плюе.
	— Ще си отмъстя. Ще видиш…
	— Умирам от страх. Хайде! Давай, чакам…
	— Ходи се шибай, мръсна курво!
	— Здравеняк, Помияр, Подлизурко!
	Огромните кучета се хвърлят напред, оголили зъби. Фермерът наблюдава сцената, ужасен.
	— Спрете ги! Спрете ги! — вика той, вдигнал умоляващо ръце.
	— Само да се съгласи да каже тези три думички и всичко ще е наред — въздъхва Стела.
	— Ти си принцеса! Ти си принцеса! — дере се с всички сили Тюрке, борейки се с връхлитащите зверове.
	Стела свирва на кучетата и те се връщат и лягат в краката й. Тя изчаква Тюрке да се изправи и му посочва пътя.
	— Ти си тръгваш на минутата… другият ще върви пред камиона да ми показва пътя.
	Мъжът се изправя, отупва се и тръгва към колата си. Стела зърва мобилния на Тюрке, паднал в пръстта. Настъпва го, сякаш гаси угарка от цигара и телефонът се счупва с тихо пукане на смачкана ламарина.
	— Няма да получи кой знае колко, като го даде за старо желязо! — подхвърля тя с усмивка.
	Фермерът мънка:
	— Сега какво трябва да направя?
	— Ти ще вървиш, аз ще карам след теб…
	Тя се качва в камиона, включва двигателя. Звънва на Жюли.
	— Задачата е изпълнена. Ще ти разкажа. Той подписа. Шейсет за нас, четирийсет за него. Отсега нататък няма да ни прави въртели и ще уведоми и останалите, гарантирам.
	— Не мога да повярвам! — възкликва Жюли. — Успя? Наистина? Страхотна си!
	— Нормално. Аз съм принцеса…
	Затваря и потегля след селянина. Телефонът й отново звъни. Тя се стряска. Мелодията от „Добрият, лошият и злият“, значи е Адриан. Ръцете й стискат волана.
	Не вдига. Иска да запази силите си, в случай че селянинът се отметне. Телефонът отново иззвънява: оставил е съобщение.
	Ще го прослуша, след като свърши с товаренето.


	Малко по-късно спира в близост до изоставения завод, в който са произвеждали канцеларски мебели. Маси, етажерки, шкафове, дори ученически чинове, писалища. Заводът е давал хляб на петдесетина души. На обед са изваждали канчетата с храна, смеели са се, шегували са се. Отпушвали са с гръм шишетата с ябълково вино.
	Днес заводът вече няма име. Старият надпис „Завод Шартие“ е изтрит от вятъра и дъждовете, само тук-там все още личи някоя олющена буква, изрисувана със зелена боя. Хората просто го наричат „изоставения завод“.
	Днес тук има само стари гуми, скелети от етажерки, металните бюра, които Жюли все още не е вдигнала и които задръстват двора. Стъклата на прозорците са изпочупени, металните щори от нагъната ламарина на гаражите са вдигнати. Тук-там по напукания под се търкалят парчета метал, разрязани с оксижен и ръждясали, къси греди.
	Стела загасва двигателя и отпуска чело на волана.
	Не трепна пред Тюрке.
	Изпълни задачата.


	Включва телефона да прослуша съобщението от Адриан.
	Думите на Адриан…
	„Принцесо, въртя се насам-натам, търся те навсякъде, искам да те докосвам, така повече не може да продължава, полудявам, оглупявам. Искам кожата ти, вълчите ти очи, ръцете ти, аромата ти, притискам те до себе си, целуни ме.“
	Главата й се люшва назад, устремена към дъха на мъжа, опарил врата й, към устата му, която шепне думи на непознат език, устните на Адриан по кожата й, ръцете му на корема й, между краката й… И кръвта, бушуваща във вените й. Погледът й, очакващ, отстъпващ, отблъскващ мъжа, за да остане силна, за да не се предаде, почти враждебен, докато всъщност бърза да му се отдаде изцяло. И неговият глас, който повтаря, ще умра, чуваш ли, ще умра, ако погледнеш някой друг с този преливащ от желание поглед. Заплашва я и тя знае, че заплахата ще се превърне в наслада… Знае, че там, където е избягал, за да се спаси от опасността, той очаква само едно — да се върне в стопанството и да я вземе в обятията си.
	Понякога се завръща.
	Минава през тайния подземен проход и остава цялата нощ с нея. Тръгва си на зазоряване и тя не знае кога ще го види отново.
	Научила се е да живее по този начин.
	На пресекулки.
	Сянката на един мъж е променила живота й.


>
	На обед ще отиде при Том. Ще му пусне да чуе края на съобщението. Адриан винаги изпраща няколко думи за Том. „А това е за Том, безстрашния…“ или „за Том, джентълмена“.
	С Том ще се настанят в кабината на камиона, ще си събуят обувките, ще се завият с одеялото и ще извадят сандвичите от хартиения плик. Ще слушат играта „Хиляда евро“. Ще мръщят носове и вежди, напрягайки се да отговарят на въпросите с пълна уста.
	Той ще изсвири „Хей Джуд“ на хармониката си. Тя ще го запише и ще изпрати записа на Адриан. „Ще каже, че имам напредък, нали, Стела? Как мислиш, ще му хареса ли?“
	После ще го придружи до училищната врата. „Не съм бебе! — ще запротестира той. — Спри малко преди училището.“
	Тя ще се наведе към него, шепнейки: „До довечера, скъпи, ще дойда да те взема в пет часа, ще ме чакаш на двора, няма да излизаш вън от двора, обещаваш, нали?“.
	Ще потегли със свито сърце.
	Не трепна пред Тюрке.
	В пет часа спря пред училището.
	Ръждясалите бракми, тежките казани от шоколадовата фабрика и един стар плуг, който купи на връщане от един селянин, лежат безредно струпани отзад. Денят бе успешен.
	Нарежда на кучетата да не мърдат от каросерията и влиза в училищния двор. Търси с очи Том. Русокосият кичур, оловносините очи, хармониката, залепена за устните.
	Не го открива.
	Алармата на страха я заковава на място. Лицето й пламва при мисълта за наказанието. Погледът й блуждае, не вижда нищо.
	Поздравява учителката на сина си, пита къде е Том.
	— Чакаше ви тук, под навеса на двора преди минута, говореше със Себастиен.
	— Но не го виждам! — вика тя, изненадана от високия си тон.
	Учителката я поглежда недоумяващо.
	— Не се безпокойте, сигурно е тук някъде.
	— Но…
	Стела не може да намери думи, нито една не излиза от устата й. Свива юмруци, мръщи вежди да не заплаче.
	— Ще отида да видя в класната стая — казва учителката, — може да се е върнал там. Успокойте се.
	Слага ръка на ръката на Стела, която клати глава, за да прогони кошмара.
	— Работата е там, че…
	Гласът й става дрезгав, в следващия миг изтънява, устата й пресъхва, тя започва да издава тихи писъци. Неочаквано спира. Никога не е могла да изрази страха си.
	— Стойте тук, веднага се връщам.
	Стела излиза от училището и се подпира на стената. Токът на ботуша й се удря в стената, голямо парче мазилка се откъсва и се раздробява, падайки на земята. Стела притиска ръце до гърдите си. Затваря очи. Слуша бумкането на сърцето си, което се е покачило в гърлото й, не може да си поеме дъх. Отправя молба към небето и звездите. Малката звезда, която майка й й показваше там горе. Тя е най-красивата, Стела. Има осем лъча, за да може да изпълнява всичките ни желания. Ти имаш право на осем желания на седмица, по едно всеки ден и по две в неделя. Тя е твоята щастлива звезда. На нея можеш да й кажеш всичко. Погледни небето, Стела, красавице моя, погледни небето и то ще ти даде отговора.
	И тя й вярваше.
	Един ден престана да й вярва.
	Сега присвива очи, за да изпрати съобщението си там горе, Боже мой, Господи, не посягайте на Том. Не и на него! Иска да скочи, да увисне на звездата с осем лъча, за да се убеди, че молбата й е чута, но не вярва в тези нелепици и продължава да се лута, омотана в паяжината на злочестината си. Знае пътя наизуст.
	— Някой е откраднал шапката на снежния човек от училищния двор — отбелязва една дама, която излиза от училище, увита в множество шалове.
	— В наше време всичко се краде — отвръща друга. — Като се сетя, че беше някаква купичка от червена пластмаса за едно евро и двайсет и пет! Нищо не уважават, дори и това. Възмутително, ти казвам!
	— Госпожо Валенти!
	— Да? — стряска се Стела.
	Учителката се връща, хванала Том за рамото.
	— Беше седнал на пода в класната стая и свиреше на хармоника.
	Той я поглежда учудено и я хваща за ръка.
	— Чаках те — заявява, обиден, че се отнасят с него като с беглец.
	Тя въздиша с облекчение, слага ръка на гърди, за да успокои сърцето си. Силно притиска Том до себе си. Благодари на учителката.
	— Не трябваше да се шашваш… Нали ми поръча да стоя вътре в училище.
	— Знам, скъпи, знам. Хайде, да вървим! Трябва да се върна във фирмата и да разтоваря. Затварят в шест.
	Един жест и един поглед са й достатъчни, за да си върне контрола върху малкия си свят и отново да стъпи в реалността. Побутва сина си да върви, навежда се да вдиша мириса му и едва след това се качва на камиона и потегля.
	Жюли вдига глава от сметките и поглежда часовника. В осемнайсет часа мъжете прекратяват работа, напускат работните си места, вземат си душ, преобличат се, закачват работните си дрехи в шкафчетата си и поемат към дома. Чува ги да си подвикват, канят се да отидат да пийнат по нещо, майтапят се, говорят за вечерния тираж на лотарията, за футболните мачове. Остава единствено Жером да приема камионите. Приключва с попълването на формулярите за покупките и продажбите от деня, преди да ги предаде на Жюли. Знае, че тя го чака, за да тегли чертата и да установи наличността. Жюли прави този преглед по няколко пъти дневно.
	Чува го как се качва по стълбите към нейната стая. Тежки стъпки на мъж по тесните стъпала. Те са стръмни и трудни за изкачване. Всички спират да си поемат дъх, дори и онези, които са свикнали с тях. Сигурно е Жером. Той е бавен и мълчалив. Обикновено й подава формулярите накуп, без да продума, прави някаква забележка, докато тя проверява числата, и отново млъква. Няма нужда от приказки, двамата се разбират, те са от рода на търговците на старо желязо, онези, които останалите хора презираха, преди цената на металите да хвръкне до такива висоти. Днес вече никой не казва, че това е занаят за въшльовци. Търговията с метали е много доходоносна. Жером е наясно. Той е признателен на Жюли за това, че ръководи отлично фирмата. Гордее се, че работи при нея.
	Преди беше кранист. Добър, сръчен и точен в работата. После спечели на лотарията. Беше през 1998 г. Осем милиона франка. Покани всички в ресторант „Мадлен“, на първия етаж. Най-шикарният ресторант в Санс, отличен с една звезда от кулинарните гурута, има го в кулинарния гид „Мишлен“. Мъжете, издокарани с бяла риза и вратовръзка, си бяха изчистили ноктите до блясък, сресали се бяха специално за случая. Не можеха да се познаят и учудени се оглеждаха. Стараеха се да говорят тихо. Поръчаха си аперитиви, зелени и черни маслини, чипс със скариди и биренки.
	Той им съобщи, че напуска фирмата, не защото не ви обичам, но Жанин иска да помързелува, да се попече на слънце, затова ще се възползваме. Каза това, сякаш се натъжи и млъкна. Отлетя за екзотичните плажове и красивите палми сякаш против волята си. След три месеца се върна сам и разорен. И почти оплешивял. Мъката му бе опасла косата. В Коста Рика Жанин се влюбила в някакъв мошеник моряк и изпразнила общата им банкова сметка. И през ум не му минало да подава жалба. Сякаш изпитал облекчение, че всичките пари са се изпарили. Върнал се и почукал на вратата на фирма „Куртоа“. Жюли не го разпитвала. Взела го обратно на работа. Но го назначила да приема стоката, което си беше истинско повишение. Отговорен пост за доверен човек.
	Жюли става да включи плафониерата. Съвсем скоро ще се стъмни. Пристъпва към остъклената стена, през която се чуват откъслечни разговори откъм съблекалнята. Познава всички. Познава жените и децата им. Знае всичко за семействата им. Някои от тях са й били съученици, други са тук още от времето на баща й. Обръщат се към нея с „шефке“. Баща й държеше тя да извърви неговия път, да тръгне от нулата. Да се научи да реже старото желязо, да кара камионетка, да управлява крана, да сортира парчетата метал, нахлузила дебелите черни ръкавици, които напомнят мечешки лапи. И тя като него беше носила ватенка, беше работила на студа и на дъжда, беше товарила желязото в каросерията, научи се да осуетява хитрините на клиентите, да надушва измамата по изражението им, да я пресича с усмивка. Не усмивка на фатална жена, а ведра, спокойна усмивка на момиче, което е наясно с курса на металите и колебанията му. Дори най-печените оплитаха конците, когато лицето й разцъфнеше в усмивка. Странно, каза си тя, наблюдавайки отдалеч как лампите на главния път светваха една подир друга и жълтите кръгове потрепваха, аз влагам цялата си женственост, цялата си нежност в работата, сигурно затова не ми остава нищо за личния живот. Тъжно се усмихва и се поправя, нали точно заради това работя, за да нямам личен живот… Няма да знам какво да правя, ако имам мъж. Знам само да си завирам носа в желязото, да откривам онази скрита част, която струва повече, но не познавам мъжете, не умея да преценявам колко струват техните сърца.
	Обича си занаята. Винаги идва първа сутрин, разхожда се по площадката, преценява колко тона има за сортиране, оглежда пратките за чужбина, контейнерите с желязо, които ще отидат на трошачката. Докосва парчетата студен метал, сякаш гали кожата на любовник, вдига от земята някоя голяма сребриста гайка, избърсва я в ръкава на пуловера си, пуска си я в джоба и с удовлетворение усеща как се удря в крака й, случва се да й остави синки до края на деня… В седем и четирийсет и пет прави кафе и предлага кифлички на своите мъже.
	Тя, Шефката.
	Наследила е любовта към желязото от баща си. Израсна, наблюдавайки го как се труди. И той носеше работна ватенка. Майка й държеше да я види изучена. „Не искам дъщеря ми да си цапа ръцете, не искам да става вехтошарка.“ Баща й само чакаше майка й да им обърне гръб и я вземаше със себе си на работа. Качваше я на коленете си, когато управляваше големия син кран, и я учеше да борави с лостовете. Четиринайсетгодишна вече умееше да окачва на стрелата разфасованите автомобили и наблюдаваше как дългата метална ръка ги пуска с оглушителен трясък в трошачката. Прихваше весело със светнало от радост лице и викаше: „Още, татко, още!“. Баща й ликуваше и я притискаше до гърдите си.
	Баща й…
	Понякога се пита дали не бе избрал да се занимава с износа, понеже не можеше вече да понася живота в Сен-Шалан. Така и не разбра какво точно се случи. При произнасянето на някои думи майка й свиваше устни, баща й свеждаше глава. Една вечер се бяха скарали. Горчиви думи прехвърчаха помежду им. „Мислиш си, че не знам, Едмон? Целият град знае! Помисли ли за мен, как изглеждам в очите на хората?“ Майка й тръшна един куфар на спалнята, баща й се опита да я спре: „Не си отивай, помисли за Жюли“.
	Жюли стоеше, скрита зад вратата, и не разбираше какво става.


	Вратата на кабинета й рязко се отваря и тя се стряска. Сякаш кавгата между родителите й пламва отново.
	Един мъж е застанал на прага.
	Красив мъж, с изправена стойка, загоряло лице, черни очи, широкоплещест, дългокрак. Мъж, който гордо носи шейсетте си години, с лекота движи мускулите на ръцете, на гърдите, на корема си. Мъж с посребрени слепоочия, бели, равни зъби, мъж, сигурен в себе си и в мястото, което си е извоювал под слънцето. Мъж, който ви удря едно кроше, без да се помръдне, непоклатим и съвършено невъзмутим. Отвратителен мъж, неволно си казва Жюли, един от онези, които с ръка на сърцето се кълнат, че никога не биха могли да извършат подобна подлост, а в действителност грубиянските им лапи носят следи от безчинствата им.
	— Каква е тази история с някакви си казани? Защо си отказала да платиш? Да не би пак онази тъпачка Стела…
	— Добър ден, Рей…
	— Здравей! Е, казвай?
	— Успокой се.
	— Попитах те нещо!
	— Фермерът не спази уговорката. Стела няма нищо общо с тази работа.
	— Тюрке ми разказа. Насъскала кучетата срещу него. Могли са да го убият!
	— Не преувеличавай. Тюрке не е от захар. Защитила се е, защото той я е предизвикал.
	— Защото ти си била там, така ли?
	— Не, но и ти не си бил там. Приятелчето ти е живо и здраво. Можеш ли да ми обясниш какво е правел там?
	— И ние имаме право на определена част.
	— Защо? Можеш ли да ми обясниш?
	— Ей така. Защото!
	— Защото сте заплашили онзи фермер? Заплашили сте го, така действате винаги, нали?
	— Имаме право на определен процент, стига вече, баста.
	— За подпомагане на Дружеството на пожарникарите може би? Само не ме разсмивай…
	— Нещо като вноска, да кажем.
	— Нещо като средновековното право на господаря да спи с младите прислужнички?
	— Не се прави на много хитра.
	— Пак ти казвам, Стела е защитила моите интереси и е следвала моите инструкции. Ако ти е нужен някой, с когото да се караш, аз съм на твое разположение. Върша си работата и отказвам да снасям на фалшивото ти дружество. Трябва вече да си го проумял с годините!
	— Внимавай, Жюли, пази се!
	— Сега ще си тръгнеш мирно и тихо и ако видиш Жером, кажи му да дойде при мен.
	Жюли знае, че Рей Валенти ще подвие опашка. Страхува се от баща й. Едмон Куртоа срещу Рей Валенти, изправени един срещу друг, противници в един отколешен двубой. Рей Валенти се бе оказал победен и унижен. Тя не знае нито как е станало, нито каква е била причината. Баща й никога не споменава за случая. Докато той е жив, Рей Валенти няма да й създава неприятности. Тази вечер дойде да си изиграе ролята. Стар, кукуригащ петел, който се перчи, навирил гребен. Раздвижва въздуха, за да има какво да разказва довечера на една, две, три бири пред приятелите си в кафето на Жерар.
	— Кажи на приятелката си, че няма да й се размине! Ще има пердах!
	Жюли му показва с поглед вратата.
	Той пелтечи нещо несвързано, шамаросва въздуха, разгневен, трясва вратата и изчезва.
	Жюли го чува как слиза стъпало по стъпало, отпускайки се с цялата си тежест. Знае, че е безсилен срещу нея, но защо тогава бе дошъл? За да не губи форма? Случилото се ще се разчуе из Сен-Шалан и реномето му може да пострада.
	Дано не попадне на Стела.


	В огромното хале Стела е заета с разтоварването на останките от ръждясали таратайки и медните казани. Прекрасни неща, останали от Деилерен. Тумбести казани от лъскава, златиста мед, калайдисана или изчуквана, с дръжки от месинг или ковано желязо, дълбоки тенджери, касероли, капаци, пълен комплект съдове, който е греел някога по етажерките на шоколадовата фабрика „Рение“. Лъскавината, надменността на медта е изчезнала. Съдовете са черни и мръсни. Сюзон лъскаше медните си тенджери и тигани със специална смес от брашно, морска сол и оцет. Търкаше ги, докато останеше без ръце, но успяваше да им възвърне красивия цвят и блясък.
	Бубу и Усин помагат на Стела. Те броят съдовете, наредени в редица, и шепнат: „Чудесен улов“! _Шейсет на четирийсет! Как успя? Опасна си, Стела, не може да ти се отрече!_ Гледат я възхитени и бършат потни чела.
	Малко по-късно Морис придърпва тежката порта на халето, тя се плъзга по релсата, той омотава дебелия синджир, издрънчава с трите ключалки и включва алармата. Стела прави знак на Том да я последва до съблекалнята да си измие ръцете. Не вижда джипа на Рей, който завива в края на улицата.
	Оставя каската в шкафчето си, сресва се набързо и се стряска от вида си в огледалото. Бяла е като тебешир. Потупва се по бузите, щипе ги, търка ги. Да не показва на Том, че се страхува. Заплахата е още по-ужасна, защото е смътна, неуловима. Не знае кого ще сполети опасността, но е убедена, че нея със сигурност ще я стисне за гърлото. Поглежда в огледалото Том и вяло му се усмихва. Дали той се досеща?


>
	След като се връща във фирмата, отново разказва случката с фермера.
	— По-добре впиши сделката в сметководната книга. Те са способни да те натопят за незаконна търговия.
	— Много скоро няма да могат — отвръща Жюли. — Вече няма да имаме право да плащаме на ръка, в брой.
	— Да, но засега може, тъй че вземи мерки. Ще търсят начин да си отмъстят.
	— Сигурно в момента ни одумват в кафенето на Жерар, нахъсват се. Те не са способни да видят по-далеч от носа си, камо ли да мислят за друго, освен за бирата, с която се наливат.
	Двете жени се усмихват.
	Жюли се протяга във фотьойла си и буквите на _I am a candy girl_ танцуват нагоре-надолу по гърдите й. Стела обгръща с ръце раменете на Том.
	— Добре… Сега ние си тръгваме. Имаме да пишем домашни, да прибираме нарязаните дърва… До утре!
	Жюли й махва с ръка и отново забива нос в сметките.


	Снегът е спрял, кухнята е затоплена, Сюзон е прибрала цепениците, сложила е дърва в печката, оставила е отгоре супа от див копър и тиганче с ориз с домати. Том вдига капака и затворил очи, вдишва аромата на пресни домати и босилек.
	— Още ли се страхуваш, Стела?
	— Кой ти каза, че се страхувам?
	— Страхуваше се… през целия ден.
	Няма нужда да я разпитва, за да разбере. Притиска устни до хармониката си и чува страха. Майка му променя походката си, когато предчувства, че я дебне опасност. Не се носи във въздуха, не прави гъвкави, плавни движения. Нещо в нея блокира и тя се сковава, става чуплива, свива се. Затваря се в себе си. Топка, която се страхува от ритници.
	Стела въздиша. Толкова й се иска да го държи настрана от всичко това. Да му спестява опасното вълнение. Знае, че отначало тя ще понесе удара. Опасността винаги печели първия рунд. Това е отколешно правило, установено помежду им.
	Нарежда на масата две купички, две чинии, нарязва хляб, донася каната с вода, разлива супата.
	— Аз не се страхувам — заявява Том. — Не ми вярваш! А би трябвало…
	Тя се усмихва.
	— Прав си, скъпи.
	— Когато се страхувам, аз грабвам големия чук и размазвам страха. Честно! Повтарям си: „Не ме е страх, изобщо не ме е страх, представям си как удрям с чука“.
	— Получава ли се?
	— И още как.
	— Адриан ли те научи на това?
	— Да. Каза ми също да се грижа за теб.
	— А на мен ми каза да следя дали си пишеш домашните! Хайде, хапвай и заминавай да пишеш домашни.


	Страхът дочака нощта, за да удари.
	С гласа на Амина.
	Тази нощ Амина беше дежурна в спешното отделение на болницата в Санс. Звънна към три часа.
	— Стела…
	— Да.
	— Аз съм, Амина.
	Стела веднага разпозна гласа на нещастието. Беше се свила на кълбо в топлото убежище на завивката. Вълната на нещастието се стовари отгоре й и я премаза.
	— Стела… трябва да дойдеш. Спешно е.
	Едва има сили да държи телефона до ухото си. Всичко я боли. Опитва се да се бори, но вълната я смазва, спира й дъха, запушва й носа, разцепва й устните. Устата й е пълна с кръв.
	— Става въпрос за майка ти. В ужасно състояние е. Просто се чудя как е успяла да…
	— Идвам веднага.
	— Настаних я в отделението на доктор Дюре. Единствен той може да я опази…
	— О! — едва има сили да прошепне тя.
	— Стела, чуваш ли ме?
	Стела не смее да зададе въпроса. Неизменният въпрос, който се върти в ума й от детските й години, когато шумът в стаята на родителите й отстъпеше място на тишината. В какво състояние е тя?
	Амина продължава:
	— Тя наистина е много зле. Поставиха я в изкуствена кома, за да могат да я лекуват. Тръгвай веднага…
	— Идвам.
	Изчаква Амина да затвори.
	— Стела… в джоба на роклята й са намерили бележка.
	Стела смръщва вежди, напиращите сълзи я задавят.
	— Успяла е да напише нещо?
	— Не знам дали тя го е писала, почеркът е едър…
	— И какво пише?
	— „100% Тюрке.“


	— Знаеш ли откъде идва изразът „това вече е друга работа“?
	Двамата се разхождат из Сиена, любуват се на фасадите в червено и охра, на улиците, които се спускат и се изкачват, които ти вземат дъха в буквалния смисъл, забивайки остри кинжали в ребрата ти, които сближават влюбените и разделят нерешителните. Филип е прегърнал Жозефин през раменете, играе си с каишката на чантата й и докато я слуша, разчита девиза на града, изписан на порта Камолия. _Cor magis tibi Sena pendit_: „За теб Сиена отваря още по-широко своето сърце“. В училище беше добър по латински, но не обичаше да превежда от френски на латински. Затова пък старателно изпилваше преводите от латински на френски. Особено много му допадаха Цицерон и Плиний Стари, имаше усещането, че разбулва криминални загадки. Филип Дюпен, детектив.
	— Предаваш ли се?
	Жозефин отмята глава и излага лице на бледото февруарско слънце, очите й леко потъмняват. Всеки миг й се струва ценен, всеки миг би искала да изпълни с красота и опиянение.
	— Е, май излиза, че не знаеш, а?
	Той поклаща отрицателно глава. Тя го поглежда право в очите и с поучителен тон на лектор обяснява:
	— В Средновековието жените не се преобличали изцяло, а само сменяли ръкавите си. Когато шетали у дома, надявали обикновени ръкави от груб плат, а вечерно време или когато отивали на гости, ги сменяли с други, по-представителни и луксозни. И тогава ставало вече дума за друг вид ръкави или другояче казано, за „друга работа“. Впрочем крадците отмъквали само ръкавите… несъмнено твърде доходоносен бизнес.
	— Знаеш ли още истории за крадци на ръкави? — пита я той, целувайки я леко по устата.
	Устните му ухаят на кафето, което бяха пили в тратория „Папей“. Беше истинско „ristretto“, в което бучката захар стои права и разтапяйки се, образува на дъното гъст сироп.
	— О, да! — въздъхва тя, изпивайки захаросаната целувка. — Например историята за копчето…
	Той се усмихва и от устата му излиза фино облаче пара.


	Дори не предполагах, че може да се обича така! — дивят се двамата наум, без да се осмелят да признаят гласно наивното си незнание. Смятах, че е нужно да страдаш и да грешиш, мисли той, да те нараняват, да бъдеш нещастен, да пресмяташ, да хитруваш, да премълчаваш, да се страхуваш. А всичко стана толкова просто от нощта, в която тя дойде при мен в Лондон. Стоеше под балкона, хвърляше камъчета по прозорците в хола, за малко да не я чуя. Отворих прозореца, наведох се в тъмното и… „Колко го обичам!“, казва си тя. От онази вечер, когато шепнешком му признах любовта си под балкона на Монтегю Скуеър. Замерях прозорците с камъчета в мрака и за малко да не го забележа, облечен в белия шлифер… Случи се преди три години. Той слезе, възкликна „Жозефин“, а аз се вцепених от изумление. Любовта ме вкамени — превърнах се в истинска статуя. Онемяла, скована от страх да не изгубя всичко в следващия миг. Оттогава подскачам на куц крак между възторга и ужаса.


>
	— Копчетата се появяват за пръв път през дванайсети век в Италия. Първоначално ги изработвали от корали, понеже ги смятали за украшение, докато един прекрасен ден се превърнали в нещо необходимо и главното — полезно. Намерили мястото си и влезли в ежедневния живот. Оттогава ни съпровождат навсякъде. И вилицата, и тя е от онова време!
	Той се прави на учуден, за да продължи тя лекциите си.
	— И тя е била измислена в средните векове, а Църквата я обявила за дяволско изобретение.
	— Съчиняваш си, Жозефин!
	— Съвсем не! Според легендата византийската принцеса Теодора вършела голям грях, защото набождала месото в чинията си с двузъба златна вилица, в резултат на което умряла от гангрена. Многократно се опитвали да ограничат инфекцията, изрязвайки части от тялото на принцесата, но напразно, не успели да я спасят. Когато предала богу дух, от нея бил останал един окастрен торс.
	Жозефин се покланя като на сцена, моли го да спрат за кратко при „Нанини“, на Виа Банки ди Сопра, зад Пиаца дел Кампо.
	Изплъзва се и побягва напред, иска да го изчака на ъгъла, където се срещат две стръмни улици. Застава под хералдическия знак на _contrada*_, охлюв, изобразен на фронтона на средновековния дом. _La contrada_ на Охлюва, или внимание, бързай бавно! Прав е охлювът. Прекаленото щастие я е замаяло. Има нужда да си поеме дъх. Да наостри слух и взор, за да разкрие хитро прикритата злокобна опасност, която непременно ще я прободе с ножа. Защото е сигурно, че не може да продължава така.
	[* Квартал (ит.). В Сиена има 17 квартала, които носят имена на животни или символи. — Б.р.]
	Понякога нощем се буди и го наблюдава как спи. Минаха три години, но все още не може да свикне. Докосва го съвсем леко, почти учудена да го види до нея в леглото. Гъстата черна коса, плътните меки устни, правилният нос, мускулестият гръб, белият чаршаф, покриващ тъмните му бедра, издължените му ръце… Изглежда далечен, студен. Дали ще ме познае, ако запаля малката червена лампа? Плаши сама себе си, леко се засмива и бързо закрива уста с чаршафа, после сяда в леглото и се залюлява леко насам-натам, питайки се, възможно ли е той да ме обича толкова, колкото аз него?
	Тази мисъл й се струва толкова странна, че не й дава да заспи отново. Дебне зараждащия се ден, който прониква през пердетата. Дано утрото й помогне да се вразуми. Задължително ли е да се измъчваш, когато си влюбена? Влюбена ли? По-правилно е да се каже обсебена, завладяна, обезличена, бледо копие на неговата ярка палитра. Търсенето на точната дума я разведрява. Усеща на устните си вкуса на последната им целувка и се успокоява. Желанието не може да се имитира, мъжкото желание оставя своя отпечатък върху жената и я разхубавява. Точно то я краси. Начинът, по който отпуска ръката си върху нея, когато лежат… Притегля я, натъкмява я до себе си и всичко изглежда просто. Една целувка е достатъчна и всички въпроси са изтрити от очевидната реалност: „Целуни ме, целуни ме пак“. Сладострастието може да се окаже точна наука, нищо че е само в рамките на един час или на една нощ. Има неща, които само телата си доверяват. Таен договор, скрепен с две кожи.
	Въпреки всичко тя не спира да се пита „защо“.
	Денем става по-зле.
	Денем дебне отражението си в огледалата, за да види дали е достойна да бъде придружавана от този красив мъж. Защото, когато не е в обятията му, когато се изправя очи в очи с улицата, с погледите на жените и на мъжете, вече не е сигурна в нищо. Все едно в ума й се настанява друг човек, който не й мисли само доброто. Жозефин се бори, за да го накара да млъкне, но невинаги успява.
	Тогава се поддава на страха.
	Не се осмелява да вдигне поглед, за да не зърне разочарование в очите на Филип. Опасява се той да не забележи някоя дреболия, която да го отблъсне. Или пък любовта му да извае образа на някоя съвършена жена, по-красива, по-умна, на която тя задължително трябва да заприлича. Да заприличам на онази, за която той си фантазира, или, да си призная честно, която самата аз си измислям. Това мое желание да съм красива като киноартистка. Тъпотии! Би било толкова по-лесно, ако можех да бъда просто аз, Жозефин Кортес, без грим и без хитрости, и той да ме обича такава, каквато съм.
	Винаги съм вярвала, че ме обичат по недоразумение.
	Че служа, за да запуша някоя дупка.
	Още от детските ми години.
	Оставях Ирис да се къпе в светлина…
	Да стои в първата редица, когато се снимахме.
	Да заема най-хубавото място на масата, в киното, в колата.
	А аз си отреждах ролята на придружител. Отстъпчива и послушна.
	Случва й се понякога да се размине с призрак в някоя витрина или в потъмнялата амалгама на огледалото, напръскана с черни точици. Фин силует с ледено сини очи, дълга черна коса, който я пита: „Какво правиш тук, Жозефин?“. Тогава се сконфузва: „Ти ли си, Ирис, наистина ли си ти?“. Достатъчно е да се обърне към Филип и да види, че той гледа отнесено, като изгубен, и прокарва ръка по лицето си, все едно иска да прогони някакъв спомен, и съмненията й в щастието отново я връхлитат с пълна сила.


	Ирис никога не се появява нощем.
	Нощем Жозефин си казва, че щастието не е стока, която излагаш на тезгяха, претегляш и купуваш, за да ти принадлежи напълно, че то е състояние на духа, решение на душата. Щастието е в това да гледаш с широко отворени очи и да го откриваш навсякъде.
	А тя е решила, че ще бъде щастлива.
	Докато крачат по Виа Банки ди Сопра, Филип вдига очи към мадоната, нарисувана над една врата, и заявява:
	— Утре ще отидем в Арецо да разгледаме фреските на Пиеро дела Франческа.
	Жозефин кимва утвърдително. Ако зависеше от нея, от „Палацо Равица“ щяха да поемат към Пиаца дел Кампо, спирайки в музеите, църквите и сладкарниците. Ако зависеше от нея, щяха да преминат по всяка уличка на Сиена, за да оставят своя отпечатък и да я превърнат в тяхно царство.
	Месец февруари не привлича туристическите тълпи. „Не сме в активния сезон“, обясняват хотелиерите с прозявка. Филип и Жозефин се радват на всички удобства на „Палацо Равица“. Собственичката им е предоставила най-голямата стая с тежки зелени завеси по прозорците, с висок таван и дорийски колони, които й придават вид на римски дворец. В Сиена двамата живеят на един адрес, спят в една стая, споделят едно легло. През останалото време тя живее в Париж, той в Лондон.


>
	Преди Сиена се бяха отбили във Флоренция.
	Смятаха да отседнат в „Савой“, толкова шикозен хотел, че тя съвсем се притесни. Заби поглед в краката си, в жалките си обувки, с които можеше само да джвака из лепкавата кал и да тъпче полските бурени.
	Момичето на рецепцията беше източено, русокосо, носеше обувки с висок ток. Родено за щастие. Сливаше се с белите букети, меките кожени скамейки, дървените ламперии и изискания мирис на ароматизираните свещи.
	Посрещна ги широко усмихната, с „добре дошъл, г-н Дюпен“. Госпожо… Не обърна внимание на Жозефин, отреждайки й място на фигурантка. Туристка, от която се носеше дъх на пот след усилния преход, с издайнически косми по краката и изгризани нокти.
	След кратка пауза добави: „Щастливи сме да ви посрещнем отново, господин Дюпен. Харесахте ли вила «Кенеди» във Франкфурт и хотел «Амиго» в Брюксел?“. Изреждаше хотелите от тяхната верига с широка съзаклятническа усмивка. Жозефин се смали още повече в изкаляните си обувки. Не можеше да спре да мисли за тези хотели, в които той бе отсядал с Ирис или с някоя друга красавица. Сведе глава и отстъпи една крачка. Да можеше да смени палтото, чантата, изгризаните нокти, да отреже кичура, който падаше на очите й…
	Филип бе проявил моментно колебание. Почукваше с показалец по светлото дърво на рецепцията. Настъпи неловко мълчание. Младата жена чакаше с учудено изражение, с повдигнати вежди и застинала усмивка.
	Накрая Филип каза: „Госпожице, променихме плановете си. Ще продължим направо към Сиена. Моля, анулирайте резервацията ни“.
	Натовари обратно багажа в наетата кола и потеглиха.
	Под дъжда.
	Чистачките стържеха по стъклото, скръц, скръц, сякаш даваха тон, фалшив и накъсан, подиграваха се на обувките, на безформеното й палто, на университетските й знания на претенциозен педант.
	Той бе шофирал с безизразно лице през целия път до Сиена, без да отвори уста. Седемдесет километра в пълно мълчание. Дъждът бе удавил пътя и затъмнил небето. Жозефин мълчеше. Потъркваше обувки в полите на палтото си, придърпваше ръкавите на пуловера, за да скрие ноктите си, хапеше устни. Наистина се бе оказала не на мястото си във фоайето на онзи хотел и той бе предпочел да избяга.
	В желанието си да се извини бе протегнала ръка към него… Той й бе хвърлил бегъл поглед, изпълнен с раздразнение. Тогава Жозефин насочи пръста си към копчето на парното и се направи, че иска да го намали.
	Няма лек за загадката, наречена любим мъж, който изневиделица се превръща в напълно непознат човек. И това е така точно защото го обичаш и защото губиш способността да разсъждаваш, блъскаш се болезнено в стена, която не можеш да разбиеш.
	В Сиена в „Палацо Равица“ ги посреща възрастен господин, който се люлее на стола си. Възрастен господин с поовехтял костюм, закръглен корем, който се подава от отворената жилетка, оредяла коса, прикриваща като тънка паяжина плешивата му глава. Филип заявява, че е запазил стая, но се наложило да пристигнат по-рано от предвиденото, и пита дали няма да им създадат неудобство. Нищо подобно, отвръща възрастният господин, като става от стола и придръпва жилетката си. После вика собственичката и й съобщава, че _signore_ и _signora_ Дюпен са пристигнали. Могат ли да им дадат стаята, или още не се е освободила? _Certamente_, потвърждава собственичката.
	Ето как се озовават в огромния апартамент с изглед към полята на Тоскана и правите като свещи кипариси. Те са единствените клиенти на етажа и могат свободно да се разхождат из анфиладата от салони, да сядат на хълмистите канапета, да отварят капака на стария роял, да прелистват партитурите и да се настаняват до камините, високи като порти на стражеви кули.
	Оркестърът свири валса от филма „Гепардът“, Бърт Ланкастър отваря бала с Клаудия Кардинале, Жозефин танцува, обута в непоносимите си обувки. Старият палацо не я притеснява, нито възрастният господин с паяжината на главата.
	Той качва багажа им, отваря минибара, гардеробите, показва им банята, сейфа, връчва им ключа и си излиза, приведен напред, сякаш носи света на раменете си.
	Филип придърпва Жозефин на голямото легло, прегръща я, пожелавайки й добре дошла в „Палацо Равица“, _bella ragazza_. Тя скрива лице на гърдите му.
	Не е сърдит.


	— Трябва да купим подарък за Зое — казва Филип. — Красива кожена чанта, обеци, чадър?
	Жозефин прихва.
	— Защо се смееш?
	— Заради думата „чадър“ и защото — тихо добавя тя… — защото съм щастлива.
	Той я притиска до гърдите си. Тя предпочита да й отговори, че и той е щастлив.
	Но той не казва нищо, просто я държи здраво през кръста. Тази ръка е доказателството. Жест, равносилен на обяснение.


>
	Ако Шърли я попита: „Какво харесваш в него?“, ще разтвори широко ръце и ще извика: „Всичко“. „И какво още?“ — ще настоява Шърли, понеже винаги иска подробности и точни определения. Тогава тя ще запелтечи: „Не знам, намирам, че е красив, привлекателен… харесвам погледа му, вниманието му, неговата елегантност, външна и вътрешна. Когато ме гледа, ставам необикновена, единствена“. — „Глупости! Сладникави локуми, сироп от рози!“ — ще възкликне Шърли. „Един мъж и една жена, това са тръпки, прегръдки, яростни нападения, ръка, сграбчила тила ти, уста, която хапе, викове, пожар, бушуващ на гладиаторската арена в Рим.“ — „В такъв случай, ще заяви Жозефин, пламнала като божур, бих казала, че харесвам мириса му. Когато съм в обятията му, вдишвам тялото му и се опивам от уханието му, превръщам се в хищник.“ — „Продължавай, нататък“, ще въздъхне Шърли, изнервена от тромавата боязливост на приятелката си. „Харесвам кожата му, чиста и гладка, иде ми да я захапя.“ — „Как да я захапеш? Какво точно правиш? Гризеш го, ближеш го или се търкаш в него като в кремък?“ — „Не е твоя работа!“ — „Разкажи ми, Жозефин! Хайде, кажи какво още харесваш в него.“ — „Харесвам гласа му… когато се любим, той ми говори грубо, заповядва: «Чакай, чакай!», или умолително, като просяк: «Жозефин».“ — „Ужасно тъпо, ще прихне Шърли. Горката Жозефин!“ — „Не! Забранявам ти да казваш «горката Жозефин!» Нощем, когато ме прегръща, аз съм царица. Царица от сарая. Готова съм на всякакви дързости, когато шепне името ми, когато казва тихо, ти си красива, нежна, ти си втората ми кожа.“ — „Аха, най-сетне започва да става по-интересно, ще отстъпи Шърли. А водите ли войни? Той сграбчва ли те грубо, забива ли шпори в теб, разкъсва ли те със зъби?“ — „Не, ти не разбираш! Ние се разтапяме един в друг, проникваме един в друг бавно, с удивление, измисляме хиляди нежности, продължаваме ги, докато най-сетне избухнат в бляскава заря, която ме изгаря, повдига цялото ми тяло и… аз надавам силен вик, толкова силен и груб, че главата ми се пръска и… и падам обезглавена на земята. След това в цялото ми тяло пърхат пеперуди и съм толкова замаяна, че не знам къде се намирам.“
	Тогава Шърли ще млъкне, впечатлена. Ще каже: „Предавам се!“, но тъй като е взискателна, ще добави: „Всеки път ли?“.
	„Да, ще потвърди Жозефин, всеки път.“
	И ще й затвори устата… е, почти.
	Много е трудно да успееш да затвориш устата на Шърли.


	— Ще купим подарък и за Шърли — казва Жозефин.
	— Дадено. Зое, Шърли и Ортанс, нали?
	— Ортанс и Гари. Да не забравяме Гари!
	— И Александър и Бека…
	— За Бека шал. И за Ифижени, която се грижи за Дюгеклен… Кекс във формата на просфора със сушени плодове, мед, захар и канела. Още много ли остава до „Нанини“?
	— Кого още искаш да зарадваш?
	— Марсел, Жозиан. И Младши… страшно го обичам Младши! Никой не го разбира. Убедена съм, че страда от това, че е толкова различен от другите. Знаеш ли, втълпил си е, че може да произвежда енергия. Ортанс твърди, че успявал!
	Той я поглежда с лека усмивка, искряща от желание, и Жозефин иска само едно: да се озове на голямото легло на „Палацо Равица“.


	Слънцето изгрява над хълмовете на Сиена. Бледата светлина докосва прозорците. Те се събуждат, усмихват се, откривайки, че са се прегърнали в съня. Обръщат се към светлината, която бавно завладява стъклописите на прозорците и облизва с огнен език всяко рисувано квадратче.
	Жозефин не помръдва, цялата е внимание. Стреми се да улови момента, да го изпълни с идеално съвършенство. Минута щастие, което да запечата във флаконче.
	Поглежда часовника на Филип на нощната масичка да разбере колко е часът.
	Осем и двайсет и седем.
	Притваря очи и се запознава с обстановката. Миризмата на сапун от чаршафите, леко грапавата бяла материя, опряла се до носа й, ръката на Филип, която гали гърба й, стъпки по чакъла в градината, чуруликане на птичка, подето от друга, глас в коридора, чистачката оставя кофа, метла, шум от блъсната врата на горния етаж, _buongiorno_, извиква мъж на прозореца, устата на Филип до ухото й, устните му се плъзгат надолу по врата й, топлината на ръцете му, тъмните косми по китките му…
	Стиска клепачи да запечата тези съкровища в паметта си. Да се запазят завинаги. Толкова е лесно да си създадеш щастие, казва си тя, обвита в топлината на този идеален миг.
	Отново отваря очи.
	Осем и двайсет и осем.
	Споглеждат се, играят с преплетените си пръсти. Той гали всеки неин пръст, опъва го, целува го, разтваря дланта й, поднася я до устните си, вкусва я, дълго я целува.
	— Затвори очи… — заповядва Филип.
	Тя се подчинява с разтреперани устни.
	Той силно впива устни в нейните. Тя потръпва в очакване на ласка, на заповед, вече съвсем се е объркала.
	Той прокарва пръсти през косата й, накланя главата й назад. Тя простенва. Не след дълго денят окъпва целия прозорец в златно.


	— Добре ли си? — пита той, завивайки я плътно с чаршафа, за да я предпази от студа.
	— Много добре.
	Тя замислено навива ръба на чаршафа между пръстите си.
	— Ти беше бесен във Флоренция. Заради мен ли?
	— Идеше ми да шамаросам онова момиче. Каква грубост!
	— Не ми отговори…
	Той мълчи. Опитва се да я разсее, духайки в косата й.
	— Когато чувствителността ти е изострена — продължава Жозефин, — долавяш и най-незначителната подробност и тя те наранява. Истина е. Някои хора имат болезнено чувствителна кожа, други са като крокодилите.
	Тя пъха пръст между гънките на чаршафа, играе си с бродерията, за да си вдъхне увереност. За да намери смелост да продължи.
	— Беше бесен срещу мен във Флоренция.
	Той се дръпва, сяда в леглото, леко я докосва по рамото.
	— „Бесен“? Прекалено силна дума…
	— Раздразнен?
	— Да.
	— Защото не бях с подходящи обувки и с подходящо…
	Тя говори боязливо, той я прекъсва с ядосан жест:
	— Не ми пука за обувките ти!
	Хваща я за брадичката и я обръща към себе си.
	— Не ми пука, че нямаш красиви обувки на ток, чантата на годината, часовник от скъп бижутер, лакирани нокти, зализана прическа… Това, което не мога да понасям, е, че се унижаваш пред някаква руса патка, че непрекъснато се унижаваш пред руси патки, както и пред кестенявите впрочем!
	Лицето му помръква, той смръщва вежди, стиска челюсти, погледът му се изостря.
	Тя свежда поглед, победена, и заявява:
	— Знаех си.
	Внезапно гневът, който толкова дълго бе потискал, изригна в дрезгав вик.
	— Жозефин, как искаш да те обичат, след като самата ти имаш толкова лошо мнение за себе си? Как искаш да те обичат, след като ти не се обичаш?
	Жозефин се освобождава от ръцете му и ръцете й търсят завивката, става й студено, вие й се свят. Все едно в тялото й е зейнала бездна, в която потъва със страхотна скорост.
	— Не ме ли обичаш вече?
	— Ненавиждам те, когато ставаш такава.
	— Но…
	Тя понечва да каже, но аз винаги съм била такава и ти го знаеш! Не умея да се обличам добре, не умея да си правя косата, да се гримирам, не съм блестяща и не се чувствам удобно при всякакви обстоятелства, не съм красива като…
	Поглежда, покрусена.
	Той я предизвиква, подканва я.
	— Хайде де, кажи го… Кажи си го!
	Гласът му е леденостуден, сякаш я полива със студена вода. Жозефин тръска глава, безмълвна.
	— Тогава аз ще ти го кажа! Мислиш, че не си красива като Ирис, елегантна като Ирис, блестяща като Ирис… че затова аз не мога да те обичам. Но знаеш ли какво? Аз те обичам точно затова. Обичам те, защото си пълна противоположност на сестра ти. Защото имаш сърце, имаш душа, спираш пред някоя картина и стоиш цял час пред нея със зяпнала уста; защото казваш „чадър“ и прихваш от сърце, защото скачаш с двата крака в локвите, защото си прибрала от улицата едно нещастно, болно куче, защото си говориш със звездите и вярваш, че те чуват, защото, когато обичаш, човек се чувства така, сякаш целият свят му принадлежи. Затова те обичам, и бих могъл да изброя още сто хиляди други причини. Например, харесва ми как ядеш репички, започваш от края и гризкаш до листенцата. Но това, което не мога да понасям в теб, Жозефин, е, че непрекъснато се самоунижаваш, смяташ, че си грозна, че си кръгла нула! Мъжете имат нужда да се разхождат под ръка с богини, а не с просякини. Разбираш ли?
	Жозефин върти отрицателно глава. Иска да му обясни, че е прекалено късно, че винаги е била с неподходящи обувки, неподходящо палто, че не умее да ходи на висок ток. Как да сложи диадема на главата си, след като цял живот се е търкаляла в копривата?
	— Оня ден във Флоренция се почувствах грозна пред онова момиче. Мръсна и грозна.
	— Мръсна?
	— Да.
	— Често ли ти се случва?
	Тя вдига рамене и го поглежда с подозрение. Не желае да се поддаде на нервното напрежение и да се умилява, очите й да овлажняват от някои спомени от детството, защото ще се превърне в течаща чешма, а никак не харесва такива хора.
	— Често ли ти се случва? — повтаря той, надвесен над нея.
	— О, свикнала съм!
	— Отговори ми, иначе ще те смачкам.
	И той стяга обръча на прегръдката си.
	— Мисля, че не съм достатъчно интересна, за да ми обръщат внимание.
	— И защо мислиш така?
	Не й се говори за това. Не сега. Не желае да събужда нещастието. Способно е да дотърчи на мига.
	— Какво ще кажеш, дали да не слезем да закусим?
	— Ще ми отговориш ли някой ден? — не се предава Филип.
	— Някой ден…


>
	Пиха кафе, изгълтаха шунката и препечените филийки, бърканите яйца, резените пекорино. Жозефин намазва конфитюр на препечената филийка и я изпуска върху книгата си. Извиква и се заема да чисти илюстрираната страница. Филип чете вестника и й превежда заглавията. Телефонът му звънва, той се извинява и приема разговора, от кантората, пояснява, става и се отдалечава.
	От трапезарията Жозефин забелязва светлина в далечината, на хълмовете, и излиза в градината, за да се полюбува на пресичащите се лъчи, на пъстроцветното ветрило, което гали закръглените склонове на хълмовете. Странни хълмове! Плешиви, гладки, нагънати. Напомнят на черепи на стари монаси, седнали в трапезарията, приведени над чиниите си, припяващи молитви. Господ е навсякъде в този наситен с вдъхновение пейзаж.
	Облаците са се разсеяли, отстъпвайки пред меката, прозрачна тосканска светлина, рамкирала музейния пейзаж. Можем да вземем всяка къща, всяка камбанария, всяка могила, увенчана с кръст, и да ги окачим на стената. Покрив в оранжево-червено прелива в розова горичка, преминава в каменни руини, покрити с яркозелен мъх, напръскан с бели цветчета.
	Жозефин отваря широко очи, омаяна и невярваща. Толкова красота захвърлена тук сякаш по невнимание!
	Люсиен Плисоние, татко, тук ли си? Харесва ми да си те представям в облаците как протягаш ръка към мен. Имам нужда да поговоря с теб, сега, веднага.
	Вдига поглед към небето и открива, че звездите ги няма, там горе се вижда само слънце и прозрачни ивици от бели облаци.
	Сяда на една маса и оставя книгата на Пол Вен „Моят въображаем музей, или Шедьоврите на италианската живопис“. Тежка книга с илюстрации, събрала най-прекрасните творби от Джото до Тиеполо. Пет века красота. Въпреки че е тежка, тя навсякъде я носи със себе си. В църкви и музеи чете на Филип извадки от нея. Той добавя коментари, обръща й внимание на колорита на картините, на перспективите, знаеш ли, че перспективата е измислена тук, в Италия? В продължение на пет века Италия е преживяла истинска епидемия от гении. По това време и холандските, и фламандските художници са били в подем, изпитвали са същия глад за новаторство, за цветове, същата неописуема радост от рисуването. Тя го слуша и картините оживяват с хиляди знаци, които я изпълват с наслада. Насладата да гледа по различен начин, понеже той я учи да вижда.
	Тази сутрин, сама в градината, оградена от неизброимите нюанси на розово, зелено и оранжево, тя решава да направи нещо друго: да попита книгата и да се посъветва с баща си.
	Когато звездите не светят и малката Звездица в края на Голямата мечка не примигва, тя се обръща към книгите. Те заместват звездното небе. Задава въпрос, поставя пръст наслуки и прочита думата, даваща отговор на въпроса й.
	Понякога се задоволява с една-единствена дума. Понякога образува цели изречения. От няколко дни насам думата, върху която най-често попада пръстът й, е „половина“.
	Половина, половина… половина.
	Старае се да открие смисъла. Открила съм моята половинка в лицето на Филип? Преполовила съм своя път? Щастлива съм наполовина?
	Сега, в градината на „Палацо Равица“, пръстът й попада върху „голямо семейство“. Тя се усмихва. Не може да се каже, че двамата с Филип са голямо семейство. Три деца за двамата съвсем не отговаря на представата за голямо семейство.
	Тя повтаря опита и пръстът й отново попада на „семейство“.
	Добре, мисли си, значи става дума за семейна история.
	Опитва пак и чете „половин“. Отново! — възкликва тя. Половин семейство?
	Един последен опит. Прекалено е объркано, нищо не проумявам. Затваря очи, прочиства си главата, поема си въздух и… думата е „сестра“.
	Жозефин пребледнява. Семейство, половина, сестра. Възможно ли е да говори не баща й, а Ирис? Ирис, която се появява във витрините, която й припомня, че половината любов на Филип й принадлежи?
	Готви се да постави пръст за последен път, когато чува стъпките на Филип по чакъла. Затваря книгата.
	— Всичко наред ли е? — осведомява се тя, опитвайки се да прикрие обзелото я неспокойство.
	Семейство, половина, сестра. Семейство, половина, сестра.
	— Да. Нищо интересно. Гуендолин се справя добре със задълженията на началник в кантората. Обадих се и на Бека. И в Мъри Гроув всичко е наред. Изпраща ти целувки. Готова ли си?
	— Къде отиваме?
	— В Арецо. Там има едно ресторантче, чиито собственици дълго време бяха загадка за мен. Ще видим дали имаш нюх… дали ще разкриеш загадката на тази двойка.


	Защото не живеят заедно.
	Защото тя не знае почти нищо за живота му в Лондон. Или знае само това, което той й показва, до което успява да се докопа през кратките уикенди. От петъчния вечерен Евростар до неделния следобеден Евростар.
	Защото тя живее в Париж.
	Защото един ден бе решила да се върне във Франция, далеч от Монтепо Скуеър, от Бека, от Александър, от Ани.
	И от Филип.


	Беше един априлски петък.
	Бяха минали почти седем месеца, откакто Жозефин и Зое живееха в Лондон.
	Наложи се да оставят Дюгеклен в Париж, на любезните грижи на Ифижени. Той ги изпрати с поглед, неподвижен, изпружил крака на прага на портиерското жилище, с поглед, преливащ от мъдрост и дълбока тъга. Тя тихо му бе прошепнала: „Ще се върна, Дут, ще се върна, не те изоставям, но се оказа много трудно да отведеш куче в Англия. Тук ще си добре при Ифижени, децата те обожават, ще те глезят, а и аз често ще идвам да те виждам, обещавам“. Той я гледаше строго, все едно разбираше, че го лъже. Тя продължаваше да му говори. Уморен от лъжите, той неочаквано вдигна глава и се вторачи в една точка над главата й. „Стига хленчи, сякаш казваше, постъпи така както трябва, грабвай си парцалките и се омитай, вече съм живял сам, няма страшно.“ Жозефин се изправи, засрамена, че го изоставя.
	Наложи се да убеждава Зое, че Гаетан ще идва да я вижда, когато пожелае и когато има възможност. Жозефин ще му плаща билета за влака. Майката на Гаетан бе кимнала. Това не ме засяга, питайте Гаетан, каза тя, той сам си решава, аз, нали знаете… Бе махнала неопределено с ръка, нищо не се знае. Двамата със сина й живееха в малко студио в деветнайсети район. След много неуспешни опити* тя успя най-накрая да си намери работа в една книжарница. Обожаваше ученическите пособия, действаха й успокояващо.
	[* Виж „Катеричките от Сентрал Парк са тъжни в понеделник“, цит. изд. — Б.пр.]
	Тогава Зое бе на шестнайсет години. Отказваше да живее в Лондон. Нямам работа там! Искам да си остана в Париж! Нямаш право да разполагаш с мен! С пламнало лице, с вежди, подскачащи нагоре-надолу, с изпепеляващ поглед! Беше крещяла, плакала, бе се гърчила умоляващо, беше правила гладна стачка, беше бягала от училище, опитваше се да я умилостиви, задушавайки я с ласки, воюваше с мълчание… но накрая се видя принудена да отстъпи пред непреклонната си майка. Против волята си. Мразя възрастните! Истински убийци на любовта! Касапи на мечти! Жалки представители на реда! Подбираше клетвите си, случайно да не си помислят, че говори каквото й хрумне. Не, всяка дума бе премислена, претеглена, опакована, все едно ги заливаше с врял катран. Само не си въобразявайте, че сте спечелили, недейте да лежите на лаврите си, ще си отмъстя, ще превърна живота ви в ад! Устата й се изкривяваше в заплашителна гримаса.
	Жозефин я слушаше объркана, опитваше се да открие някаква пролука, да договори примирие. Предлагаше изпитателен срок, обещаваше, че ще подновят разговора след три месеца, три седмици, три дни… а защо не и след три часа?
	Филип отваряше хладилника, вземаше парче сирене, наливаше си чаша отлежало бордо, разгръщаше вестника и отиваше да го чете в хола. „Тя е твоя дъщеря, не искам да се намесвам.“


	Зое дълго се муси, но един ден се примири, Жозефин така и не разбра защо. „Един път да стана на осемнайсет! Колкото може по-скоро! Защото тогава ще бъда пълнолетна и свободна. И тогава ще видите вие!“, повтаряше тя.
	Жозефин получи две години отсрочка.
	Зое не можеше дълго да се сърди.
	Тя прекрати обстрела с унищожителни оскърбления, но предизвикателно се превъплъти в ролята на великомъченица. Страдаше от безброй заболявания. Държеше се за корема, за главата, мереше си пулса, показваше език с надеждата, че ще е почернял от меланхолия, настояваше да я заведат на лекар, който да удостовери, че здравословното й състояние е добро. Постигнала целта си, с медицинското свидетелство в ръка, тя бавно се възстановяваше, придавайки си загадъчно, унило изражение, все още девойка, но вече почти жена, и Жозефин се усмихваше, виждайки как постепенно се отказва от яростните си атаки и изпада в тайнствени апатични настроения.
	Понякога Зое не можеше да заспи. Как да заспя, след като тялото ми желае, а умът ми отказва? Жозефин сядаше на леглото до нея, поставяше ръка на корема на дъщеря си и я чакаше да се унесе в сън.
	Наблюдаваше как розовите, свежи клепачи бавно натежават, потрепват, докато напълно се спуснат, обрамчени от плътната, черна завеса на миглите. Зое заспиваше, завряла нос в Нестор, любимата си избеляла и безформена плюшена играчка.
	Жозефин не сваляше очи от кръглото, лакомо лице, от начупените устни с отпуснати ъгълчета и си казваше: „Шестнайсетгодишната ми дъщеря ми е сърдита, защото си има любовник. Дъщеря ми си има любовник, но се приспива, гушнала бебешката си играчка, долепила нос до блудкавия мирис на овехтелия плат“.


	Записаха Зое във френската гимназия, предпоследна година на хуманитарния профил.
	И Александър учеше там, и той беше в единайсети клас, само че в природо-математическа паралелка.
	Двамата бяха неразделни.
	Вечер водеха безкрайни разговори в стаята на единия или на другия. Слушаха една и съща музика, движеха се по улицата, залепени като сиамски близнаци, за да си разменят слушалките, говореха на някакъв таен език, който Жозефин се опитваше да разгадае. Провикваха се „дай пет“, удряйки звучно длани. Александър я наричаше Зуи, я тя него Лукси. Той питаше: Луксор? Тя отвръщаше: Нефертити.
	Жозефин съвсем се обърка.


>
	Нещата изглеждаха спокойни.
	Сутрин двамата тръгваха на училище, след като изпиеха, докато се обличаха, чаша топъл шоколад и хапнеха препечените филийки, които им приготвяше Ани, мърморейки, че не се закусва на крак, че е прието да седнат и да дъвчат, без да бързат. И да пият портокалов сок, защото в него има витамин C. Те отвръщаха, че нямат време, да смени плочата, всяка сутрин все същата песен, писна ни, Ани!
	— Какво се казва, когато на някой му писне?
	Ани се замисляше, с ръце на корема.
	— На лука не му пука!
	— Много хитро — мърмореше Ани, — по-добре си изпий сока.
	— А знаеш ли — продължаваше Александър, налапвайки цяла филийка наведнъж, — знаеш ли защо вече няма мамути?
	— Не се говори с пълна уста!
	— Много просто, защото няма татути!
	Двамата прихваха при смаяната физиономия на Ани, която се напъваше да разбере и никак не й беше до смях.
	— А знаеш ли защо градинарите се отегчават?
	Напълно объркана, Ани вдигаше отчаяно рамене.
	— Защото зеленчуците не ги вдъхновяват.
	И те шумно пляскаха длани. _High five! High five!_
	Грабваха палтата, шаловете, чантите и хукваха към автобуса. Номер 98, 6 или 24 и после кратка разходка през парка до Саут Кенсингтън и до гимназията. Зое мрънкаше, тя не обичаше да ходи пеш. Александър настояваше, така нямало да се превърне в дебелана.
	— Не съм дебелана! — ядосваше се Зое.
	— Защото те карам да ходиш пеш.
	— Ами ти, с този врат на жираф и уши като сателитни чинии.
	— Чуваш ли се какви ги приказваш! Всички момичета са луди по мен!
	— Какво ще ми дадеш, ако ти кажа как те нарече снощи Мели?
	— И как ме нарече Мели?
	Застанала на прозореца, Жозефин слушаше препирнята им и ги наблюдаваше как се отдалечават. Всичко е наред, успокояваше се тя, виждайки ги да завиват зад ъгъла.
	Въпреки това нещо я човъркаше отвътре.


	Нямаше как да хване края на разговора им, защото двамата бързо крачеха към автобусната спирка на Джордж стрийт и скоро потънаха в анонимната тълпа.
	— Престани с тъпите си шеги, вече не сме бебета! — казваше Александър.
	— Те си мислят, че все още сме, и тази мисъл им действа успокояващо. По този начин приспиваме тяхната подозрителност…
	— Наистина ли го вярваш?
	— Да. А през това време аз ще подготвя всичко.
	— Подготвяш всичко тайно. Не е много хитро.
	— Няма как да стане иначе. Те не желаят да чуят.
	— Когато истината цъфне, ще им увиснат ченетата.
	— Няма да ме издадеш, нали! Обеща да си мълчиш.
	— При всяко положение за тях ще бъде страхотен удар. Ами аз, кажи ми аз какво правя в тази комбина?
	— Ти ще се правиш, че нищо не знаеш.
	— Баща ми ще се вбеси. Да не говорим за майка ти!
	— Ти не знаеш нищо, точка.
	— Не. Колкото повече мисля, толкова повече се убеждавам, че няма да се справя.
	— Предаваш ме, значи? А пък аз вярвах…
	— Зое, престани! Намислила си нещо ужасно.
	— Нали аз ще го извърша, не ти. Тебе те моля само да си държиш устата затворена. Не е кой знае колко трудно, нали!
	— Няма да успея, кълна ти се. Трябва да измислим нещо за оправдание.
	— Ей, големи шубета сте това момчетата!
	— Аха! И Гаетан ли…
	— Нищо подобно! С Гаетан сме на един акъл.
	— Не съм много убеден, драга моя.


	Онази сутрин Ани изпя традиционната ария на витамините в портокаловия сок, на хапнатите на крак препечени филийки и на чистите ръце на масата, докато Александър и Зое се изстрелваха скоростно от къщи, провиквайки се:
	— Целувки, до довечера!
	Жозефин се сбогува с тях от прозореца.
	Александър прилича на Филип.
	Висок, слаб, с кестенява коса, почти метър и осемдесет, съвършен овал на лицето, гръцки профил. Дотук с класиката. Останалото е измъкната риза от панталона, рошава коса, ръце на дискохвъргач, вирната брадичка, придаваща му почти дръзко изражение, високомерни искри, които проблясват в погледа му, сякаш искат да се поровят в душата ти.
	Понякога Жозефин се чуди дали в това тяло на юноша не се крие белобрад язвителен старец.
	А може би след смъртта на майка си* е помъдрял отведнъж, размесвайки остатъците от детството с болката на мъжа, от което се е появил този сериозен и същевременно снизходителен поглед? В компанията на баща си се оживява, става общителен, забавен, но пред Жозефин се затваря, не говори много и мълчанието му я разяжда като киселина, обърква я, прави я неадекватна. Държи я на разстояние с едно смразяващо изражение, сякаш казва: „Не ме докосвай“. А когато баща му с учудване попита „Няма ли да целунеш Жо?“, той й подава бузата си, без да се навежда. Прав, безмълвен, едва ли не нащрек. Тя трябва да се надигне на пръсти и непохватно да го целуне, молейки се мислено да улучи, сякаш мята баскетболна топка в мрежата. Той никога не се обръща директно към нея, винаги е учтив и любезен. Не може да се държи невежливо, така е възпитан, но тялото му отказва да се пречупи и да приеме натрапената близост. Жозефин би предпочела да не е толкова сдържан, готова бе да понася периодичните му убождания, но в замяна да получава и малко нежност, по-голямо внимание. С една дума, да не я обича толкова хладнокръвно.
	[* Виж „Бавният валс на костенурките“ и „Катеричките от Сентрал Парк са тъжни в понеделник“, ИК „Колибри“. — Б.пр.]
	Опитоми го, казва си тя. Въоръжи се с търпение.
	Хока се, окуражава се, вразумява се.
	Пред Филип не обелва и дума.


	Бека пое рано сутринта към Мъри Гроув да сортира дрехи за раздаване и да приготви обеда. Двамата с Филип успяха да осъществят замисъла си: да преобразуват едно крило на църква в приют за самотни жени, останали на улицата. Убежище, спирка, която им даваше възможност да почерпят сили, помагаше им отново да стъпят на крака и да продължат живота си. С течение на времето те си възвръщаха достойнството благодарение на редовната храна, сигурното легло, банята, уроците по готварство, шев, курсовете по йога, грънчарство, рисуване, компютърна грамотност, обучение, съобразено с нуждите на малката общност. Ентусиазиран от идеята, пастор Грийн, който ръководеше църквата, даде рамо на проекта. Доведе доброволци, които поеха заниманията, организира детски кът за най-малките и лично той се занимаваше с тях, докато майките им се обучаваха.
	Извън часовете за служба, входът на църквата беше задръстен от бебешки колички, а по пода се търкаляха играчки.


>
	Тази сутрин Филип отиде рано-рано в кантората на Риджънт стрийт.
	Вече разполага с две кантори. Предишната, където продължава да движи ежедневните си задачи, и новата, където се занимава с делата на Фондацията за самотни жени (ФСЖ).
	Първата е впечатляваща, луксозна, заема последния етаж на внушителна сграда на стара лондонска улица. Телевизионни екрани, тънки като цигарена хартия, творби на съвременни художници по стените. Стефани Сеймур като носова фигура на кораб в _Trophy wife_ на Маурицио Кателан, _This Maryline_ на Нейт Лоуман…
	Клиентите чакат в малък салон, съзерцавайки авангардните творби, и влизат в кабинета на Филип впечатлени, учудени, изпълнени с уважение, а в някои случаи неодобрение. В техните очи Филип е личност ерудирана, блестяща, парадоксална. И той се възползва от това леко превъзходство, за да ги отрупва със съвети и да ги кара да подписват необходимите му договори.
	Втората кантора при Мъри Гроув е далеч по-скромна. На прозореца — вместо перде, карирано парче басма, закрепено с кабарчета, дървен плот върху две магарета вместо маса, стар телефон, компютър и купчина папки, струпани направо на пода, сметки за плащане, прикрепени на коркови табла. Стаята е истински ветрилник, затова Филип нахлузва ръкавици без пръсти и облича дебела вълнена жилетка още със сядането на бюрото.
	Там прекарва три следобеда седмично. При първото му идване от стената го посрещна следното изречение: „След като човекът отреже последното дърво, замърси последната капка вода, убие последното животно и улови последната риба, ще осъзнае, че парите не стават за ядене“.
	Посвещава все повече време на Фондацията. Търси работа на възстановяващите се жени и често се обръща за услуги към състоятелните си клиенти. Успява да откопчи някое място за секретарка, хостеса, телефонистка, администратор, документалист… „Ще се удивите, когато откриете колко много жени с дипломи са се оказали на улицата. Те искрено желаят да се измъкнат от това положение и за целта са готови да се трудят неуморно“, увещава ги той. Понякога се застъпва пред кметството, за да им отпусне жилище. Уча нова професия, казва си той, станал съм социален работник.
	Отново вдига очи към изречението на стената. Не получава пари за труда си в Мъри Гроув, тъкмо обратното, дава пари, но се чувства богат човек.
	Тежи на мястото си.
	Шърли се е присъединила към тях и заедно с Бека се е заела с грижите по изхранването. Автор е на програма за здравословно хранене: The Healthy Food Program, и учи хората да се хранят правилно. Зеленчуци, плодове, житни растения, бадеми, орехи, яйца, пилешко, риба. Обикаля магазините за биохрани и купува на занижени цени продукти, на които срокът на годност е на изтичане. Следи за доброто качество на приготвяната храна и не позволява никакви компромиси.
	Обикновено отива в кабинета на Филип в края на работния ден и си излива душата пред него, триейки ръце в престилката си. Връзката й с Оливър преминава през период на сътресения. Трудно си говорим, той общува само с пианото си, облича думите в ноти, а мен ме оставя сама, пренебрегва ме, бясна съм от гняв и безсилие. Все повече се отдалечава от мен и не мога да открия причината. Казвам си, че вината е моя. Ако той се доближи прекалено близо, го отблъсквам, ако се отдръпне, тичам подире му, но тогава той млъква. Гледа ме дълбоко натъжен и аз се сърдя на себе си. Ужасно е! Кажи ми, Филип, може би имам някакъв фабричен дефект? Нещо, което се набива в очи, а аз да не мога да го видя? Защо никога не ми върви с мъжете? Шърли отпуска глава между дългите си крака и започва да нарежда отчаяно. Мислех, че за мен вече няма тайни, поучавах Жозефин, въобразявах си, че съм свободна, реализирала се жена, а се оказва, че нищо не разбирам. Може би не обичам никого? Отговори ми, Филип, аз способна ли съм да обичам, или сърцето ми е като суха пръчка? Защо мъжете са толкова трудни за разбиране? Ти си наясно с тези неща, затова те питам…
	Често пъти той защитава мъжете, които тя с лекота обвинява. Тогава тя излиза от стаята, мърморейки, че той не е обективен, после пак се връща с нови въпроси.
	— Значи не ме мразиш вече, така ли? — пита той с усмивка.
	— Нервираш ме, винаги си толкова разумен и невъзмутим. Сякаш е толкова лесно!
	Понякога се отплесват в дълги разговори. Филип поглежда часовника си и възкликва:
	— Боже мой, кога стана девет часът! Жозефин ще се безпокои. Утре ще продължим, обещавам…


	Сутринта на 22 април Зое тръгна за училище с чантата си и един сак, който на Жозефин се стори твърде тежък.
	— Налага ли се да носиш всичко това?
	— Днес имаме физическо, нося си дрехи да се преоблека, защото след часовете ще ходя у Люси да учим заедно. Взела съм и учебниците.
	— Към колко ще се прибереш?
	— Шест, шест и половина.
	Зое непрекъснато си гледаше часовника, наместваше на рамото си изплъзващата се дръжка на сака и бързаше да излезе.
	— Бързам, нямам време, мамо.
	— Искаш ли да дойда да те взема от училище довечера?
	— Няма нужда. Ще бъда у Люси, нали ти казах.
	— Обади ми се, ако промениш плановете си.
	— Няма да ги променя.
	Жозефин повдигна рамене, изненадана от решимостта на дъщеря си.
	Зое се приближи и сложи ръка на ръката на майка си. Гласът й стана нежен и мек.
	— Маменце… обичам те. Никога няма да те нараня. Никога.
	— Защо ми говориш тези неща?
	— Ти си страхотна майка. Най-страхотната майка на света.
	Притисна се до нея и Жозефин почувства как земята се обръща под краката й. Зое винаги е била прекалено любвеобилна. Още като дете се хвърляше с цялата си душа да прегръща и целува майка си, мушеше се в скута й и се впускаше в безкрайни и несвързани изповеди.
	Жозефин се нуждаеше от безразсъдния й устрем толкова, колкото от въздуха. Човек прави добре само това, което обича. А тя най-много обичаше да бъде майка.
	Сутринта на 22 април прекъснатата връзка се възстанови.
	След като Зое излезе, Жозефин се зае с обичайните си занимания. Всяка сутрин отделяше два часа за кореспонденцията си. Отговаряше на всяко писмо, мейл, на всеки отзив от мъж или жена, които й се доверяваха, споделяха страховете, надеждите си, пишеха за отлетялото време, за изгубените години.
	Последният й роман, „Малкият младеж“*, който завърши в Лондон, вече бе излязъл във Франция. Серюрие, издателят й, се обаждаше от време на време, съобщаваше цифрите от продажбите и въодушевен повтаряше „чудесно“, „невиждано“, „невероятно, вие наистина имате верни читатели, Жозефин. Хората харесват книгата, харесват историите, които им разказвате. Имате собствен стил, собствен жанр, собствена вселена, чакам третия роман!“. И неизменно добавяше: „Зарежете университета, лекциите и конференциите, не печелите нищо от тях, още повече че колегите ви ви мразят, напуснахте редиците им и няма да ви го простят“.
	[* Виж „Катеричките от Сентрал Парк са тъжни в понеделник“, цит. изд. — Б.пр.]
	Глуха за тези поучения, следобед Жозефин се залавяше с подготовката на поредната си лекция в очакване на идея за нова книга, която да я принуди да изостави всичко и да й се посвети изцяло. Харесваше това редуване на проучвания, дисертации и писане, то й създаваше чувство за свобода.


	Следобед на 22 април Жозефин пишеше увода на лекцията, която й предстоеше да изнесе в края на май в университета в Глазгоу и която бе посветена на дамите от Самора. Темата беше скандалът, избухнал в женски манастир в Кастилия през юли 1279 г., в резултат на посещението на епископа, който се възмутил от липсата на дисциплина и разпуснатите нрави на монахините.
	В средните векове не всички жени, които са избирали да се затворят зад здравите манастирски зидове, са го правили по своя воля и призвание. Някои просто търсели начин да се спасят от властта на мъжете и в техните очи манастирът е бил единственото място, където да останат независими и непреклонни, да избягат от натрапения им съпруг или да не позволят да им отнемат поземлените им владения. Веднъж приютили се на сигурно място, и през ум не им минавало да се откажат от свободата си. Отдавали се на молитви, образовали се, рисували, пишели, водели безупречен живот, като в същото време управлявали фермите, горите и замъците си. Имало и такива, по-несериозни, които завързвали познанства с братята доминиканци от близката обител. Именно тези жени предизвикали епископския гняв. Той повел борба срещу „покварата“ и заповядал грешниците да бъдат наказани.
	Големият въпрос обаче бил как да постъпят с тези жени. Да ги прогонят от манастира било равносилно да ги предадат на насилието, на бруталността на техните бащи, съпрузи и братя. След като човешките закони не ги защитавали, не било ли дълг на Църквата да го стори?
	Темата живо интересуваше Жозефин. Тя мислеше за съдбите на битите, малтретираните, измъчваните жени, за насила омъжените жени, за тези, които работодателите им третираха като роби. Мислеше за Мъри Гроув, за жените, които бяха намерили убежище там. Колко от тях ще се възползват от него, за да се възстановят и да поемат по нов път? Колко от тях ще се научат на самоуважение и ще откажат да бъдат експлоатирани и малтретирани? Водеше си бележки, опитваше се да сравни положението на жените през Средновековието и през нашия двайсет и първи век, когато, вдигайки поглед от листа, видя часовника.
	Деветнайсет и трийсет.
	Зое още не се е прибрала.
	Александър също.
	Жозефин се втурва към кухнята.
	Ани приключва с яденето за вечерята. Ръси смес от магданоз, босилек, дафинов лист, души, опитва, клати неуверено глава.
	— Сготвила съм ви варено, госпожо Жозефин, за чудо и приказ! Надявам се, че като вдигнете капака на горещата тенджера ще…
	— Знаете ли колко е часът, Ани?
	Ани вдига очи към кръглия стенен часовник над умивалника и възкликва:
	— Вече е почти осем, а децата още ги няма!
	— И двамата трябваше да са вече тук. Не е нормално. Не са звънили. Сигурно им се е случило нещо.
	Тя отива да провери в стаята на Зое. Дъщеря й може да се е прибрала, без да я е чула, потънала в размисли за дамите от Самора.
	Бутва вратата. Стаята е празна. Подредена. Никакви пуловери на пода, нито разкъсани опаковки от бисквити на леглото, никакви чорапогащници не се ветреят на най-невероятни места, никакви отворени книги, полупразни чаши по бюрото, никаква пижама, свита на топка. Сякаш не е стаята на Зое.
	Тъкмо се кани да затвори вратата, когато се стряска от нещо. Нестор го няма на леглото, нито под него, нито зад възглавницата, нито в гардероба, нито в някое от чекмеджетата на бюрото.
	Набира номера на Зое и попада на гласовата й поща.
	Набира отново и отново номера.
	Едно и също съобщение се повтаря непрекъснато: „Hello! Аз съм Зое, leave a message, hasta luego*“, обяснява бодро дъщеря й с безгрижен тон.
	[* Здравейте, аз съм Зое, оставете ми съобщение, до скоро. — Б.пр.]
	Връща се в кухнята и се отпуска на един стол.
	— Не вдига телефона и не е в стаята си.
	— Виж, в това съм сигурна. Щях да я чуя, ако се беше прибрала!
	— А и Нестор го няма — тихо казва Жозефин.
	— Как така „и Нестор го няма“? Тя никога не го взема със себе си в училище. Никога.
	— Там е работата. О, Ани, предчувствам, че нещо се е случило! Къде е Александър? Той сигурно знае.
	— Звъннете му.
	За миг Жозефин изпада в паника при мисълта да разпитва Александър, но набира номера му. Той не вдига. Оставя му съобщение.
	— Боже мой, боже мой! — повтаря Ани, притиснала дървената лъжица до гърдите си. И той ли не си е в стаята?
	— Опитайте да се свържете с него от домашния, а аз отивам да проверя дали случайно не се е прибрал. Може би ще вдигне на Ани…
	Тя изтичва до стаята на Александър. В нея цари пълен хаос, но от него няма и следа.
	— Не отговаря — казва Ани, когато се връща в кухнята. — Имате ли телефона на Люси?
	— Не.
	— А на родителите й?
	— Не. Знам само адреса. Един път спрях с колата пред тях.
	— Сега ще намерим телефона и ще им се обадим — заявява Ани, поемайки нещата в свои ръце.
	Жозефин звъни у мистър и мисис Даймънд. Люси обяснява, че днес Зое не е била на училище. Зърнала била Александър по коридора, но двамата просто се разминали, без да си говорят. Преподавателят по френски искал да се обади на Жозефин. Не е ли звънял?
	— Не. Вероятно е забравил. Мислех, че тя е у вас. Каза, че след часовете ще учите заедно.
	— Невъзможно, госпожо Кортес, имах час при зъболекаря. Току-що влизам вкъщи. Тя знаеше за зъболекаря. Мислите ли, че е нещо сериозно?
	— Не зная, Люси. А Александър? Видя ли го по-късно?
	— Той беше на училище през целия ден. Но така и не успяхме да говорим. Предположих, че Зое е неразположена. На два пъти й се случи миналия месец… закъсня за час и преподавателят точно затова заяви, че повече няма да позволи подобно нещо, че трябва да донесе извинителна бележка, за да оправдае отсъствията си.
	— А, така ли… — промълви Жозефин.
	— Съжалявам, госпожо Кортес. Тя ще се прибере, със сигурност. Може да е отишла на пазар. Каза ми, че си търсела рокля, предстояла й важна среща и искала да бъде на висота.
	— А, така ли… — повтори Жозефин.
	— Може би иска да ви изненада…
	— Може би. Благодаря, Люси. Ако ти се обади, предай й веднага да ми звънне, защото се безпокоя.
	— Ясно, госпожо Кортес. Ще й предам.
	Жозефин затваря и отчаяна се обръща към Ани.
	Стисва устни, прави опит да събере всичките си сили, да се барикадира в мълчанието, разтърсвана от болката, която се разлива наоколо, покривайки все по-голямо пространство, като приливна вълна, която скоро ще я удави.
	Изцедена напълно, Жозефин седи на стола, оставя Ани да движи нещата, а тя току тича да гледа през прозореца, проверява стаята на единия, после на другия, мърморейки, не е възможно, все трябва да са оставили някаква бележка, а може точно в този момент да се издигат в облаците, покачени на виенското колело. Крещят от страх, смеят се неистово, седнали един до друг на люлката, плуваща в празното пространство.
	Жозефин не помръдва, скована от ужаса, който не иска да облече в думи.
	Става осем часа, осем и половина, девет часа, а Зое така и не се прибра. Също и Александър.
	Набира номера на Филип. Той не вдига.


	Филип затваря тежката църковна порта, поема по алеята, която пресича оградата от червени тухли, вдига глава към високите, напъпили дървета, вдишва въздуха и се сеща за вкусното ядене, което е приготвила Ани, за отличното вино, което ще пие, за това как ще разказва какво е правил през деня. Ускорява крачка, закъснял е. Шърли искаше на всяка цена да разбере защо мъжете не обичат да говорят. Беше й обяснил, че когато имат проблем, мъжете се оттеглят в някоя пещера, на тайно място и излизат едва когато са го решили. Това с пещерата е прекалено елементарно, мърмори недоволно Шърли.
	Приятно му е да говори с Шърли и между тях постепенно се изгражда нежна привързаност.


>
	Жозефин потъва в мрака на очакването, безсилна, преливаща от болка, отброява лудите удари на сърцето си: 34, 35, 36, 37, 38. Достойна жена е, умее да страда мълчаливо, но в главата й препускат хиляди безумни версии. Зое се е запознала с някакво момче по интернет и е отишла при него, Зое е скочила от Лондонската кула, Зое е тръгнала след някой непознат, Зое е в опасност и аз не мога нищо да сторя. О, как искам да се самозалъжа, да си кажа, че нищо не се е случило, но е по-силно от мен, болката, стегнала сърцето ми, ме уверява, че работата е сериозна, че не е обикновено закъснение, разсеяност, виждам пепелянката, вестителка на нещастие, която се увива, сяда на гърдите ми и ме смазва. А защо не ми е оставила писмо? Върни се, Зое, върни се, ще направим всичко, каквото искаш, ще отидем пак да живеем в Париж, ти ще си върнеш розовите страни, а аз ще чакам. Ще чакам, за да изживея любовта си, ще се въоръжа с неизчерпаемо търпение, само се върни.
	— Госпожо Жозефин, госпожо Жозефин! Намерих, намерих…
	Ани се втурва в кухнята, размахвайки някакъв плик с две думи, за които Жозефин е готова да даде живота си: „Скъпа, мамо“.
	— Беше под вашата възглавница, във вашата стая, там го е скрила, преди да тръгне за училище. Знае, че ставате много рано и веднага си оправяте леглото. Всичко е изчислила.
	Жозефин разкъсва припряно плика, изважда дълъг бял лист, нашарен с думите на Зое. Едни са задраскани, други — подчертани, има и написани с главни букви.
C>
	Маменце,
	Най-важното, НАЙ-ВАЖНОТО: не се безпокой.
	Гаетан ми липсва ужасно много. Болката от раздялата е непоносима.
	Преди месец, когато си говорихме по скайпа, аз взех своето решение. Той се беше отпуснал на леглото, закрил очи с възглавницата, беше се обхванал с ръце, далеч от мен. Попитах го какво има, увеличих звука на _Someone like you_ на Нина Симон и затанцувах, не престанах да танцувам, той се усмихна и ми заяви: Зое, не ми харесва как живея.
	И аз се изплаших да не ме напусне.
	Ако Гаетан ме напусне, аз ще съм едно нищо, маменце, понеже благодарение на него успях да стана ЛИЧНОСТ. Искам да ти кажа, че няма да мога да си взема матурата, няма да мога да спортувам, да се разхождам в парка. Обичам го наистина. Затова отивам при него.
	Няма да ходим в Париж. Няма да останем в Лондон. Ще заминем за някое ТАЙНО място и когато пристигнем и се настаним, ще ти го разкрия, но при ЕДНО условие, маменце, и то е, да не дойдеш да ме вземеш.
	При всяко положение няма да можеш нищо да сториш, ще бъде много късно.
@	Зое
	П. П. Няма смисъл да разпитваш Александър. Той не знае нищо. Само, че съм замислила нещо.
C$


	Жозефин прочете писмото веднъж, два пъти, три пъти. Прочете го на Ани.
	— Това пък какво означава, госпожо Жозефин?
	Двете се спогледаха, сякаш щяха да прочетат обяснението на загадката в очите на другата.
	— Защо пише, че ще бъде много късно? — измърмори Ани. — Така се казва, когато вече няма никакъв изход… искам да кажа, така го виждам аз. Може би Александър знае нещо…
	— Зое уверява, че той не знае нищо.
	— Е, това вече не го вярвам, госпожо Жозефин. Тя да скрие нещо от него?
	— Също както е скрила и от нас. Няма нищо по-решително от едно шестнайсетгодишно влюбено момиче.
	Двете стояха дълго време, взирайки се една в друга, с очи, преливащи от въпроси, изказвайки всевъзможни несъстоятелни предположения. След като не са нито в Лондон, нито в Париж, къде биха могли да бъдат? Кой им бе помогнал да избягат?
	— Важното е, че са живи и здрави, госпожо Жозефин.
	— Да, така е, права сте. Обаче тя наистина ли ни казва това?
	— Би трябвало да се обадите на майката на Гаетан… тя знае може би.
	Не знаеше. Френските ученици са във ваканция и Гаетан заминал при някакъв приятел. Не знае как се казва. Да, поискал й пари. Не, нищо повече не обяснил. Да, взел си разни неща, доста обемист сак впрочем. Не, тя не забелязала нищо особено. А Домисий и Шарл-Анри? Нали са му сестра и брат, те може би са в течение? О, госпожо Кортес, много сте мила, но нямам никакви новини от тях от доста време, а и Гаетан също. Ние сме много странно семейство, вече не приличаме на нищо, разпилени сме в разни посоки.
	Точно в този момент се прибира Александър. Хвърля чантата си в антрето и промушва глава през открехнатата врата на кухнята.
	— Зое няма ли я?
	— Не. Не се е прибрала. Да знаеш къде може да е?
	Жозефин го гледа право в очите, опитвайки се да разбере дали той знае, или е в тотално неведение. Той я поглежда с бегло съчувствие, поне така й се струва, и отново се връща към обичайното си мълчание.
	— Не.
	— Сутринта, когато се разделихте… тя нищо ли не каза?
	— Не.
	— Влезе ли заедно с теб в гимназията?
	— Вече не си спомням. Отидох при едни приятели и…
	— Защо не ни предупреди?
	— За какво?
	— Че подготвяла нещо. Така е написала в писмото, което е оставила.
	— Имаше вид на щастлива.
	— Да имаш вид, не е достатъчно, Александър.
	— Ами за мен е достатъчно.
	Той отново придобива изражението „не-ме-до-косвай“, навирил брадичка в обичайната си арогантна поза.
	Жозефин свежда глава, бясна, че трябва да отстъпи пред един шестнайсетгодишен хлапак, безсилна да започне кавга, неспособна да го постави на място с някоя оскърбителна реплика.


	— Е, прозря ли тайната на двойката от гостилницата? — пита Филип.
	Двамата седят в малък ресторант на Пиаца Гранде в Арецо. В менюто има разнообразни салати, спагети и три вида десерти. Нищо повече. За сметка на това, обяснява Филип, тук предлагат най-добрите спагети и най-вкусните салати в цяла Тоскана. Да не пропуснем да отбележим, и най-прекрасния изглед към града, средновековните къщи с кули, изрязани като дантела, и Съдебната палата. Собственикът има вид на човек, който си знае работата и не обича да му се мотаят в краката. Мрачен, едър, плещест — същинска стражева кула. Наблюдава залата с внимателен поглед и удря с острото на дланта си, когато някое ядене е готово да бъде поднесено. Има странна прическа, бухнала корона кестенява коса, много бяла кожа и фини, почти женски ръце, които странно контрастират с масивния му силует.
	Жозефин вдига очи и зърва едно момиче, което плавно се движи между масите с ръце, натоварени с чинии, с дръзка усмивка, черна, гъста, лъскава коса, небрежно прибрана в конска опашка, пламенни засмени очи, тънка талия и дълги крака, които се мяркат през цепката на полата. То снове между масите, раздавайки усмивки и подхвърляйки шеги.
	— Влюбена е.
	— Да. Но в кого?
	— В някой клиент, който е в залата?
	— Помисли добре.
	— Тук има само семейства.
	— Отвори очи…
	Очите й се връщат на мъжа зад тезгяха. Лъчът от прожектора над печката хвърля светлина върху лекия мустак, засенчил горната устна, и запалва в погледа му странно нежно трескаво пламъче.
	— Баща и дъщеря? — изказва предположение Жозефин, отпивайки с наслада от чудесното монтепулчано. — Мм, обичам това вино! Предупреждавам те, сега ще кажа някоя глупост. Бързо ми се замайва главата… Бащата е ревнив, не изпуска от поглед дъщеря си? Способен е да я убие, ако я изненада да се целува с някой мъж?
	— Гледай добре.
	Тя се привежда. Взира се по-съсредоточено. Под карираната риза на мъжа забелязва закръглени издутини, които биха могли да се окажат женски гърди.
	— Майка и дъщеря? Мъжът зад тезгяха като че ли е жена. Тоест майка й… В такъв случай къде е нейният любим? В кухнята? Скрит в шкафа?
	— Премести се леко вляво, изпъни врат и наблюдавай, по възможност без да те забележат. Няма да се наложи да чакаш дълго, поне така мисля…
	След няколко курса напред-назад из залата девойката отива при тезгяха, оставя една чиния и минава отзад да вземе друга. Другата жена се дръпва, скривайки се зад открехнатия шкаф, където клиентите не могат да я видят, но не и Жозефин, която не изпуска двойката от очи. Момичето се доближава, докосва леко жената, хвърля й един изгарящ поглед и бързо се отдръпва, готово да побегне. Жената мълниеносно протяга ръка като пипало на октопод и докопва хитрушата, бутва я назад и тя се огъва като парцалена кукла, разтваря се, предлага се и се оставя да я целуне в трапчинката между гърдите. Бързо се изправя, поправя си прическата и поема към масите, пристъпвайки грациозно с дългите си крака. Очите й искрят и на шията й се забелязва червено петно. Възрастната жена се връща към готварските си занимания, изкривила устни в бледа усмивка, напомняща по-скоро на гримаса.
	Жозефин възкликва:
	— Двойка жени… трогателни са!
	— И също толкова влюбени, колкото първия път, когато ги видях. И аз като теб дълго време мислех, че са баща и дъщеря…
	Жозефин се извръща към жената зад тезгяха, която следи любимата си и машинално продължава да реже чушките и лука. Красавицата снове между масите, подхвърля шеги, иронични подмятания, отблъсква ръката на един, прибира парите на друг, разкопчава едно копче на блузата си, но неизменно се връща при възрастната жена, долепя крак до нейния под прикритието на бара, отърква се в нея и жената пребледнява. Свива устни, хапе ги, облизва ги и Жозефин вижда в очите й глада, трескавото желание и в следващия миг — самотата и тревогата от възможната загуба.
	— Аз бих приличала по-скоро на жената при печката — прошепва Жозефин.
	Монтепулчаното й дава смелост и тя започва да приказва, сякаш е на изповед.
	— Мисля, че когато обичаш, постоянно се страхуваш.
	— Защото не се чувстваш достойна за обич?
	— Да.
	— Защото се чувстваш мръсна и грозна?
	— О, това не е свързано само с теб!
	Когато се чувства притисната в ъгъла, когато й се струва, че всичко работи против нея, Жозефин посреща неприятностите с открито чело и високо вдигната глава. Какво не върви с Филип? Защо продължавам да се съмнявам, след като се обичаме от три години?
	Храбро се обръща към него.
	— Кажи ми…
	— Какво да ти кажа? Искаш ли десерт?
	— Кажи ми защо постоянно се страхувам да не ме напуснеш?
	— Защото не разбираш нищо от любов.
	Жозефин едва не се задави от удивление. Възкликва:
	— Аз ли не разбирам от любов?
	— Да. Въобразяваш си, че много разбираш, а всъщност си начинаеща. Искаш ли десерт?
	Не! — иде й да изкрещи.
	— Due ristretti — поръчва Филип.
	Усмихва се, погледът му се спира на момичето, застанало на бара, допряло чело до челото на партньорката си.
	— Погледни това момиче… То е щастливо, защото получава любов, много любов, и в замяна и то дава любов, по някакъв свой начин. Според него договорът е справедлив. То дава, получава, обича, щастливо е. Не си задава въпроси. Възрастната жена обаче… тя не може да повярва, че й се е паднал такъв късмет. И затова се раздава изцяло. Тя се раздава, но не умее да получава, защото няма навик. И тя е начинаеща също като теб. И тя се страхува също като теб.
	— Но защо? — пита Жозефин.
	— Защото никой никога не ти е давал любов.
	— Не е вярно, татко! — възкликва Жозефин.
	— Така е, но той е мъртъв, а тогава ти си била още дете. Израснала си без любов. С мисълта, че никой няма да те обича никога. Защото в очите на майка си си виждала, че нищо не струваш.
	— Тя виждаше само Ирис…
	— Не я е виждала. Виждала е себе си в нея. Ирис е била нейното продължение. Това не е любов.
	— Но аз вярвах, че е, и затова вечно се сравнявах с нея.
	— Смятала си, че е нормално, че Ирис е красива, блестяща.
	— А аз, мръсна и грозна.
	— Това те е карало да мислиш, че за да те обичат, трябва да даваш всичко. Така си постъпила с Антоан, с Ирис, с дъщерите ти… Давала си отчаяно. Без никога да получаваш каквото и да е. Това се е превърнало в навик. Ти дори го смяташ за нормално.
	Жозефин не откъсва поглед от него. Филип нарежда парченцата на душевния й пъзел.
	Той я погалва по бузата и добавя:
	— Истинско изкуство е да умееш да получаваш любовта, с която те даряват.
	— Ти го владееш много добре.
	— Научих се.
	— И как става?
	— Първо се научаваш да обичаш себе си. Казваш си, че заслужаваш тази любов. Кажи си, че си една страхотна жена.
	— Не мога да го направя. Абсурд.
	— Вземи пример от Ортанс.
	— Тя е много по-веща от мен! — въздъхва Жозефин.
	— Тя е също като тази девойка… уверена в себе си. Защото е стъпила на здрава основа — любовта на майка си.
	Жозефин докосва ръкава на сакото на Филип и признава тихо:
	— Завиждам на това момиче. То обича когото иска, без да се притеснява от чуждото мнение. Не му пука, че в очите на другите неговата любима е стара и грозна.
	— Права си, това не е неин проблем.
	— Това е то да си свободен.
	— Един ден и ти, Жозефин, ще бъдеш като нея.
	— Ще ми помогнеш ли?
	— Ще те наглеждам, но знам, че ще се справиш сама.
	Тя се отпуска на стола, опира гръб на облегалката и въздъхва, разочарована.
	— Един ден — продължава Филип — ще отидем отново в онзи хотел във Флоренция и вместо да отстъпваш и да свеждаш глава, ти ще вървиш с вдигнато чело и ще гледаш право в очите онази надута глупачка.
	— Говориш така, за да ми доставиш удоволствие…
	— Ти можеш всичко да направиш, но не го осъзнаваш.
	— Можеш ли да ме целунеш сега, веднага?
	Той се навежда, обгръща лицето й с две ръце и бавно и дълго я целува по устата.
	Страхът се изпарява, сякаш никога не е съществувал.


	Идва денят, в който трябва да си тръгнат от Сиена и нейните крепостни стени.
	Изваждат куфарите, слагат ги на леглото, изпразват гардеробите, прибират четките за зъби, пастата за бръснене, тоалетното мляко, проверяват под леглото, зад завесите, в чекмеджетата на нощните масички.
	Филип слиза на рецепцията да уреди сметката и на тръгване казва: „Ще изпратя някой да вземе багажа“. Жозефин се бави под предлог, че иска пак да провери дали не са забравили нещо.
	Тя изчаква той да затвори вратата и се обляга на прозореца, вперила поглед в меките оголени хълмове насреща.


>
	Тази нощ тя най-после бе проговорила.
	Тази нощ стана, отиде до прозореца и облегна чело на стъклото. Припомни си разговора им в ресторанта в Арецо, двойката влюбени жени, жената, която дава всичко и не умее да получава.
	Филип дойде при нея. Съзерцаваха нощта навън и по едно време тя изрече:
	— Когато ти казах, че съм грозна и мръсна…
	Той кимна с глава да я окуражи.
	— … можех да добавя… и почти удавница.
	Той я изчака да продължи, да намери сили да го стори.
	— Не обичам да говоря за това, защото всеки път плача и…
	— Разкажи ми.
	И тя разказа.
	За деня в Ландите, когато майка й я бе изоставила насред бурното море. Тогава беше на седем години, Ирис на единайсет. Трите отидоха да плуват и бяха влезли много навътре в морето. Баща им, останал на плажа, не ги изпускаше от очи, разтревожен. Той не можеше да плува.
	Бурята се разрази за секунди. Двете се вкопчиха във врата на майка си. Вълните ги блъскаха от всички страни, очите ги смъдяха от солената вода. Тогава Жозефин почувства как майка й я изтласква.
	Анриет притисна Ирис под мишницата си и заплува към брега.
	Жозефин видя майка й и сестра й да се отдалечават. Какво по-ярко доказателство от това, че не заслужава да бъде спасена. Тя се стегна, бори се, погълна литри вода, докато най-накрая успя да се измъкне от развилнелите се вълни и да се отпусне на брега, с лице, издраскано от пясъка, с полепнали водорасли по челото, с разкървавени ръце, плюейки и повръщайки солената вода, напълнила дробовете й, грозна и мръсна.
	Но жива.
	Оттогава измина доста дълъг път.
	Въпреки вълните или по-скоро благодарение на тях.
	Научи се да ги яхва.
	Трябваше да се освободи от пясъка и водораслите, които я задушаваха и я омърсяваха.
	Грозна и мръсна, грозна и мръсна.
	Видя майка си за последен път на погребението на Ирис*. Няколко дни след това й позвъни, искаше да получи снимки със сестра си, от детските им години, да ги сложи в рамка.
	[* Виж „Бавният валс на костенурките“, цит. изд. — Б.пр.]
	— И тя ми отговори… „Жозефин, не ми се обаждай повече. Аз вече нямам дъщеря. Имах една, но я изгубих“.
	Обърна се към Филип.
	— Това е. Вече знаеш всичко.
	— Защо досега не си ми казала?
	— Може би защото смятах, че тя е била права да спаси Ирис вместо мен. Когато дойдох на себе си, бях в прегръдките на татко и той ме отвеждаше далеч от майка ми, като я наричаше престъпница. Той наистина бе повярвал, че ще загина в морето. И аз също…
	— Но ето те тук, жива и здрава, имаш пълното право да се гордееш със себе си.
	— Вярваш ли? — попита смутено тя.
	— Не вярвам, убеден съм.


	Сега тя иска да си припомни още веднъж тази нощ.
	Бе се осмелила да говори. Пред един мъж, пред нейния мъж.
	Мъж, на когото се бе доверила, който я бе изслушал и който я чака на рецепцията на „Палацо Равица“.
	Избърсва очи и се усмихва.
	Взема си чантата, облича палтото, пъха ръце дълбоко в джобовете с решимостта на малък, храбър войник, който потегля на война.
	Пръстите й влизат в разпраната подплата на единия джоб. Жозефин недоумява как е станало. Стига до дъното и пръстите й напипват хартийка, навита на тъничко руло.
	Оказва се бележка от Зое: „Възползвай се от пътуването, маменце, отваряй широко очи пред красотата, радвай се на любовта, обичам те с цялото си лудо сърце“.


	На 22 април вечерта Зое не се прибра вкъщи.
	Александър се затвори в стаята си, след като повтори и на баща си, че нищо не знаел. Зое не била споделила нищо за намерението си за бягство, още по-малко за самоубийство или за запознанство по интернет. Беше блед, лаконичен, но не изглеждаше никак разтревожен.
	Вареното на Ани изстина и се залои в чугунената тенджера. Тя го прибра в хладилника, подсмърчайки уж заради неоцененото ядене, но всъщност не искаше да признае, че плаче при мисълта, че може да не види отново Зое.
	Филип дълго държа в прегръдките си Жозефин. Не можеше и да направи друго, защото тя нямаше сили да стои на краката си.
	Престана да плаче, сълзите й пресъхнаха. Взираше се в пода с вид на бито животно.
	Той я положи в голямото им легло и легна до нея. Тя трепереше, повтаряше: „Зое, детето ми, къде си?“. Накрая се унесе в сън, напълно изтощена.


	Филип включи компютъра на Зое, влезе в историята на търсенията и попадна на сайт, който тя многократно бе посещавала.
	В продължение на три месеца.
	Откакто бе навършила шестнайсет години.
	Така успя да открие следите на избягалата девойка.
	Защото ставаше дума точно за бягство от дома.
	Историята на търсенията проследяваше проучванията, които беше правила, задаваните въпроси, проверките. Най-накрая стигна до сайта на Гретна Грийн, селце на границата между Шотландия и Англия, прочуто със светкавичните брачни церемонии. Нещо като европейски Лас Вегас. Законовата възраст за сключване на брак в Шотландия е шестнайсет години. Сигурно Зое го бе научила от някоя съученичка и търпеливо си бе изработила план за действие. Беше спестявала и вземала пари назаем, купила бе два билета за влака до Гретна Грийн с прекачване в Глазгоу. Попълнила бе всички документи по интернет. В сайта се обясняваше, че трябва да си на шестнайсет навършени, да нямаш предишен брак, да си здрав физически и умствено, да нямаш роднински връзки с бъдещия си съпруг, да не си от същия пол, да имаш акт за раждане, за чужди граждани се изискваше и разрешение за брак, което се издаваше от съответното кметство.
	„Как ли е успяла да се снабди с подобно разрешение? — недоумяваше Филип. — Дали не го е фалшифицирала? А може и Гаетан да е изработил две фалшиви свидетелства?“
	Двамата с Гаетан са се срещнали в Лондон и са отишли в Гретна Грийн да сключат брак.
	На другата сутрин Жозефин и Филип взеха влака за Шотландия.
	В Гретна Грийн наеха кола. Обиколиха улиците на градчето, известно с бързите бракове още от 1754 година, от деня, в който един ковач свързал в брачен съюз в ковачницата си двама шестнайсетгодишни бегълци. Село, което се славеше като брачния Дисниленд на младоженците от цял свят. С къщички, напомнящи на тези на Снежанка и седемте джуджета, многобройни магазини за сувенири, табели, сякаш направени от пандишпан, и очарователни малки огради от жив плет. Фалшив декор, създаден, за да привлича туристи и да им смуче парите.
	Тръгнаха из селото, разпитваха местните жители, показваха снимки на Зое и Гаетан, обикаляха хотелите.
	Бегълците имаха само един ден преднина пред тях.


	Откриха ги в едно магазинче за сувенири.
	Зое изпусна чашата, която държеше в ръка.
	Гаетан пламна и измънка, леле, майка ти!
	Жозефин разтвори широко ръце и Зое се притисна към нея. Изглеждаше изтощена от дързостта си, облекчена, че вижда майка си.
	Въпреки това не искаше да чуе за връщане.
	— Не мога да живея без него, мамо, чуй ме… Пак ще го направя, ако ни разделиш.


	Седнаха на чаша чай в една гостилница.
	„Непременно трябва да ги убедим да се приберат по своя воля, в противен случай сме безсилни, прошепна Филип на Жозефин. Според шотландските закони и двамата са пълнолетни и имат пълна свобода на действие. Обадих се в посолството и оттам потвърдиха, че има прецеденти, че е могло да се попречи на сключването на брака, но бегълците не подлежат на екстрадиция.“
	Филип говори с Гаетан, който се остави да бъде убеден и с наведена глава се съгласи да се върне в Париж. Изглеждаше почти облекчен, че са успели да ги хванат. Сякаш бракът, на път да се превърне в реалност, се оказваше непосилна тежест.
	Зое не искаше и да чуе.
	Жозефин милваше дъщеря си с очи и си казваше: „Намерих я, тя е тук, пред мен“. Докосваше с пръст ръкава на Зое, вземаше ръката й, прибираше зад ухото й изпадналия кичур, усмихваше се.
	— Не слушаш какво ти говоря! — викаше Зое.
	— Едва не умрях. Остави ме да си поема дъх.
	— Искам да живея с Гаетан. Оставам тук. Осведомила съм се, имам право.
	— А от какво ще живеете? И двамата сте едва на шестнайсет години!
	— Ще се оправя. Ще работя. И той също. Но поне ще бъдем заедно. На теб не ти пука, нали си имаш Филип!
	— Прекалено си млада за женитба.
	— Ти си мислиш така!
	— Как ти хрумна идеята за този брак?
	За пръв път откакто се бяха събрали, лицето на Зое се разведри и на устните й разцъфтя усмивка.
	— Наистина ли искаш да знаеш?
	Жозефин кимна утвърдително.
	— Като четях „Гордост и предразсъдъци“ на Джейн Остин… там една влюбена двойка избяга в Гретна Грийн да сключи брак. Последвах техния пример.
	— Връщаме се в Париж — заяви Жозефин.
	— С Гаетан?
	— С Гаетан.
	— У нас ли ще дойде да живее?
	— Връщаме се в Париж. За другото ще видим после.
	— Няма да мръдна оттук, ако не се закълнеш, че той ще дойде да живее у нас. Повече не може да живее с майка си. Тя е психически нестабилна, мамо, плаче, смее се, тъпче се с хапчета, пуши, заплашва го, че ще се нагълта с белина.
	— Ще поговорим за това с нея.
	— Ами Филип? Той ще се съгласи ли, как мислиш?


	Филип не казва нищо. Или по-точно, отваря уста след продължително мълчание в кръчмата на Гретна Грийн, докато Гаетан и Зое отиват да си приберат саковете от хостела, където бяха преспали. Поглежда Жозефин, обгръща я с очи, сякаш да я отдели от заобикалящия свят и заявява:
	— Ти решаваш…
	Тя занемява, неспособна да отговори, разкъсвана между любовта и дъщеря си.
	Трие ръце една в друга, чупи пръсти, криви устни, свъсва вежди, за да не се разплаче. Знае, че не може да избере, но знае също, че ще си тръгне със Зое.
	Наложи се да се преговаря с френския лицей, да им обяснява, че споделя тяхното становище, че е лудост, но Зое няма да изкара учебната година в Лондон.
	— Тази година е матурата по френски, госпожо Кортес. За Зое е изключително важно да се яви на матура.
	— Знам, господин Валентен, разбирам… Ще видя дали ще я вземат обратно в старото й училище.
	— Допускате голяма грешка…


>
	Филип отиваше всяка сутрин в кантората, следобед тичаше в Мъри Гроув и се прибираше вкъщи късно вечер. Целуваше я по челото, наливаше си чаша бордо, вземаше шепа кашу и бадеми и с вестника сядаше в хола, винаги в същия фотьойл, винаги под същия лампион. Въздържан, учтив. Отсъстващ. Не беше настроен враждебно, но не отваряше уста.
	— Предполагам, че и когато е с теб, се затваря в себе си, премисля разни работи — казва Жозефин на Шърли.
	— Все едно е автомат. Обаче е невъзможно да го навиеш с ключа, за да се разприказва.
	— Но защо не отваря уста?
	— Защото мъжете не говорят. Те се спускат в една дълбока пещера, затварят се, премислят и излизат оттам чак когато са открили решение на проблема. Откъде знам ли? Филип ми го обясни.
	— Всичко ме боли, Шърли. Стомахът ми е свит, нищо не мога да сложа в уста.
	— Щастливка! Аз пък, когато съм нещастна, се тъпча с мазни храни и сладкиши, надебелявам и като се погледна в огледалото, ми иде да скоча от прозореца.
	— Ще ми кажеш ли, ако някоя се завърти покрай него?
	— Ще ти кажа, обещавам.
	— Ти си ми като сестра.
	— Много повече от сестра!
	— Ще има да се притеснявам. Такъв привлекателен мъж… Може би правя огромна грешка.
	Абсолютно сигурно, повтаря си наум Жозефин, запазвайки две места за влака Евростар, никоя жена не би трябвало да оставя такъв мъж.


	Върнаха се в Париж.
	Гаетан се нанесе у Жозефин, в големия апартамент на авеню „Рафаел“.
	Наложи се Зое да повтаря класа, Гаетан — и той. Оценките му бяха толкова лоши, че нямаше друг начин.
	Оттогава Жозефин съжителстваше с младата двойка. Не можеше да привикне. Понякога ги чуваше да се смеят, понякога наставаше пълна тишина. Понякога се караха, излизаха от стаята, тряскайки вратата. Някои сутрини излизаха, хванати за ръка, и се целуваха, докато чакаха асансьора.
	Един ден, влизайки в кухнята, Жозефин ги видя с два биберона, от които пиеха портокалов сок, докато си приготвяха домашните.
	Вечер, когато си лягаше, Дюгеклен облизваше ходилата й с грапавия си език и спокоен се отпускаше на килима с въздишка на облекчение.


	Първия уикенд остана в Париж. Чакаше Филип да й се обади, да й каже „Ела, липсваш ми“.
	Той не позвъни. Все още не бе излязъл от пещерата. Тя продължи да чака в понеделник, вторник, сряда. Набра номера му. Дланите й бяха овлажнели. За малко да изпусне слушалката, когато чу гласа му.
	Попита го дали ще му бъде приятно, ако отиде при него.
	Той отговори „да“. Тя скочи в Евростара.
	Чакаше я на перона. Повече не повдигнаха темата.


	Тя остави зад гърба си Филип и Монтепо Скуеър.
	Напусна семейството, което се опитваше да създаде отново.


	Заживя наполовина.


	Жозефин се любува за последен път на хълмовете над Сиена. На плешивите монашески черепи. На островърхите кипариси, прави като свещи. Мъжкият кипарис е прав, слаб и горд, й обясни господинът с паяжината от рядка коса на главата, а женският е кръгъл, тромав, лишен от грация.
	Тя се бе засмяла, развеселена.
	В Сиена бе изживяла един щастлив момент.
	Обнадеждаващо е все пак, когато успяваш да разпознаеш кое те прави щастлив.


>
	Всяка вечер в осемнайсет и трийсет Стела оставя Том при Сюзон и Жорж, спира камиона на паркинга на болницата и минава през двукрилата врата. Качва се по стълбите на първия етаж и влиза в стая №144, където лежи майка й Леони и която е точно до кабинета на д-р Дюре.
	Стела е поставила малка стереоуредба на нощното шкафче и купчината компактдискове заплашва да се срути: Шуберт, Шуман, Бетовен, Шопен, Бах, Пърсел, Моцарт. Майка й непрекъснато иска нови и Стела ги заема от медиатеката.
	Всяка вечер Стела изравнява купчината, предупреждавайки я: „Внимавай, мамо, ще паднат!“. Леони тактува с тънкия си пръст, който стърчи от дебела превръзка. Когато бях малка, имах пиано. Не свирех много добре, но ми беше като мечта. Много сериозно се отнасях към свиренето, имах и метроном с жълта плочка с надпис отпред, партитури, имах даже и преподавател. След време той напусна. Също както всички останали. Те винаги си тръгваха от къщи.
	Стела разбухва възглавницата, обляга на нея майка си, подпъхва й салфетка под брадичката и се заема да я храни като дете.
	— Ако не идвам, ще забравиш да се храниш. Донесох ти компот от ябълки, от Сюзон. Двамата с Жорж ти изпращат целувки.
	Леони всеки път задава едни и същи въпроси:
	— Том добре ли е? Получава ли добри оценки в училище? Учението е важно. При Жорж и Сюзон ли го остави? Пише ли си редовно домашните? Те са мили хора. Какво щяхме да правим, ако не бяха те? Тук са, откакто се помня. Забеляза ли, дните се удължават, зимата скоро ще си отиде.
	След което млъква, изтощена от усилието, с което е произнесла няколкото изречения.
	Стела разказва как е минал денят й, украсява го с някоя и друга интересна случка: бягството на една дива кокошка, новото изречение, което е научил папагалът Ектор, някаква приумица на магарето Гризли, шега, разказана от Бубу и Ясин, игра на думи на Жюли, която много иска да си намери мъж: „Ей, Стела, като кажа «мъж», и се сещам за цъфналата ръж, дето някой целунал някого веднъж. Имам нужда от ръж!“.
	Леони слуша, отваряйки уста като пиле, което хранят. Стела бърше устните й, налива малко вода в чашата и я поднася до устата на майка си. Леони прилича на марионетка с изкълчени крайници. С бинтовано чело, едното й око е полузатворено, пръстите й са в метални скоби, охлузеният й врат е в ортопедична яка, десният крак е в гипс.
	— По-добре ли си днес? Болките затихнаха ли малко поне?
	— Доктор Дюре е много любезен. Чудесно се грижи за мен, както и Амина. От време на време открехва вратата, да проверяла дали имам нужда от нещо, но според мен просто ме наблюдава.
	Леони въздъхва.
	— Добре съм тук, иска ми се да остана завинаги.
	— Скоро всичко ще бъде само един лош спомен. Не мисли за нищо, мамо, почивай си.
	Леони кима утвърдително. От гърлото й излиза странен звук, сякаш разтрошава кокалчета, някакво тихо потракване на счупената челюст. Стела смръщва вежди. Майка й не издаваше този звук, преди да влезе в болницата. Ще трябва да поговори с д-р Дюре.
	— Ще останеш още дълго време тук, мамо, не се тревожи. Имаш фрактура на тибиалното плато, ще останеш тук поне още три месеца.
	„Ще обездвижим крака от стъпалото до бедрото и тя няма да може да стъпва в продължение на три месеца, й бе обяснил лекарят. Може да се получат усложнения, флебит, локална остеопороза, псевдоартроза, които да наложат операция, а може и да не стигнем до хирургическа намеса. Ще задържим майка ви в болницата колкото време е необходимо.“
	Такава бе диагнозата на д-р Дюре.
	Не й се наложи да умолява: „Не я връщайте вкъщи, той ще я убие“. Дали докторът знае? Дали Амина му е казала нещо? Дали не е гузен, че толкова дълго е мълчал? Постоянно си задава този въпрос. Предполага, че цял Сен-Шалан е в течение, но всички предпочитат да си мълчат. Дори и тя има моменти, в които предпочита да забрави.
	— Напълно ли си сигурна, миличка? Наистина ли ще ме остави в болницата?
	Всяка вечер Леони пита дъщеря си, за да се успокои, после се отпуска на възглавниците и я моли да й прочете историята за Бархетния заек.
	— Не искаш ли някоя друга книга, мамо? Малко ми писна, да ти призная.
	Леони леко поклаща глава.
	— Още веднъж и след това ще сменим книгата, обещавам.
	— Винаги така казваш!
	— Този път е наистина. Намери ми книга, която да ми хареса, книга с щастлив край. Искам да чуя за последен път историята на зайчето и Кожения кон.
	Стела взема книгата на Марджъри Уилямс и започва да й чете на глас. Майка й затваря очи и се унася от приспивния глас на дъщеря си.


	„Истинското не зависи от това как си направен — каза Коженият кон. — То е нещо, което се случва вътре в теб. Когато едно дете те обича дълго време и не просто си играе с теб, но наистина те обича, тогава ставаш Истински.
	— А това боли ли? — попита Зайчето.
	— Понякога — отвърна Кончето, защото винаги говореше честно. — Когато си истински, за теб няма значение дали те боли.
	— Изведнъж ли се случва, сякаш те раняват — питаше Зайчето, — или малко по малко?
	— Не, не се случва изведнъж — обясни Кончето. — Така ти ставаш истински. За това е нужно много време. Ето защо не се случва често на хора, които се чупят лесно, имат остри ръбове или трябва да се пазят много внимателно. Общо взето, докато станеш Истински, козината ти се е проскубала от обичане, очите ти са изпадали, краката ти едва се държат за тялото и си станал много опърпан. Но тези неща изобщо нямат значение, тъй като ти си Истински и не можеш да бъдеш грозен, освен за хората, които не разбират.“*
	[* Марджъри Уилямс, „Бархетният заек“. Превод Димитър Жечев — Димо. „Ес Принт“, 2014. — Б.р.]


	И тази вечер още една сълза се търкулна по лицето на Леони.
	— Винаги плачеш на този пасаж, мамо.
	— Сещам се за Половин черешка. Как ми се иска да е при мен.
	— Няма начин. Как ме виждаш да звънна на вратата им и да кажа на Рей: „Добър ден, идвам за моето плюшено мече, защото майка ми не може да спи без него в болницата, където постоянните ти побоища я изпратиха?“.
	— Знам, знам.
	Въпреки това в очите й Стела вижда гореща молба: „Иди го вземи, Стела, донеси ми го“.
	— Защо си толкова привързана към него?
	— Той е сладък и мек, а освен това ме обича.
	— Но това е само едно плюшено мече, нищо повече!
	Леони мълчи, гледа настрани.
	— Някой ти го е дал може би? Някой, когото много си обичала? Имаш някаква тайна, така ли? — пита Стела и леко я гъделичка по дланта.
	— Имаш право, не отивай там, само ще привлечеш вниманието върху него, а те са способни да го хвърлят в кофата за боклук, като нищо!
	Не за пръв път Леони иска червеното плюшено мече от детските години на Стела.
	— Както ги познавам, може отдавна вече да са го изхвърлили — казва Стела.
	— О, не! Скрила съм го под умивалника при перилните препарати и парцалите.
	Разбира се, казва си наум Стела, нали те бяха превърнали в прислужница.
	Разливаха чаша вино, тенджера с доматен сос и ти заповядваха да бършеш и да чистиш след тях. Забавно им беше да те гледат как търкаш пода, застанала на четири крака. Той се въртеше на стола и ако не бършеше достатъчно бързо, те подритваше с крак. Фернанд се радваше. Чешеше се по ръцете и злорадстваше. Случваше се да се задави от пресиления си смях. Вече не ставаше от леглото и трябваше да я пренасят на ръце до масата. Затова не пропускаше нито един случай да те унизи, събаряше с бастуна си бурканче конфитюр и се кискаше, предоволна. Това беше единственото й развлечение. Бяха й ампутирали единия крак, защото болестта напредваше. Тя така и не пожела да взема лекарства за диабета, твърдеше, че лекарите са крадци, че са дупе и гащи със здравната каса и само трупали пари. Петата й се беше инфектирала и раната не можа да зарасне. „Диабет, усложнен с артерит, заяви лекарят. Ще се наложи да ампутираме крака, госпожо Валенти.“ Тя беше просто една ниска, набита старица с разрошена бяла коса, която крещеше заповеди и тропаше с бастун, за да ги принуди да й се подчиняват. Ти беше слугинята, която им служеше за изкупителна жертва.
	Но Стела запази мълчание и хитро се усмихна, прозряла хитрия ход на майка си.
	— Под умивалника! Абсурд да го открият там!
	В очите на Леони проблесна лъч на гордост.
	— Не съм толкова глупава.
	— Не, мамо, никак не си глупава.
	— Когато тук ми говорят, разбирам всичко.
	— Мамо, моля те…
	Очите на Стела гневно искрят, тя ненавижда всички онези, които са унижавали майка й, които са я докарали до това жалко състояние. Иде й да скочи и да донесе на бегом червеното плюшено мече, мушнато в парцалите под умивалника. Не продумва, но мислено си дава дума да намери начин да се промъкне в къщата на улица „Епервие“ №42.
	Амина влиза в стаята и пита:
	— Добре ли сте, момичета?
	— Да — отвръща Леони, — много сте любезна.
	— Можете да ми говорите на „ти“, госпожо Валенти. От три седмици сте тук! Крайно време е да се престрашите. Още дълго време ще сме заедно, искам да го знаете.
	Стела я дарява с усмивка.
	— Никога няма да мога да ти се отблагодаря.
	— Майка ти е много непридирчива.
	— В колко часа свършва смяната ти?
	— След четвърт час.
	— Мога ли да мина при теб?
	— Само почукай на вратата. Имам да подреждам разни документи и после изчезвам.
	— Окей.
	— А, за малко да забравя, майка ти вече взе хапчетата си, няма нужда да й даваш, ще спи спокойно тази нощ.
	Амина дарява Леони с широка усмивка и затваря вратата.
	Стела отмества подноса с вечерята, отвързва салфетката от врата на майка си, изважда четка от чекмеджето на нощното шкафче и започва да приглажда косата й, огражда лицето й със сребристобяла, копринена корона, пръска няколко капки парфюм зад ушите.
	— За да посрещнеш сънищата си разхубавена. Искаш ли да отидеш до тоалетната?
	— Не. Доспа ми се. Май ще си легна. Ще позвъня на нощната сестра, ако се наложи. Тя е любезна.
	— Да ти пусна малко Моцарт?
	Леони кима в знак на съгласие.
	Стела взема ръката на майка си в своята и я гали, прекарвайки пръст по изпъкналите вени. Леони нямаше право да се пече на слънце. За Рей жените със слънчев загар бяха вулгарни, леки жени. Леони въздъхва, щастлива, успокоена. Очите й се затварят, тялото й се отпуска, тя се унася в сън.


	Откакто Стела е напуснала дома си, вижда майка си само отдалеч. Когато минава с камиона покрай №42 на улица „Епервие“, тя натиска клаксона. Ако Леони е сама, дърпа завесата на прозореца и излиза на балкона. Правят си знаци и си изпращат въздушни целувки. Когато се роди Том, тя написа на една табела: „Казва се Том и е най-прекрасното бебе“, и я вдигна високо, за да я прочете майка й. Преди това бе дошла да й покаже големия си корем. Леони бе изръкопляскала тихо и предпазливо, за да не я изненадат.
	— Успя ли да разбереш какво се е случило в нощта, когато постъпи в болницата? — пита Стела. — На мен отказва да ми каже.
	— Още е много рано и е в шок, трябва да е било ужасно — отвръща Амина. — Искаш ли да ти покажа най-новите рентгенови снимки?
	— Доктор Дюре ми ги показа.
	— Добрата новина е, че тя ще остане при нас доста дълго. Оня лудият няма да може да я прибере вкъщи скоро!
	— Мислиш ли, че докторът знае?
	— Слушай, Стела, тук всички знаят, но и всички се страхуват от Рей Валенти. Той и приятелите му държат всички в шах.
	— Но Дюре…
	— И той е като всички останали. Има жена, деца, и любовница може би, и той е укривал данъци, изнасял е пари в Швейцария, плащал е на ръка, извършил е някоя неуспешна операция, знам ли какво още, говоря наизуст, но бъди сигурна, че Рей Валенти знае. Той надушва слабостите на хората, долавя стаения страх в очите им и умее да се възползва. Има приятели навсякъде и търгува със страха на хората. Всички треперят от него. Сега това е неговото върховно удоволствие, а не мацките, на които запретваше полите зад високата пожарникарска стълба. И не забравяй, че той е герой. Национален герой! Думата на майка ти срещу неговата — пълен абсурд, никой няма да й повярва.
	На Стела й е втръснало. По улиците на Сен-Шалан тя среща погледите на хората, които знаят, но си траят. Или предпочитат да попитат: „Как си, Стела? Всичко наред ли е?“. Подлеци. Те са също толкова опасни, колкото мъчителите. Иде й да ги дръпне за яките и да им изкрещи: „Защо ми задавате тези въпроси, след като знаете? Защо си държите устата заключена, защо бездействате, скръстили ръце?“. Защото всички знаят за мъченичеството на Леони Валенти. Градчето е малко и Рей Валенти е вездесъщ. Той е безмълвният господар. Той държи във властта си мнозинството от жителите на Сен-Шалан, а успелите да се откопчат от паяжината, която е изплел, предпочитат да си мълчат.
	— А ти кога разбра? — обръща се тя към Амина.
	— Спомняш ли си, когато още бяхме ученички… не бяхме приятелки, но ти беше моето божество. Толкова руса, толкова фина, резервирана, а аз суха, приказлива, тъмна като печена слива.
	Тя се засмива.
	— Нямах много приятелки, но теб те обичах. Наблюдавах те отдалеч, следях те и много скоро разбрах, че нещо не е наред с теб. Постоянно беше нащрек, стряскаше се от най-лекото докосване. Никой не можеше да ти е приятел, освен онази цапнатата в устата Виолет и добрячката Жюли. А аз те наблюдавах, копирах беглата ти усмивка, сведения ти поглед, купувах си същите ластичета за коса като твоите, имитирах походката ти. Имитирах дори меланхоличното ти изражение! За мен то беше страхотно шик…
	— Измисляш си!
	— Не измислям, разказвам. Един ден дочух един даскал да се оплаква от поведението ти на един от възпитателите. „Остави я, отвърна оня, понятие си нямаш в какъв ад живее това момиче! Трябва да й се помогне, а не да й натискаме главата под водата. Стигат й ужасите, на които е изложена вкъщи!“. След това зашушукаха и не успях да чуя останалото. Този ден небето сякаш се стовари отгоре ми. Унищожиха красивата картина, която си бях съчинила. Красивата картина на семейство Валенти. И понеже съм любопитна, реших да разбера. Събирах всички подробности, до които можех да се добера относно семейство Валенти: бабата, майката, бащата, дъщерята. Нали се сещаш, всякакви приказки, които се разпространяват. И верни, и неверни. Бях като курдисана, каквото да ме попиташ, можех да отговоря незабавно, без запъване. После станах медицинска сестра. Невероятен успех за мен. Страхотно издигане, все едно бях получила Почетния легион. Един ден, след като разбрах, че баща ти и баба ти са отишли до болницата, отидох у вас. Ти отдавна не живееше там, беше отишла във фермата… Почуках на вратата и майка ти ми отвори. Беше по пеньоар, от памучен плат, толкова протрит, че прозираше, с пантофи на бос крак, със залепнала на челото коса. Огледа ме подозрително.
	— Какво искате?
	В това време отвън се чуха детски викове и тя извърна глава. Забелязах кръвонасядане на лявото й слепоочие. Голямо тъмновиолетово петно, веждата й беше сцепена.
	— Аз съм приятелка на Стела…
	Като чу името ти, отвори широко вратата. Все още беше много красива! Руса, висока, слаба, със същите очи като твоите. Елегантна осанка от отминали времена.
	Покани ме в кухнята. Имаше две купички от кафе, намазани филийки, масло и бурканчета конфитюр. Карираната покривка беше на петна. Тя метна отгоре някаква кърпа да ги прикрие.
	— Току-що излязоха. Ако искате да говорите с мъжа ми…
	— Не, идвам при вас.
	— Мъжът ми знае ли?
	— Не.
	— Не знае, че сте тук? — повтори тя уплашено.
	— Аз съм приятелка на Стела, не се страхувайте от мен.
	— Тя ли ви каза да дойдете?
	— Не. И тя не знае.
	— В такъв случай… вървете си! Вървете си! Умолявам ви, те не трябва да ви виждат тук.
	Избута ме към вратата с две ръце. Страхът й придаваше огромна сила. Бе сгърчила лице в ужасяваща гримаса, задъхваше се и трепереше с цялото си тяло. Дожаля ми за нея и отстъпих. Коя бях аз, та да й натрапвам помощта си, безценната си подкрепа? Преди да затвори вратата, я попитах:
	— Той ви бие, нали? Вие се нуждаете от помощ, госпожо Валенти.
	Тя инстинктивно вдигна ръка, за да прикрие лявото си слепоочие, и успях да зърна през износения пеньоар и други следи от удари, големи синьо-черни петна по бялата й кожа.
	— Постоянно ли сте затворена тук?
	— Не съм затворена, мога да излизам.
	— Обичате ли го?
	— Мислите ли, че щях да стоя тук, ако не го обичах?
	— Достатъчно ли се храните?
	— Той няма много пари. Майка му държи кесията.
	— Защо?
	— Знам ли? Това си е негова работа. Аз не работя, не ставам за нищо. Вас какво ви интересува в края на краищата?
	Протегнах ръка да я сложа на рамото й, да й кажа, че може да разчита на мен, че няма да я изоставя, но тя се отдръпна.
	— Аз не съм добър човек. Само дъщеря ми вярва, че струвам нещо.
	— Аз ще ви помогна.
	— Нямам нужда от помощ… оставете ме.
	— Пак ще дойда да ви видя.
	— Не се нуждая от съжалението ви. За всичко съм виновна аз, знам го. Отивайте си, не искам да ви виждам повече.
	Разплака се, долепи длани, без да спира да повтаря, че трябва да си тръгна, че за нея е прекалено късно.
	Този ден си поставих за задача да спася майка ти. Беше трудно, понеже тя на практика не излизаше от къщи. Когато майката и синът идваха в болницата, между другото, синът винаги я носеше на ръце, аз хуквах към улица „Епервие“, стига да имах възможност. Тя не отваряше вратата. Опитвах се да събера информация, да разбера кой всъщност е Рей Валенти и така си дадох сметка, че съм попаднала в огромна паяжина. Той имаше приятели навсякъде: в кметството, в полицията, в жандармерията, дори в болницата! Не се отказах от целта си, но повече не се опитвах да виждам майка ти.
	— Ти ли убеди Дюре да я задържи?
	— Да.
	— Той ли измисли тази работа със счупеното тибиално плато, или е истина?
	— Джокер! — отвърна Амина с усмивка. — Не искам да го издавам, и той се излага на риск.
	— А онази бележка, „100% Тюрке“, я запазих. Как мислиш, дали Тюрке я е пребил?
	— Не знам. Тя не отваря уста. Поне позволява да се грижат за нея, почива си, това е най-важното. Но досега не е казала и дума, Стела, трябва да й дадем достатъчно време да се убеди, че може да ни се довери, без да се излага на опасност.
	— Права си. Ако е Тюрке, значи Рей му е дал картбланш. Аз го предизвиках онзи следобед. Вината е моя.
	— Не си могла да си представиш, че той ще си отмъсти на майка ти.
	— Смятах, че ще си го изкара на мен.
	— Не е твоя вината, Стела. Това продължава години наред, ти нямаш вина.
	— Не съм толкова убедена. Ужасно е, Амина. Всеки път, когато се разбунтувам, те ме наказват. Безсилна съм. Смазаха майка ми. Разправиха се с Адриан. Искат да съсипят и мен. Но няма да стане.
	Вперила очи в празното пространство, стиснала ръката на Амина, тя повтаря: „Няма да стане“, и добавя: „Обещавам ти“.


	Не успя да ме сломи, казва си Стела, докато излиза от паркинга на болницата и дава мигач.
	Нищо че…
	Нищо че нямах сили да се преборя с него. Той можеше да прави каквото иска с тялото ми, но аз се заключвах в главата си, за да не може да проникне в ума ми.
	Всяка нощ, след като навърших петнайсет години, исках да умра.
	Но всеки път, след като той излезеше от стаята ми, възвръщах здравия си разум. Не можех да умра, защото това означаваше да я изоставя. Преглъщах сълзите си. Търсех начини да се защитавам, да спася и нея, и себе си. Пусках анонимни бележки в пощенските кутии на съседите, поне аз си въобразявах, че са анонимни. Пишех с главни букви: _РЕЙ ВАЛЕНТИ Е МРЪСНИК. РЕЙ ВАЛЕНТИ ВЛИЗА НОЩЕМ В СТАИТЕ НА МАЛКИТЕ МОМИЧЕТА. РЕЙ ВАЛЕНТИ НЕ Е ГЕРОЙ_. Но тъй като всичките ни съседи бяха колеги на Рей Валенти, пожарникари, които си пиеха питието с него в кафето на Жерар, единственият резултат беше, че когато се прибереше вечер, ме биеше.
	Опитвах се да разбера как бяхме стигнали дотук.


>
	Казваше си, това е загадка. Трябва да сглобя пъзела, като в криминалните романи. Защо мама се е примирила? Защо е предала и мен? Какво е скъсало пружината и пречупило волята за оцеляване, нетърпимостта към мерзостите?
	Когато влезе в пубертета, започна да разпитва Сюзон и Жорж. Двамата дълго време бяха работили в дома на дядо й Жюл дьо Бурашар. Сюзон помагала в кухнята, Жорж бил момче за всичко. Сюзон била едва шестнайсетгодишна, когато постъпила. Тъкмо тогава се родила Леони и Сюзон я отгледала — хранела я, къпела я, бършела й носа… Напуснала господарския дом след смъртта на Жюл. Двамата с Жорж се настанили във фермата.
	Жюл им я завещал в знак на благодарност за добрата им служба.
	„Защо Рей е лош?“, питаше Стела, без да посмее да продължи. Жорж не отговаряше. Тя упорито повтаряше: „Защо, защо?“. Той само поклащаше глава и с въздишка казваше: „Ти сама трябва да решиш дали искаш да бъдеш щастлива. Ако искаш, ще намериш достатъчно сили. Ако решиш да се съпротивляваш, ще победиш. Някои предпочитат ролята на жертва, а други решават да се справят въпреки всичко. Да вземат нещата в свои ръце“.
	Не беше много сигурна, че е в състояние да го стори.
	Вечер Рей идваше в леглото й, а когато имаше буря и гръмотевиците заглушаваха виковете й, докато той издевателстваше над треперещото й телце, тя си повтаряше: „Ще полудея, искам да умра“.
	По това време престана да го нарича татко.
	След първия път, когато го чу да отваря вратата на стаята й.
	— Мама болна ли е? — попита, отваряйки очи. — Да не се е случило нещо с мама?
	— Не, глупачето ми…
	Говореше й с нежен глас, мед капеше от устата му, дотогава не й бе говорил с такъв тон.
	— На работа ли отиваш? Искаш ли да ти приготвя нещо за ядене?
	Винаги си носеше закуска, когато отиваше да гаси пожари или да изважда пострадали и ранени от колите им след катастрофи на пътя. „Опасността отваря апетита“, казваше. Будеше майка й посред нощ, караше я да му направи сандвич с шунка и краставички. „Не забравяй краставичките, защото…“, и вдигаше ръка, готов да я удари.
	— Не, не, не отивам на работа, хайде, легни, спокойно, остави на мен.
	Бе мушнал ръка под горнището на пижамата й и притиснал с другата устата й. Тикаше пръсти в устата й, очите му се приближаваха, в тях проблясваха странни, безумни пламъчета. Устата му също търсеше нейната, докато продължаваше да й говори с мазен, подкупващ глас:
	— Следващия път ще си облечеш някоя хубава нощница, нали? Ще ти купя една красива нощничка, за да може Рей да се забавлява с теб. Не искаш ли да се забавляваме? Аз зная разни весели игрички.
	— Татко, остави ме, ако обичаш. Бях заспала…
	— Хайде сега, не се преструвай. Хубаво е, ще видиш, даже е много хубаво, всички жени обичат тази работа, ще ти бъда първият, после ще ми благодариш… Вече си голяма, само не ми казвай, че досега не сте си играли на чичко доктор с някое момче!
	Ръката му слезе надолу, постави я на корема й, галеше я, о, какво хубаво малко коремче, толкова е сладко, ще го изям! С другата разкопча копчетата на долнището на пижамата й, смъкна го към коленете й, разтвори краката й, пъхна ръка между тях.
	— Не! — извика тя. — Татко, не прави това…
	— Не викай, не понасям крясъци!
	— Татко! — извика тя отново.
	Майка й щеше да чуе и да дойде. Майка й щеше да я защити.
	— Млъквай де! Мамка им на тия тъпи жени! Знаят само да циврят, да хленчат и да се оплакват!
	— Татко… — умоляваше го тя, стягайки цялото си същество, за да не проникне в нея, борейки се с всички сили.
	— О, писна ми! Аз не съм ти баща в края на краищата. И аз имам право.
	— Ама, татко…
	— Аз не съм ти баща, това е! Разбра ли или трябва да ти обяснявам надълго и нашироко?
	Пръстите му като железни куки деряха бедрата й.
	— Не си въобразявай, че не съм те виждал как се кълчиш пред очите ми, малка курво. Предизвикваше ме и както виждаш, дойдох! И престани да хленчиш… Стига си разигравала комедии.
	И тъй като тя продължаваше да се бори, той я удари по носа, по устата, по главата, тя вдигна ръка да се предпази и той се възползва, за да проникне в нея със силен тласък.
	Помисли, че разпаря корема й с нож.
	Оттогава престана да го нарича татко.


	Как бе успяла да продължи да живее, да става сутрин, да ходи на училище, да си пише домашните, да говори с Виолет и Жюли, без дума да пророни, без да им се довери?
	На сутринта майка й не я целуна, избягваше погледа й, въртеше се около масата, приготвяше закуската, сновеше из кухнята с каната с кафе в ръце, не я свърташе на едно място.
	Отиде на училище. На всяка крачка усещаше прерязващата болка от ножа, забит в слабините й. Изкара часа по история, по английски, по природни науки и наука за земята. Записа в тетрадката какво им дадоха за домашно. Отговори на въпросите на преподавателя. Яде огретен от макарони в стола, изпи една оранжада. Недоумяваше как все още е жива.
	Но умът й не можеше да забрави.
	И все пак продължи напред. В това бе голямата загадка.
	Искаше да накаже тялото си.
	Опъваше до болка косата си, залепяше я на черепа с шноли, връзваше я с ластик. Изрязваше миглите си с ножичка за нокти. Хапеше устни до кръв и те се покриваха с корички. Гризеше си ноктите. Дъвчеше храната, но не я гълташе, а я изплюваше в ръка и я слагаше в джоба си. Искаше да няма гърди, дупе, да няма онази дупка между краката, да няма нищо, което да привлича ръцете на Рей. Искаше да стане невидима. Никой не пожелава някаква торба с кокали, нали?
	Изтощаваше тялото си. Тичаше като бясна. Твърдеше, че искала да се запише за маратона. Сюзон въздишаше дълбоко: „Човек тича така, когато иска да се спаси от нещо, не съм ли права?“.
	Сюзон и Жорж никога не заключваха портата на фермата. Голяма къща с пристройки. Понякога Стела яхваше колелото и отиваше да спи при магаретата или под дърветата. Беше си харесала едно силно разклонено дърво, на което си измайстори нещо като площадка. Там се приютяваше нощем. Сама под звездите, можеше да спи спокойно. Той нямаше как да я открие. Можеше, разбира се, да влезе в стаята и да види празното легло. Щеше да си отмъсти някоя бурна нощ, но тя събираше сили за нея сред здравите клони на своето дърво. Понякога стягаше такъв студ, че кожата й сякаш се свиваше и ставаше тънка като цигарената хартия, която Жорж употребяваше. Защо ли беше казал, че не й е баща и че няма да седне да й обяснява? Така ли е наистина? С Рей никога не се знаеше. Той бе способен да наприказва какво ли не. За да се забавлява, за да нарани. Но ако той не ми е баща, тогава кой е моят баща?
	Слушаше вятъра, нощните шумове, съзерцаваше звездите и се унасяше в сън, обгърнала с две ръце розовата си пухенка, с шапка на главата и дебели чорапи на краката. По изгрев-слънце ставаше и поемаше обратно с колелото, разминаваше се със Сюзон и Жорж, тръгнали към стопанските постройки да се грижат за животните. Махаше им с ръка, без да спира. Прибираше се вкъщи, сядаше да закуси, вторачваше се в Рей и не отместваше очи от него. „Наведи очи или ще те цапна!“, крещеше той.
	Но не изпълняваше заканата си. Крещеше, но не я удряше. Тя се опитваше да го фиксира все по-дълго, упражняваше издръжливостта си. Очите я заболяваха, но не се предаваше. Беше отбелязала една точка. Жорж има право, аз решавам дали ще съм жертва или не, вземам нещата в свои ръце. Забиваше очи в неговите и той свеждаше поглед.
	Тя пиеше кафето с мляко, виеше й се свят, опиваше се от първата си победа. Беше забила първия пирон. Беше го сторила, без да крещи, без да удря, без да вади нож.


	Никога не отвори дума за това пред майка си.
	Двете се гушеха една в друга, когато останеха сами вкъщи. Галеха се по косата, докосваха се с върха на носа, с ръце, целуваха се, гъделичкаха се, за да се разсмиват, прегръщаха се, въздишаха.
	— Ти си малката ми златна звезда, малката ми щастлива звездица — казваше Леони, навивайки на пръсти русите, почти бели кичури на Стела.
	Един ден, след като прекара нощта на дървото, почерпила достатъчно сили от него, Стела се прибра вкъщи, протегна ръце, все едно бяха дълги, здрави клони и се обърна към майка си.
	— Как успяваш да сподавяш виковете си? Да продължаваш да стоиш тук?
	— Защото имам теб. Ти си моята голяма и моята малка любов…
	— Той защо се е оженил за теб?
	— Въобразяваше си, че се е оженил за чудесно момиче, а се оказа, че се е излъгал.
	— Но ти наистина си страхотна жена!
	Майка й поклати глава с усмивка. Русата й фина коса ограждаше красивото й лице. Продължи да клати отрицателно глава: „Не, не съм страхотна жена“.
	— Тогава той нищо не разбира от любов.
	— Или не я вижда по същия начин. Има хиляди начини да виждаш любовта.
	— Но в любовта има сърце. Той няма сърце.
	Говореше, сякаш беше сама. Изричаше думите на глас, за да се чуе, да се увери, че не сънува. Защото се случваше да си каже, че е кошмар, че ще се събуди, а не искаше да е кошмар, искаше да е реалност, за да поведе борба срещу нея. Никой не се бори с призраци, нали?
	— Да желаеш другия означава ли да го обладаеш насила? — питаше Стела. — Като магаретата с магариците? На това ли му казвате правя любов?
	— Не. Преди това има толкова много и най-различни неща, има нежност, усмивки, смехове, шепот, докосване… правенето на любов не е само секс, пот, търкане на кожа в кожа, много е сложно за обяснение, мило мое дете.
	— Но ти знаеш! Ти обясняваш много добре.
	— Нищо не знам. Въобразих си, че знам, беше много отдавна. Представях си неща, които никога не се случиха. Сякаш живеех покрай живота. Не съм нормална, това трябва да е обяснението. Малко ми хлопа дъската. Рей е прав. Не се вглеждай само във външните изяви, мила моя, в някои случаи той е прав, в други не, но има право да ме наказва.
	Този ден бе разбрала, че боят не е единственият начин да унищожиш някого.
	Искаше майка й да млъкне, постави ръка на устата й, за да сложи край на тъгата, която извираше от нея.
	Слушаше какво говорят Виолет и Жюли. Питаше се дали и те познаваха болката от забития в тях нож? Гледаше техните бащи. Забиваше очи в техните очи, за да види дали и те ще отстъпят.
	Те не отстъпваха.
	Тъкмо обратното, господин Куртоа, учуден от дързостта й, от студения й, упорит поглед, я подпитваше, подканяше я да говори и тя си спомни безмълвното обещание, което му бе дала една вечер. Беше му казала „да“ с очи: „Да, обещавам ви, че той няма да ме нарани, няма да се дам, няма да му позволя да ме смаже“.
	Пред господин Куртоа тя свеждаше очи.


	Беше скрила една вилица под възглавницата си и когато Рей се приближеше, го заплашваше: „Ако ме докоснеш, ще я забия в окото ти!“. Той се смееше, изтръгваше вилицата от ръцете й и я хвърляше на пода.
	Тогава тя смени вилицата с джобно ножче. Отворено, готово за нападение. Но той беше хитър, с една ръка я държеше, а с другата ровеше под възглавницата, преди да легне отгоре й.
	Тя не се предаваше.
	За да я накаже, една нощ я преби от бой. Ръката му се вдигаше и спускаше в тъмното, „Ще те пречукам, ще ти избия от главата желанието да се правиш на храбро войниче“. Удряше, без да си поеме дъх, а тя стискаше зъби и се опитваше да стои с изправена глава. Тази нощ й спука тъпанчето на лявото ухо. После и на дясното. Ударите кънтяха вътре в нея, но не ги чуваше. Сякаш беше увита в топка памук. Наоколо цареше пълна тишина. Виждаше устните на Рей да се движат, челюстите му да подскачат нагоре-надолу, но не долавяше никакъв звук, беше почти комично. Разсмя се гръмогласно и Рей побесня още повече, ударите заплющяха още по-безмилостно и понеже тя притискаше ушите си с ръце, той продължи да я зашлевява ту от едната страна, ту от другата. Бум, бум, кънтяха ударите в нея, като удари по тъпан, но тя не ги чуваше.
	Сутринта на закуска все така не чуваше. Почукваше с лъжичка по купичката, нищо. Виждаше устните да се движат, но до нея не достигаше никакъв звук.
	Скоро нямаше и да усеща нищо, казваше си.
	Научи се да чете по устните.
	Защото глухотата й продължи доста време.
	Престана да ходи на училище.
	Училищният лекар недоумяваше.
	— Може да е инцидент, свързан с процеса на съзряване, откога имаш менструация? — попита той, мърдайки смешно с устни.
	Тя прихна да се смее.
	— Върни се на училище, ще говоря с преподавателите ти.
	Преподавателите привикнаха да говорят бавно и на никого не му мина през ума да се смее на недъга й.
	Все едно знаеха, че няма причина за смях.
	Жюли й даваше записките си. В началото Стела ги четеше, но по-късно заяви, че нямало смисъл, всичко разбирала още в час. Виолет твърдеше, че само се правела на интересна. Да не си въобразяваш, че като се преструваш на загадъчна, ще впечатлиш момчетата? Лъжеш се жестоко, по-добре се постарай да ти пораснат циците, приличат на фъстъчета! Момчетата харесват сочните, закръглени и стегнати цици.
	— Хич не ми пука какво харесват момчетата! — мърмореше тя.
	Когато Жюли и Виолет изрязваха сърце с името си в кората на дърво, оставяйки достатъчно място, за да надраска някое момче инициалите си, тя си мислеше, че те нищо не разбират, че са глупави, че човек не трябва да чака ничии инициали, за да запълни живота си.
	По купоните не позволяваше на момчетата да я опипват, да я целуват. Представяше си ги като отвратителни и лигави голи охлюви. Стоеше с гръб, опрян в стената, свила ръце в юмруци, с отесняла рокля, защото Рей не даваше пари на майка й да й купува дрехи.
	Така или иначе, нямаше достатъчно голям бюст, за да се хареса на хлапаците, което я уреждаше.


	И глухотата й я уреждаше.
	Чуваше само това, което й изнасяше, и се затваряше в непроницаемо мълчание, колкото и да си чекнеха устата хората.
	— Благодари на баща си! — каза господин Аврил, кривейки устни в клоунски гримаси. — По негово настояване те взех на стаж, защото не е лесна работа да вземеш на работа глух човек, прав ли съм, Рей?
	Беше на шестнайсет, в десети клас, и трябваше да изкара едноседмичен стаж в предприятие. Г-н Аврил притежаваше дърводелски цех. Произвеждаше врати и прозорци и беше член на общинския съвет. Заедно с Рей.
	— Да, кажи „благодаря“ на татко си — повтори думите му Рей с усмивката на благодетел, спасил от пламъците на пожара няколко малки дечица.
	Протегна ръка и я придърпа плътно до себе си. Щипеше я, за да се усмихне и да благодари.
	Трябваше да играе ролята на признателна дъщеря, нямаше начин.
	На нормална и признателна дъщеря.
	Бяха нормално семейство само за пред хората — например на 14 юли, когато отиваха на бала на пожарникарите и после гледаха фойерверките. Защото тогава Рей надяваше униформата на мил и любезен глава на семейство. Танцуваше с жена си, държеше я за ръка, държеше за ръка дъщеря си, безупречен съпруг и баща.
	Тя отказваше да бъде безупречна дъщеря.
	Предпочиташе да е грозна.
	Съсредоточаваше се върху плана си.
	Върху думите на Жорж: „От теб зависи да бъдеш щастлива…“, и върху следващия пирон, който се канеше да забие. Броеше пироните.
	Една вечер във фермата, докато гледаха по телевизията с Жорж и Сюзон един стар филм, „Жюл и Жим“, тя се впечатли от актрисата, облечена в мъжки дрехи. Дебел мъжки пуловер, панталон и груби обувки. Героинята тичаше, придържайки с две ръце прекалено големия панталон. Беше си нарисувала мустаци с креда и бе напъхала косата си в каскет… Същата вечер помоли Жорж да й заеме някой стар пуловер, каскет и панталон. „На Жан Моро ли искаш да приличаш?“, попита той, докато ровеше в шкафа.
	Не полюбопитства за причината.
	Ако я беше попитал, щеше да му отговори. В главата й звънеше смехът на Жан Моро, усмивката на Жан Моро. Тази жена не се страхуваше. Напротив, въртеше мъжете на малкия си пръст. Командваше парада.
	И се обличаше като мъж.
	Когато я питаха в училище защо носи мъжки дрехи, тя споменаваше филма и добавяше, че в него се разказва историята на едно момиче, на което не му минават никакви номера и което забива пирони.
	Обикновено никой не настояваше за повече обяснения. Сменяха темата, питаха я има ли добри оценки, доволна ли е. Говореха за времето!
	Срамуваха се от подлостта си.
	А тя се възползваше от гузната им съвест.
	Закъсняваше за час, сядаше на първия ред, мятайки небрежно чантата си на чина. Рисуваше, докато учителят преподаваше. В стола си слагаше краката на масата. Влизаше в тоалетната на момчетата. През междучасията пушеше в училищния двор. Предизвикваше ги. Те мълчаливо й обръщаха гръб. Тогава тя ставаше зла. Заплашително мърмореше, дърпаше се, ако някой направеше опит да я докосне. Вечер заспиваше, кроейки планове. Представяше си като на филм хиляди начини на отмъщение, повтаряше непрекъснато кадрите в ума си и филмът неизменно имаше щастлив край. Този ден ще дойде със сигурност и трябва да съм подготвена. Окуражаваше се: „Няма как да предвидиш кога ще ти падне сгодният случай, но бъди готова да го хванеш със зъби, с ръце, с глава. Просто бъди готова. Като атлетите. Не се отпускай. С тази мисъл лягай и ставай. Ясно?“.
	Ясно, добре.


>
	Дългоочакваният ден най-сетне е дошъл.
	Леони е на сигурно място. В стая №144. Ще прекара там доста дълго време.
	Рей е зает с грижите за майка си, превърнала се в жив труп. Скоро ще й ампутират и другия крак.
	Доктор Дюре е на нейна страна. Амина също. Нещата се подредиха и сега ще забие последните пирони.
	Докато сменя скоростта, за да изпревари един камион на тясното двулентово шосе, което пресича полето, една ужасна мисъл я прерязва като с нож.
	Ами ако Амина лъже? Ако Амина е на страната на Рей?
	А и доктор Дюре…
	Защо един толкова важен човек ще поема такъв сериозен риск, за да защитава Леони?
	Нещо си се размечтала, момиче. При това добре знаеш, че подобна мечта крие опасности. „В кацата с меда винаги има лъжица катран“, повтаря Жорж. Прочел е тази мисъл в списанието „Рустика“, изписана със златни букви на страницата на месец май. Той има огромен запас от мисли, прочетени в „Рустика“. „Много ми допадат, чета ги и ги премислям през целия ден.“
	Стела изпреварва камиона, сърцето й тупа учестено. Вдига крак от газта да намали скоростта. Страхът замъглява погледа й, почти не вижда пътя. Защо им е на тези двамата да предават Рей? Защо? Направо е абсурдно. Те се грижат за майка ми, за да я върнат в добро състояние в ръцете на двамата Валенти. Баламосват ме… Ръцете й треперят и изпускат волана. Камионът, който току-що е задминала, се лепва отзад и шофьорът надува клаксона оглушително. Святка й с фаровете. Не вдига ръка от клаксона, задминава я, избутвайки я встрани. Тя му показва среден пръст и удря с длан по предното стъкло, кряскайки в тъмнината: „Тъпанар!“.
	Вълната на страха я залива, нервите й са опънати като струни. Плаче й се. Спира край пътя. Камионът се отдалечава и червените стопове изчезват в нощта.
	Тя се съвзема, прокарва ръка по челото си.
	Врагът отново дебне отвсякъде.
	Опира чело до студения волан. Полудявам. Самотата ме довежда до лудост.
	Адриан! — изкрещява тя в тишината на кабината. Къде си? Какво правиш? Повече не мога, сили не ми останаха, Адриан…
	Отваря вратата, скача на шосето, снове напред-назад по банкета, ожесточено скубе с две ръце тревата. Поглежда нагоре към небето. Поема си дълбоко дъх.
	Трябва да поговоря с Жюли.
	Жюли винаги е била на нейна страна.


	През онзи знаменателен ден двете отидоха на училищния плувен басейн.
	Рей я караше да носи цял бански, за разлика от останалите момичета, които се разхождаха в бикини и излагаха на показ съблазнителни бюстове. Той твърдеше, че се грижел за добродетелта й, възпитавал я в скромност, и че можела да се разголи чак през първата брачна нощ пред съпруга, който той щял да й избере. Нощем я заплашваше с огънчето на цигарата си, гореше я по корема, ниско под кръста или между хълбоците. Оставаха й тъмни петна, мрачни, безжизнени съзвездия. Той внимателно избираше къде да притисне червеното пламъче на цигарата и очакването бе не по-малко жестоко от болката. Целият бански прикриваше следите.
	Облечена в черния си бански, тя скочи от най-високия трамплин. Беше си обещала да забие още един пирон. Затисна нос с ръка и скочи.
	Водата се разтвори като стоманена челюст и в главата й избухна взрив. Бум, бум, отекнаха два изстрела. Задържа се под водата, замаяна, неподвижна. Жюли се гмурна, издърпа я от водата, помогна й да седне край басейна и я тупна по гърба, за да изплюе водата.
	В този миг най-неочаквано всички шумове се завърнаха и тя притисна с ръце ушите си, които пищяха от невероятната олелия наоколо. Изпразни водата от едното си ухо, после от другото. Чуваше Жюли, която приведена над нея я питаше: „Как си? Добре ли си?“. Добродушното кръгло лице на Жюли, със зачервени ноздри и мънички късогледи очи, които примигваха разтревожено.
	Четвърт час по-късно, в кабината, която деляха с Жюли, тя й прошепна:
	— Ушите ми…
	Жюли стоеше с гръб към нея и се бореше с презрамките на сутиена си.
	— Болят ли те? Гной ли тече?
	— Не — отвърна Стела, — няма гной, но…
	Жюли стреснато се извърна.
	— Ти чуваш?
	— Да, мисля, че да.
	— Ти чуваш! — повтори Жюли и плесна с ръце. — Вече не си глуха!
	— Само не казвай на никого! Обещаваш ли?
	— Обещавам!
	— За мен е по-добре да съм глуха.
	Жюли спази обещанието си.


	Жюли продължава да живее при родителите си. Малка къщичка от петдесетте години, когато заводските началници отпускаха на работниците социални жилища. Днес вече няма заводи, няма началници, няма работници, жителите на градчето са изкупили къщите много изгодно.
	Едмон Куртоа се спря на един голям жълт куб от бетон, украсен с аеродинамично крило, щръкнало на покрива. Кубът бе поставен насред обширна градина с черна ограда, която се отваря дистанционно, с алея, настлана с бял ситен чакъл, с красива морава, с езерце, същински парк. Трябва да е била къща на началник, защото се отличаваше от останалите. Беше внушителна, гордо изпъкваше на фона на околните жилища, почти ги смазваше.
	Жюли разполага с целия първи етаж и с отделен, външен вход, дело на баща й. Той донесе от фирмата си едно желязно стълбище, ремонтира го, боядиса го и го долепи до къщата. Според госпожа Куртоа било като брадавица, която разваляла хармонията на дома й, не подхождало на елегантното крило на покрива, устремено към небето. Госпожа Куртоа се изживява като ценителка на поезията, на хармонията и въпросната брадавица ужасно я дразни. Всеки път, когато минава покрай стълбата, тя свива рамене. Първоначалното й неодобрение е прераснало в мания.
	Засадила е една _ampelopsis brevipedunculata_, ще рече, една дива лоза, за да скрие брадавицата. Жюли я кастри здраво, пресичайки всеки неин опит да се изправи и да се разрасне. Лозата вехне, а госпожа Куртоа се оплаква. Втълпила си е да направят оценка на къщата, която би харесала дори на режисьор като Жак Тати. Гледахте ли филма му „Моят чичо“, пита тя, докато поднася следобедния чай на приятелките си, както всеки четвъртък. Безспорен шедьовър на френското кино.
	Да те поканят у семейство Куртоа е истинска чест. Господин Куртоа кръстосва света, подписва договори с китайците и е завършил престижно висше търговско училище. В Париж вратите на министерството на промишлеността са широко отворени за него, веднъж дори се случи г-жа и г-н Куртоа да бъдат поканени в Елисейския дворец. Да се чуди човек как е бил облечен г-н Куртоа, който няма понятие от елегантност!
	Госпожа Куртоа е започнала да учи английски. Днес е направо задължително, твърди тя, поклащайки глава. Иска да се покаже достойна за съпруга си и неговите богати клиенти, ако случайно им хрумне да посетят Сен-Шалан.
	Крачейки по алеята, Стела зърва Жюли и Едмон седнали на масата в кухнята. Когато госпожа Куртоа е вкъщи, двамата вечерят в трапезарията под полилея от венециански кристал.
	Стела чука по стъклото. Жюли й прави знак да влезе.
	— Не ви ли безпокоя? — пита Стела, бършейки обувки в дебела изтривалка, на която пише от едната страна „Добре дошли“, а от другата „Welcome“.
	— Тъкмо вечеряме. Ще седнеш с нас, нали?
	— Майка ти няма ли я?
	— Сряда вечер играе бридж.
	— Искам да поговоря с теб…
	— Можеш да говориш пред баща ми. Хайде, влизай!
	Стела никога не разбра какво се бе случило между Рей Валенти и Едмон Куртоа. Защо се бяха сбили една вечер в кафенето на Жерар. Тогава Рей Валенти се бе озовал на пода. Случката попадна под ударите на закона на мълчанието и никой повече не отвори дума за нея. Рей и Едмон сложиха точка на приятелството си. А преди въпросната вечер Едмон Куртоа беше от компанията на Рей. Пет момчета, неразделни още от училище, те убиваха времето си, като се шляеха из гората, висяха по кафенетата, задиряха момичетата. Пет момчета, които се правеха на корави мъже и пред които другите отстъпваха. Рей беше главатарят. Красив, висок, силен, той говореше на висок глас, повдигаше вежди и мяташе заплашителни погледи. Едмон Куртоа не беше красавец, не беше висок и силен, не говореше гръмогласно, никой не му правеше почтително път. Бе набит, почти плешив, с големи бузи и малки очички. След като се дипломира, започна работа в голяма международна компания, после се върна в Сен-Шалан и прояви интерес към фирмата, която търгуваше със старо желязо, успя да я купи и разшири дейността й, наблягайки на износа. Ожени се, купи къщата с крилото на покрива и си извоюва репутация на солиден мъж. Стана виден и уважаван гражданин, въпреки че никой не можеше да се похвали, че му е близък приятел. По природа самотник, мрачен, непохватен, запазил бе от дядо си и баща си навика да става рано, да пие лошо кафе, да не се разделя с джобното ножче, с което реже хляба или салама, и да не вярва на онези, които се усмихват безпричинно.
	— Сядай, Стела — кани я Едмон Куртоа, завързал на врата си голяма карирана кърпа. — На какво дължим честта?
	И сякаш като по чудо страхът на Стела се изпарява. Тя сяда, раменете й увисват, брадичката й затреперва, не остава и помен от натрупаното по пътя напрежение.
	— Яла ли си? — пита той.
	— Нямам време, трябва да се прибирам във фермата и да сложа Том да си легне. Оставям го при Жорж и Сюзон, когато ходя в болницата.
	— В такъв случай чаша червено вино?
	— Отлично бордо, държа го в мазето, сложил съм няколко бутилки зад цепениците. Опитай, няма да съжаляваш!
	На лицето й грейва усмивка. Отпива глътка. Виното прогонва тревогата, стаена в душата й, стопля я, леко я замайва. Тя протяга ръце и ги потърква в мушамата на масата. Бутва шапка назад към тила си. Приятна топлина се разлива по цялото й тяло, страните й порозовяват.
	— Идвам от болницата.
	— Майка ти добре ли е?
	— По-добре е. Преживя ужасни неща, но сега вече…
	— Доктор Дюре се грижи за нея, нали?
	Едмон Куртоа сякаш провежда разпит. Стела се отпуска на облегалката на стола.
	— Да.
	— Можеш да му се довериш.
	— Щом вие го казвате…
	— Той е свестен човек, вярвай ми.
	Стела го поглежда.
	Една мисъл проблясва в ума й, ами ако той е ходил да говори с доктора?
	— Той ще се погрижи за нея — продължава Едмон. — Няма да я изпише скоро.
	— Хайде, хапни малко задушен джолан — подканва я Жюли. — Сготвих го сутринта, преди да отида на бачкане.
	Не дочаква отговора на Стела, напълва една чиния, побутва я към нея и отрязва филия хляб.
	— Не съм гладна.
	— Отпусни се — усмихва й се Едмон Куртоа. — Все едно си глътнала бастун!
	— Пак ми поиска да й занеса плюшеното мече, много ми се иска да разбера защо толкова държи на него. Вие да знаете случайно?
	Едмон Куртоа клати отрицателно глава.
	— Не. Вероятно е някакъв приятен спомен, а тя няма много такива спомени…
	— Мислех да отида да го взема, но не ми се ще да попадна на Рей.
	— Страх ли те е?
	Стела потреперва, сякаш е ухапана от диво животно. Ръцете й се свиват върху гащеризона.
	— Може нещата да излязат от контрол, той да реши да си отмъсти и да прибере насила мама от болницата. Не искам да я излагам на риск.
	— Той няма да пипне с пръст майка ти — заявява Едмон със спокойна увереност, докато реже хляба. — Дори няма да се доближи до нея.
	Какво знаете вие? — си казва наум Стела. Бяхте ли тук преди, за да я предпазите? Защото и вие сте знаели, както всички останали впрочем.
	Но не отваря уста.
	— Защо не пратиш Том? — предлага Жюли. — Той е достатъчно пъргав, може да се промъкне през прозореца, пък и апартаментът е на мецанина, никак не е високо.
	— Дума да не става!
	— Защо… помисли малко.
	— Казах вече, дума да не става!
	— Няма смисъл да упорстваш. Послушай ме. След като си го иска, значи мечето е важно за нея. Може би й напомня за някого?
	— Вярваш ли наистина?
	— Ще издебнеш, когато Рей не си е вкъщи. Някоя вечер, когато пие в кафенето на Жерар. Старата е в стаята си, не може да мръдне от леглото. Том се покатерва през прозореца, промъква се вътре и работата е в кърпа вързана. Да не говорим колко ще му хареса. Ще стане за секунди. И ти ще бъдеш там, да го пазиш.
	— Ще видим…
	— Досега набутвала ли съм те в опасни ситуации?
	— Не, никога — признава Стела.
	— Тогава…
	Стела кимва.
	— Добре, съгласна съм.
	Още един възел на тревога се развързва и тя топва залък в соса на телешкото задушено.
	— Вкусно е… Сигурно дълго е къкрило на бавен огън.
	Сваля шапката си, облакътява се на масата и се заема с унищожаването на манджата на Жюли, обгърнала чинията с ръце, сякаш някой се готви да й я отнеме.
	— Друго какво иска Леони? — осведомява се Едмон, наливайки си втора чаша вино.
	Той носи тиранти върху найлоновата си риза. Отдолу прозира потникът му и от яката на ризата се показват къси, сиви косми.
	— Спомена за някакъв метроном и музикални партитури. Тя обича класическа музика и тактува с един пръст. Това я прави щастлива. Не знаех, че е свирила на пиано.
	— При това много добре. Той й забрани и продаде пианото.
	— О! — въздъхва Стела. — А тя нищо ли не каза?
	Сепва се. Що за идиотски въпрос?
	Едмон Куртоа се усмихва уморено, сякаш казва, има толкова неща, за които не подозираш.
	— Чета ви мислите — отвръща Стела. — Защо мълчите, след като има толкова неща, за които знаете? В такъв случай и вие сте като всички останали…
	— Не, Стела, всъщност всичко е толкова сложно.
	— Така отговарят на децата, за да не им обясняват, сложно е, ще разбереш по-късно.
	Тя въздъхва.
	— Вече не съм дете. На трийсет и четири години съм. Имам момченце и съм се превърнала в майка на собствената ми майка. Повече нямам сили да понасям този закон на мълчанието, г-н Куртоа.
	Едмон избърсва джобното си ножче в хляба си, затваря го и го прибира в джоба.
	— Засега, най-важното е майка ти. Нейната сигурност… Не се пали. Всяко нещо с времето си.
	— Писна ми да чакам. Откога продължава всичко това… чудя се как не е умряла досега.
	— Значи не е трябвало да умира. Ще се оправи, обещавам ти.
	Той я поглежда със същия поглед като в бара, когато беше още малко момиче. Поглед, изпълнен с нежност и гняв едновременно, който й казва, не се страхувай, аз съм тук, довери ми се, всички мъже не са мръсници.
	Стела иска да му вярва. Само да…
	Поглежда часовника си.
	— Боже мой! Колко късно стана! Трябва да прибера Том и да го сложа да спи.
	— Сигурно Сюзон вече го е сторила — казва Едмон Куртоа.
	— Не! Трябва да вървя. Довиждане, г-н Куртоа, и благодаря.
	Той я хваща за ръката и я стиска.
	— Благодаря за всичко — добавя Стела.
	— Идвай при мен, когато пожелаеш. За теб винаги ще съм на разположение.
	— Знам.
	Жюли я изпраща до вратата.
	— До утре — казва Стела. — И благодаря…
	Жюли се засмива.
	— Винаги си добре дошла в този дом.
	Неочаквано Стела се притиска до нея и я прегръща. Повдига я с две ръце. Очилата на Жюли се замъгляват.
	— Благодаря ти, че си винаги до мен, приятелко.
	Смутена, Жюли не смее да я прегърне. Стои права и пристъпва от крак на крак.
	— Уших кукла от пачуърк за клуба по ръкоделие. Искаш ли да я видиш?
	Стела я пуска на земята и слага ръка на бравата на входната врата.
	— Друг път… А, щях да забравя! Имаш ли някаква книга да дадеш за майка ми? Писна ми да й препрочитам все една и съща история.
	— Какви книги харесва?
	— Нямам понятие. Книга с щастлив край, нещо вълнуващо. Вкъщи нямам голям избор. Не си падам много по книгите.
	Жюли повдига очилата си с един пръст, почесва се по главата и извиква:
	— Имам точно каквото ти трябва! Гениално е, чете се на един дъх и научаваш много неща, стой така, отивам да ти я донеса. Сигурна ли си, че не искаш да видиш куклата? А ти направи ли кукла?
	— Честно казано, сега нямам много време…
	Кръжокът по пачуърк организира благотворителна разпродажба на кукли в полза на ресторантите в Санс, които раздават храна на нуждаещите се. На Стела съвсем й беше излязло от ума.
	След кратко колебание тръгва след Жюли.
	Докато Жюли търси книгата, Стела разглежда парцалената кукла. Приятелката й е измайсторила дама в черно вечерно облекло, наметната със сребристо сако с релефни фигури, с дълга бяла коса, червени бузи и широка карминена усмивка. Стела забива пръст в корема й, тя се пречупва на две, без да престава да се усмихва. Маха си пръста и куклата се изправя.
	— Красива е — казва тя.
	— Разгледа ли отблизо сакото й? Доста се поизпотих с него!
	— Представям си.
	— Ами бялата коса! Нишка по нишка! Татко ми даде идеята за цвета на косата. Като коса на фея…
	— Чудесна е.
	Взема книгата от Жюли и я пъха в джоба си.
	— Не искаш ли да видиш заглавието? — пита Жюли, видимо разочарована.
	— Извинявай, уморена съм, искам само да се прибера и да си легна…
	Някакво странно усещане я обзема. Предчувствие за нещо наложително, което я пришпорва да се прибере бързо, без да се мотае. Не я сдържа на едно място. Иде й да хукне към камиона и да го подкара с бясна скорост към фермата.
	Обръща книгата и чете: „Малкият младеж“ от Жозефин Кортес.
	— Ще видиш, страхотна е — с възхищение заявява Жюли.
	— Във всеки случай красиво издание!
	Жюли се изчервява.
	— Жером ми я подари…
	— Виж ти! Значи му е останало нещичко от голямата печалба от лотарията!
	— За рождения ми ден. Била на много добро място в класациите.
	— Не ти ли е неприятно да ми я даваш?
	— Всъщност да — съгласява се Жюли и се изчервява още по-силно, — но ти ще я пазиш, нали? Нали няма да подвиваш ъгълчетата на страниците, за да си отбелязваш докъде си стигнала?
	Жорж и Сюзон гледат телевизия, когато чуват скърцането на градинската порта и шума от камиона на Стела по чакълестата алея. Сюзон грабва шала от окачалката на антрето и излиза.
	Стела скача от кабината и тръгва към нея с широка крачка.
	— Съжалявам за закъснението. На връщане от болницата се отбих у Жюли.
	— Как е майка ти?
	— Излапа компота, който й изпрати.
	— Така ли? Значи наистина се подобрява…
	— Да. Добре се грижат за нея.
	— Сложих Том да си легне — добавя Сюзон.
	— У вас ли?
	— Не, у вас. Не можеше да се държи на крака, толкова му се спеше. Пуснах кучетата в къщата.
	— Не искам да стои сам! — вика Стела.
	Сюзон отваря уста, за да й обясни, че не е сам, но се отказва.
	— Наглеждах го, не се безпокой.
	— Много добре знаеш какво се разбрахме! — повишава тон Стела изнервено. — Никога да не го оставяме без надзор. Наистина, Сюзон… Да не мога да разчитам дори и на теб!
	— Не се ядосвай, моето момиче. Тук той е в безопасност.
	— Той никога не е в безопасност! Кога най-после ще го разбереш? — крещи Стела, неспособна да се контролира. — Никога! Мамка му, не е сложно за разбиране!
	— Изморена си… върви да си лягаш. Оставих ти бульон на масата.
	— Притрябвал ми е твоят бульон!
	Сюзон се загъва плътно в шала и я поглежда, объркана. Сълзи напират в очите й. Стела я подминава, удря ядосано шапката си и поема забързана към къщата.
	— Проблем ли има?
	— Казах й, че Том е у тях и…
	— Не си й казала нищо друго, надявам се…
	— Не.
	Жорж поглежда сестра си със съмнение.
	— След като ти казвам, че нищо не съм й казала! — избухва Сюзон, оскърбена от държането на Стела.
	— Човек никога не може да бъде сигурен с вас, жените.
	— Остави ме на мира! Писна ми всички да ми крещят. Прибирай се да гледаш любимия си Мегре.
	— Знам го наизуст. Знам как ще свърши.
	— Тогава защо настояваше да го гледаме? Заради теб изпуснах „Луи вехтошаря“.
	— Ми добре, върви да го гледаш. Тъкмо ще хванеш края.
	— Не искам края, искам да гледам целия филм.
	Тя преглъща сълзите си и бързо тръгва към къщата.
	— Това не е живот — заявява, обръщайки се на прага. — Това не е живот, постоянно да си нащрек, да се страхуваш.
	Жорж прокарва ръка по лицето си, сяда на каменната пейка и вдига очи към небето. Те ли са виновни за това, че винаги трябва да се подчиняват? Имат ли избор? Никога не са могли да се противопоставят. А сега вече са стари. Двама старци, останали без капчица сили, с увиснали ръце, като празни ръкави на инвалид.
	Мъжът дойде и отведе Том.
	Не ги попита за мнението им…
	Колко време мина, откакто двамата живеят с драмите и мъките на семейство Бурашар? Колко време стана, откакто това семейство им трови живота? Изяде ги без остатък, точно така! Всичко им отне. Заради тях той не се ожени, Сюзон и тя остана сама. Постоянно бяха заети да слепват обитателите на замъка, разбити на хиляди парченца. Семейство Бурашар чупеше всичко и оставяше след себе си само отломки. И не се трогваха, смееха се, надсмиваха се на всичко. Всички бяха от един дол дренки, нямаше нито един, който поне малко да спазва приличие пред хората.
	Погледнати отвън, бяха красиви, притежаваха замък, имаха пари, високопоставени познати, скъпи автомобили, фини ръце с дълги пръсти, панталони с идеални ръбове. По-добре да си бях счупил крак или ръка, вместо да постъпя при тях да им прислужвам. Сякаш това не беше достатъчно, ами доведох тук и сестра си. Мислех си, че ще имаме лесен живот. Лесен живот, няма що! Старият Жюл, лека му пръст, не беше лош човек, но знаеше само да се изразява красиво и да си гледа кефа. Това му беше любимата дума. Кефя се, Жорж, кефя се. И ме тупаше по рамото, както потупват кучето за награда след успешен лов.
	Беше представител на старата аристокрация, която предпочита да умре, вместо да се промени, да умре, вместо да се приспособи към новия живот. Употребяваше думи, извадени от някакъв стар речник, нахвърляше ги без ред, разкрасяваше ги, раздуваше ги, излъскваше ги, но ако се опиташ да вникнеш в смисъла на тези дрънканици, кънтеше на кухо. Да мислиш е изморително, а Жюл дьо Бурашар държеше най-вече да си живее живота, без да се напъва.
	Ставаше рано, правеше три упражнения пред отворения прозорец на стаята си, бръснеше се, завързваше грижливо подбран ефирен шал около врата си, слизаше в трапезарията да си изпие чая, наведнъж гаврътваше първата чаша, хапваше препечена филийка с масло и конфитюр от боровинки, варено яйце, резен бекон. Слагаше си ловджийското яке, обуваше гумени ботуши, нарамваше една пушка, нахлупваше филцовата си шапка и се провикваше колкото му глас държи, отивам на лов.
	Стигаше до курника, стреляше във въздуха няколко пъти, колкото да уплаши кокошките, прихваше развеселен от разхвърчалата се перушина и слама, проверяваше дали има снесени яйца, прибираше ги и се връщаше в господарския дом с обичайното изтъркано твърдение, колко силно мрази селото. Но аз мразя също толкова силно и града, драги ми Жорж, къде да се преместя да живея в такъв случай? А? Можете ли да ми кажете? Вие сте щастлив човек! Вие сте от онези простодушни хорица, които се чувстват щастливи, където и да ги сложиш. Липсата на мисъл е опиумът на народа. Ех, как ви завиждам само… Запалихте ли камината?
	Отиваше да се настани в салона с кучетата по петите, помолваше за втора чаша чай и потъваше в четене на колонката със светски клюки във „Фигаро“, която коментираше, докато чакаше да стане време за обяд. Смееше се гръмогласно, произнасяйки сричка по сричка: това е направо у-ди-ви-тел-но! Сме-хо-твор-но! Буквално комично, ще се пръсна от смях, невероятно! Ако беше раздразнен или изнервен, ругаеше: бесен съм, гневен съм, яростен съм, ще избухна.
	Винаги едно и също. Наближеше ли обед, Сюзон отнасяше таблата с чая, слагаше още цепеници в камината. Той оставяше вестника и разпитваше за новините в градчето. Кой с кого спи? Коя от кого е забременяла? Ами онази малката сладка Силвиан все още ли не е омъжена? Бих й казал една-две думи на тази маймунка! А Фернанд? От кого е детето? Така и не се разбра ли? Сигурно е някой от сезонните работници. Добре, че е успяла да го хване, защото не се редят на опашка за нея! Трябва да го е прилъгала някоя нощ, когато бедният човечец е бил готов на всичко, само и само да си намери някоя да му бутне.
	Сюзон мълчеше, пламнала от смущение.
	— Драга ми Сюзон, вие няма да се оставите да ви надуят корема по този начин. Не сте достатъчно привлекателна, за да си дават труда да ви се подмилкват. Косата ви влиза в очите, толкова сте нискочела. Имате вид на недооблизано биче. Можете да спите спокойно, никой няма да дойде да ви опипва…
	Сюзон отдавна трябваше да се е върнала в кухнята и да приготвя обеда, но стоеше мирно като войник.
	Той правеше малка пауза, кръстосваше и прекръстосваше крака, потупваше по главата някое от кучетата и продължаваше:
	— Понятие си нямам откъде да ви подхвана, ако случайно ми хрумне подобна мисъл… Виждал съм ви единствено да превивате гръб, виждал съм и ръцете ви, когато сервирате на масата. За мен представлявате само някакво туловище и две ръце. Не е ли страхотно за-бав-но? Аз говоря на едно туловище! Туловище, което на всичко отгоре гласува! Вашият глас е равностоен на моя, не ви ли се струва глу-па-во? Няма вече благоприличие в наши дни. Няма вече йерархия. Французите искат равенство, само равенство. „Хората се раждат равни и още на следващия ден престават да бъдат равни.“ Не съм го казал аз, казал го е един човек на име Жюл Ренар. Бих могъл и аз да го кажа, ако се бях родил преди него. Още един, който неучтиво ме е изпреварил. Погледнете ме. Аз, Жюл дьо Бурашар, съм роден за артист. Навремето написах няколко нелоши кратки пиески, които така и не видяха бял свят. Не, пуснаха ги един път в някакво местно списание и бях отличен с поощрителна награда. Не първа, не втора награда, а поощрителна! Никога повече не повторих, не желаех да бъда у-ни-жа-ван от жури, купено с пачки пари, с обещание за безпаметен гуляй или със закръгления задник на някое момиче. Работата е там, че съм наясно с тези нагласени церемонии. По дяволите гения, да живеят договорките… Оттеглих се. С достойнство. Отдадох се на изкуството на безделието, на несполуката. Да се провалиш във всичко е също изкуство. Аз го практикувах усърдно и се влюбих в моя провал. Това не е ли у-ди-ви-тел-но?
	— О, господине, не говорете така. Сам се обиждате.
	— Всичко край мен отива на провала, замъкът ми се руши, разпродавам земите, горите, фермите, но, скъпа Сюзон, аз обичам този провал, харесва ми да е пълен, славен, блестящ като слънцето над Наполеон при Аустерлиц. Нрави ми се мисълта да понасям този провал хладнокръвно, без да проливам сълзи. Без да го драматизирам. Ненавиждам хората, които излагат на показ мъката си, за да си придават важност. Аз провалих живота си и какво от това? Живея с приятното чувство на съмнение, че може би, ако бях пожелал, щях да съм успял.
	Все една и съща тирада, без съществени промени. Най-важното беше да не го прекъсва.
	— И ето ме сега! Затънал в тази къща с вашето туловище като единствена гледка. На теория би трябвало да се срамувам, но на практика се чувствам в естествената си среда, като риба във вода. На теория разбирам мизерното ви съществуване, изпълнено с лот, болка, обезличаване, на практика не бих издържал на вашето място и половин минута…
	Сюзон продължаваше да стои чинно, без да е сигурна, че разбира докрай приказките му. Аз подслушвах зад вратата, готов да се намеся, ако му скимнеше да се държи непристойно с нея. Чувствах се отговорен. Бяха я наели да върти кухнята, а се оказа момиче за всичко, длъжна да слуша дрънканиците на един некадърник. А и аз се оказах в същото положение.
	Жюл дьо Бурашар продължаваше:
	— Искате ли един реторичен пример, драга ми Сюзон? Ето, да вземем жена ми…
	Красиво растение от Севера, тя се рее над земята и не принадлежи на нищо и на никого. На мен ми допадна този вакуум, тази мимолетност. Ева ефимерната, комично, не намирате ли? Толкова бях заслепен, че й дадох името си, герба, родословието си. Тя беше висока, слаба, светла, сякаш постоянно потънала в сън. Наричах я моята Спяща красавица. От какво се интересува? Понятие нямам. Понякога дори се питам дали не е глупава.
	На това място Сюзон свеждаше очи. Тя питаеше нежност към Ева дьо Бурашар. Не пропускаше да метне шал на раменете й, когато тя ставаше от сън, мажеше с масло филийките й, четкаше косата й, слагаше й малко парфюм на китките. Можеше да обхване талията й с две ръце.
	— Така че… изключено е да гледаме на живота по един и същи начин. В това се състои проблемът на повечето хора, ние ги възприемаме от нашата, а не от тяхната гледна точка. Трагична грешка. От друга страна, какви невероятни усилия са нужни, за да се поставим на мястото на другия!
	— Господине, ако желаете обедът да стане готов навреме…
	— Да се върнем на жена ми… Какво харесвам у нея? Ароматът на парфюма й, гъвкавия силует, това, че не заема много място, че не е досадна. Харесва ми лакът й за нокти. Нейната изисканост. По-добре да не повдигаме капака, но тя умее да създава подобно усещане. Хвърля прах в очите, както се изразяват простаците. Само не ме питайте какво има в главата. На теория я разбирам, но на практика — не. Тя заминава, връща се, понякога отсъства от дома месец или година. Какви ги върши през това време? Тайна. Дари ме със син, единственото нещо, в което успяхме. Поне за него съм сигурен, че е от мен.
	Докато Андре беше още жив, бе прехвърлил върху него всичките си очаквания за благородни наследници. Прощаваше му всички капризи, затваряше очи за неговата разпасаност. Смъртта на Андре го смаза, но не промени и на йота поведението му.
	— Андре… той беше моята надежда, моята светлина. Бях влюбен в сина си. Шокирах ли ви? Той имаше всичко и животът си го взе обратно. Как искате да имам желание да живея след такова ужасно изпитание?
	На това място на тирадата Сюзон се осмеляваше да направи плаха забележка:
	— Но нали ви остана Леони.
	— Дъщеря ми? Най-красивото нещо в нея са очите й. Същите като на майка й. Удавени в синевата на фиордите. Иначе е плоска като дъска. Дали е моя дъщеря наистина? Не знам. Честно казано, тази загадка й придава определено очарование. Зачеването й си остана тайна за мен. Иначе е по-скоро прозрачна, не намирате ли?
	Той виждаше толкова рядко Леони, че забравяше да я чака за обяд. Избутваше чинията, чашата, приборите й в края на масата. Тя търсеше мястото си с поглед. Той прихваше да се смее, забравихме те! — подмяташе. Забавно, нали? Понякога двамата с Андре се заяждаха с нея. Задаваха й някакъв въпрос: „Я ми кажи, малката, питаше бащата, за коя страна казваме, че е покривът на света? Андре, ти знаеш, затова си мълчи!“. Леони забиваше нос в чинията, измърморваше, не знам. Бащата и синът се смееха и отсичаха, затова жените никога няма да са равни на мъжете, защото имат малко мозъче! Забавляваха се да й задават и други въпроси, тя се свиваше на стола си, не смееше да се докосне до чинията. Сюзон я отнасяше в кухнята да я притопли. Леони прекарваше повече време с нас в сервизните помещения.


	Една година след смъртта на Андре, Леони каза на баща си, че Рей й е направил предложение за женитба. Този ден тя приличаше на войниче, което заминава за фронта. Погледна баща си право в очите и заяви, той ме обича, аз го обичам, ще бъда щастлива с него. Жюл дьо Бурашар прихна да се смее и се провикна: „Този извънбрачен мелез!“, след което престорено потъна в размисъл и отговори, че на теория не може да се получи, понеже момчето е селянче, но на практика тя е свободна да прави каквото пожелае, това е нейният живот, всеки си има съдба и той няма да се опитва да я разубеждава. Нашият земен път напомня на галерия, прокопана от къртица. Ние се придвижваме от една дупка към друга, слепи и глухи. Всеки си избира своята галерия.
	След това изказване той напълно изгуби интерес към темата. Синът му беше мъртъв, жена му го бе напуснала, повече ни се чу, ни се видя, дъщеря му се готвеше да сключи неравен брак, така върви светът!
	Леони не проумяваше дългите речи на баща си. Наблюдаваше го, озадачена, също както някога бе наблюдавала брат си. Израсна на самотек, благодарение на грижите на моята добродушна Сюзон, която й четеше приказки, сетне сладникави романи, които винаги имаха хубав край.
	— Красиво е, Нани, красиво е като мечта — заявяваше тя, облакътена на масата, подпряла глава на ръката си.
	— Така е, моето момиченце, ти също ще изживееш тази мечта някой ден. Всеки има своя мечта, която го чака някъде.
	— О, да! — отговаряше Леони. — Той ще е красив, смел и никога няма да ми се кара.
	Тя не отделяше очи от майка си и баща си и се свиваше, когато повишаваха тон.
	Една вечер, трябва да е била към дванайсетгодишна, добре си спомням въпросната вечер, защото на другия ден Ева дьо Бурашар си тръгна, за да не се върне никога вече, та онази вечер имаше празник в замъка, на който бяха поканени всички благородници от околността.
	Жените носеха широки копринени блузи, които разкриваха раменете им, пушеха дълги цигари. Мъжете бяха във фракове. Жюл и Ева дьо Бурашар посрещаха гостите, изправени в подножието на стълбището към големия салон, и си говореха през зъби, без да престават да се усмихват. Той, изпъчен в черния си фрак, гледаше в пространството пред себе си, а в усмивката му припламваше злобно пламъче. Но да, Ева, обичам ви, просто ви обичам пестеливо, това е.
	Седнала под палмата на първото стъпало, Леони чу думите на баща си. И сякаш се задави с рибена кост. По-късно се питаше дали това означава, че я обича, понеже имат общи пари? Че ще им струва скъпо да се разведат? Или че я обича, спестявайки пари, както се слагат пари в касичка, която не бива да се чупи? Тя си представяше как баща й пресмята, старае се да не прави големи разходи, виждаше го като някакъв дребен счетоводител, който си казва, днес петдесет стотинки за любов, утре четирийсет, не бива да надхвърлям цената на франзелата. Тази мисъл я караше да се страхува. Страхът се бе загнездил като черна хлебарка в гърлото й и толкова дълго престоя там, че тя започна да говори с пресипнал глас, все едно неуспешно се опитваше да преглътне, или сякаш търкаляше в устата си кокалчета.
	На сутринта след празника майка й замина. Оставила бе някаква бележка на английски на масичката в антрето.
	Този път бе заминала завинаги.
	Откъде знам всичко това? Леони разказала на Сюзон, която няма тайни от мен.


>
	— Прибирай се, Жорж, късно е вече, ще се простудиш.
	— Остави ме, размишлявам.
	— Поне си наметни нещо — настоява Сюзон и му подава одеяло.
	Влиза си, мърморейки, че размишляването нищо няма да промени. Стореното е сторено.
	Жорж се загръща плътно. Сестра му е права, студено е. Сюзон много често е права.
	Все повтаряше на Леони, не се тревожи, момиченцето ми, мъжете не са като нас, там е цялата работа. Ние трупаме много в сърцата си, като в голям килер, а при тях е различно, за тях сърцето не е най-важно. По-добре яж, та да преглътнеш костта, дето ти е заседнала в гърлото!
	Сюзон недоумяваше защо Леони вече не се докосва до нейните плодови сладкиши, до крем карамела й, защо не вкусва от заешкото с гъби и вино, от задушените моркови с лук.
	Истината е, че Леони се съмняваше. Започна да се съмнява във всичко. Няма нищо по-страшно от съмнението, то бавно те вкарва в гроба.
	За свое успокоение изброяваше нещата, в които беше сигурна. Съставяше си списъци и ми ги показваше: Сюзон, дърветата в гората, кучетата, кокошките, уханието на паркетин, запалената печка в кухнята, обелките от ряпа и картофи, които навиваше на пръстите си, необраните лешници, катеричката Алфред, която бе успяла да опитоми.
	Нямаше си приятелка. Не се виждаше с никого. Растеше между парка, кухнята и гората. Намираше убежище в мечтите. Запалваше се по непознато момче, с което се бе разминала на улицата. Превръщаше го в своя Принц от приказките, нежен, мил, красив, невероятно красив. Вечер заспиваше, мислейки за него. Иначе ходеше на училище, вземаше си изпитите, по думите на преподавателите трябвало да продължи образованието си.
	На осемнайсет години се записа да следва право.
	Този ден е останал в спомените ми като щастлив ден. Закарах я до университета да се запише в първи курс. Едно момче подсвирна, като я зърна, и Леони се стресна. Обърна се към мен и аз я подканих, хайде, върви, не се бави. По радиото свиреха _All you need is love_ и аз усилих звука да й дам смелост. Тя се върна горда, щастлива, сама попълних документите, представяш ли си, връчиха ми списъка с кредити. Нещо като несъбираемите пари ли, пошегувах се аз. Отидохме да изпием по един сок от нар и аз пуснах няколко монети в джубокса.
	Две години по-късно откриха Андре мъртъв във ваната. Заспал е, заяви категорично Жюл дьо Бурашар. Как ли пък не! Бил е дрогиран, твърдяха жителите на Сен-Шалан. Помислил е, че си мие краката, и там си е останал!
	Пада му се, прошепна Рей Валенти вместо надгробно слово и напусна гробищата, следван от компанията си.
	Реймон, извънбрачният син на Фернанд, изкупителната жертва на Андре дьо Бурашар, се беше превърнал в Рей Валенти, черноок здравеняк с черна коса, която носеше дълга до раменете, дангалак, висок метър и осемдесет и осем, с джинси, кожено яке и черни очила. В деня на погребението караше мотора си, бе изправил гръб, опънал крака и гледаше отвисоко жителите на Сен-Шалан. От погребалната процесия изпадна един венец. Издал напред брадичка, Рей безмълвно го посочи на Тюрке, който се засили и го ритна. Венецът се изтъркаля и се озова в канавката. Рей и компания се изкикотиха гръмогласно.
	— Амин! — извика Рей и присмехулно се прекръсти.
	Малкият Реймон, бебето, което Фернанд разнасяше в една кошница навсякъде със себе си, когато идваше да работи в замъка, бе пораснал. Малкият Реймон, когото Андре тормозеше, бе станал мъж и си отмъщаваше.
	Искаше всички в Сен-Шалан да видят, че времето, когато е бил играчка в ръцете на Андре, вече е минало. Окончателно.
	Беше една педя от земята, когато Андре му заповядваше да му изува ботушите. Дай си дупето, ревеше той от прага и го натискаше с всички сили, докато си измъкне крака от ботуша, а хлапето изхвърчаше чак в съседната стая и се претъркулваше под оглушителния му кикот. Когато Жюл дьо Бурашар ремонтираше някоя ферма, Андре предлагаше майката и детето да отидат да „изтрият мазилката“. Обясняваше, че навремето така разбирали дали стените са изсъхнали — пускали прислугата да живее в къщата и докато по дрехите им имало следи от мазилката, господарите не се нанасяли в новия си дом.
	— Нали за това е прислугата, да служи за всичко! — заключаваше той.
	Очите на Фернанд мятаха мълнии, Реймон стискаше зъби, но двамата грабваха вързопчетата си и поемаха към фермата. За три месеца, за шест месеца, както дойдеше.
	Андре викаше Реймон и го напръскваше с прах против мравки пред приятелите си от Париж. Напръскваше го, без да пропусне нито едно място: по косата, в очите, в устата, в панталона, след което го ритваше отзад и го отпращаше в кухнята при майка му. Гостите се превиваха от смях, като го гледаха как бяга, плюе и изтърсва с две ръце панталона си.
	Въображението на Андре се развихряше безумно и жестоко, когато искаше да унижи майката и сина. Заповядваше да им донесат останките от артишока, за да изсмучат листата докрай, и настояваше да му благодарят за късмета! Щото артишокът е толкова изискано ястие! Баща му се кискаше: стра-хот-но!
	Андре караше Реймон да застава на четири крака и стъпваше отгоре му, за да стигне някоя книга в библиотеката. С пет години по-голям от Реймон, той се отпускаше с цялата си тежест на гърба му и дърдореше с поучителен тон. Четеше на глас избрани наслуки фрази: „Болката прави рака по-вкусен“, забивайки токовете на обувките си в плътта на момчето. Реймон Валенти понасяше всичко, без да гъкне. Лицето му окаменяваше, кръвта бучеше в ушите му, той се извиваше като лък, стиснал зъби, стягаше коремните си мускули, за да не се сецне в кръста.
	Андре, висок, блед, слаб, толкова рус, че сякаш виждаш да плува във въздуха воалът на призрак, се сравняваше с Реймон, който с всяка изминала година ставаше все по-изправен, по-твърд, по-трудолюбив. Подиграваше се с името му. Реймон! Вони на кравешко лайно. Още по-лошо! На неуспех, на поражение, също както достойният му модел, вечният втори, колоездачът Реймон Пулидор. Давай, Реймон, още малко усилие и ще финишираш втори! Излъскай ми патъците, Реймон, и стой с наведени очи пред мен, _capisci_? Сигурно говориш италиански, а? Като баща ти. Нали знаеш, оня тип, дето след един нощен запой надул корема на майка ти и духнал.
	Когато стана на петнайсет, Реймон се подложи на операция на тестисите, рутинна медицинска намеса при мнозина юноши. Андре научи за нея и се развилия. „Реймон малката пишка“, „Реймон сухия ташак“, „Клюмналия Реймон“. Реймон ще гледа бебета през крив макарон! За празна торбичка няма пичка!
	Зървайки го из градчето, му крещеше: „Ей, ти, Сух ташак, бързо ела тука!“. Стана му прякор, месарят, хлебарят се изпускаха понякога. Един ден в прогимназията един учител го извика на дъската и му кресна: „Я да видим, Сух ташак, какво си разбрал“. Целият клас се разкикоти. Реймон Валенти напусна класната стая. На другия ден не се появи. Нито на следващия. Това се случи точно след дипломирането.


	Реймон все още беше много малък, за да хвърли един як пердах на Андре. При всяка негова обида изпадаше в ярост и налиташе срещу младежа. Двамата се биеха, докато Андре надвие и го хвърли на земята, като го държи за дъното на шортите и се дере: „Марш оттук, гнидо, нищожество, нещастник недоправен!“.
	Реймон се изправяше на крака и бързо се озоваваше на някое дърво. Катереше се като катеричка и с опасност за живота започваше да пикае, стараейки се да уцели Андре. Или се люлееше на клоните и надаваше маймунски крясъци.
	— Точно така — викаше Андре, — прави се на маймуна. Много ти прилича.
	Фернанд заставаше на прага на кухнята, избърсваше мазните си ръце в престилката и се провикваше:
	— Ще ми утрепете детето!
	— Няма страшно, Фернанд — отвръщаше Андре, — малките копелета са издръжливи.
	Тогава тя на свой ред се разкряскваше:
	— Хайде, давай, синко! Покачи се още по-високо! Покажи му, че ти си по-силният!
	И Реймон се изстрелваше към самия връх.
	Фернанд хвърляше поглед на побесняла вещица към Андре, притваряше очи и процеждаше през зъби:
	— Проклети да сте, всички Бурашар овци! Проклети, разорени, окървавени! Нещастие да ви сполети, кръв да се лее, камък върху камък да не остане от вашия замък, очите си да изплачете!
	Андре поглеждаше към майката, готова да изгуби работата си, но да защити детето си, и душата му се гърчеше в безсилна злоба.
	Леони наблюдаваше със свито сърце жестоките постъпки на брат си. Тя скришом хвърляше погледи на Реймон, който не й обръщаше внимание, но не дръзваше да се намеси, понеже обожаваше брат си.
	Реймон и Леони бяха връстници и бяха посещавали същото училище, после Реймон бе постъпил да чиракува при месаря. За кратко. Колкото да се научи да върти ножа. По-късно реши да става счетоводител и се записа на задочен курс, но не взе нито един изпит с обяснението, че истинското му призвание не били числата, а нещо, свързано с хората. „Добре, но какво?“, питаше майка му, която, за да плати курса, ходеше да чисти на все повече къщи. „Искам да стана герой, мамо, да стана мъж, който спасява света, който е уважаван от всички. Имай ми доверие, ще намеря своя път и тогава двамата с теб ще ги приковем на позорния стълб.“
	Фернанд Валенти вярваше безрезервно на сина си.
	Трябваше да мине време, докато Реймон намери начин да се справи с Андре. Той се движеше в компанията на четирима приятели. Малкият Едмон Куртоа, закръглен и непохватен, с очила на носа и таке на главата, тесен панталон и шал около врата, с когото не се разделяше, беше интелектуалецът на групата. Четеше книги, беше първенецът на класа, сееше мъдрости, които приятелите му не разбираха, но които определено го издигаха в очите им. „Когато не се обичаш, изпитваш нужда да парадираш.“ „Андре изпитва страхотна ненавист към себе си, затова я проецира върху околните.“ „За да не тормози себе си, той тормози ближните си.“ Реймон захласнато слушаше Едмон, който пък се възхищаваше от красотата и физическата издръжливост на приятеля си. Двамата се побратимиха, станаха кръвни братя. Твоето е мое и моето ти принадлежи. Останалите от групата бяха Тюрке, Жерсон и Жерар Лансени, който се готвеше да поеме кафенето на баща си и да пусне Рей Валенти в задната стая, където той да обмисля на спокойствие подлите си удари.
	Тюрке беше рижав и толкова бял, че изгаряше на най-слабото слънце. Прякорът му беше Рака. Дълъг и отпуснат, той имаше много лоша стойка и на осемнайсет години беше вече почти гърбав. Бе дясната ръка на Рей Валенти, довереният му човек за най-мръсните задачи. Нищо не можеше да го отврати, нито да го уплаши. Жерсон мислеше само за момичета, за коли, за флипери и за пиячката, с която се наливаше тайно, зад бара. Можеше с една ръка да удуши кокошка и със зъби да тегли мотоциклет. Стана автомонтьор. Младежите бяха като петте пръста на ръката. Превърнаха се в организирана банда.
	Всичко това ми беше известно. Жителите на цял Сен-Шалан го знаеха, но си траеха. Отначало поразени от наглостта на семейство Бурашар, а по-късно от тази на Реймон Валенти. Смениха господарите, без дори да забележат.


	Реймон беше този, благодарение на когото Андре окончателно се пристрасти към дрогата.
	Зърна го една вечер през един прозорец на замъка, надвесен над някакъв бял прах, съсредоточен върху непознат за него ритуал.
	Едмон Куртоа заяви безапелационно:
	— Дрогира се, много ясно!
	— Разбира се, че се дрогира, много добре знам, само исках да се убедя! — тросна се Реймон, обиден, че са го уличили в очебийно незнание.
	И въвлече в играта Тюрке, който се превърна в основен доставчик на младия Бурашар.
	— Увеличаваш дозите, за да го зарибиш, след което смесваш дрогата с разни боклуци и така, докато ни падне в ръцете.
	— А с какво ще купувам стоката? И откъде ще се снабдявам? — попита уплашено Тюрке.
	— Аз съм насреща, не се панирай. Кой е шефът?
	Това беше първото му престъпление.
	Научих го от един приятел, който работеше в болницата и се бяха разбрали с Реймон.
	Как успяваше да намира толкова дрога, така и не разбрах, но резултатът беше налице. Андре ставаше все по-зависим от Тюрке, който му продаваше дозите все по-скъпо.
	Един ден, спомням си много ясно, Реймон влезе в двора на замъка, където Андре се беше отпуснал в един шезлонг и излагаше на слънце бялото си като креда лице, доближи се до него, хвана с две ръце пениса си, насочи го към младежа, издаде напред таза си, имитирайки сексуален акт, и подметна: „Преебан си, старче, жестоко си преебан!“. Разсмя се гръмогласно и побягна.
	Това момче беше истински дявол.
	Всъщност дяволът беше навсякъде, не само в дома на Валенти, а и в замъка на семейство Бурашар.
	Фаталност някаква, проклятие, което се предаваше от поколение на поколение. Жестока закономерност, по силата на която едни и същи злочестини непрекъснато се повтаряха.
	Единствената свястна постъпка на Жюл дьо Бурашар бе да ни подари тази ферма, преди да умре. Отлична ферма с четири хектара земя, езеро и стопански постройки в добро състояние. Той има дори добрината да ни заеме достатъчно средства, за да платим данък наследство. „Искам да бъдете обезпечени, ти и Сюзон. Вие бяхте единствената ми компания. Бих могъл дори да кажа единствените ми приятели…“. Беше го написал в завещанието си. Когато научих, сърцето ми не издържа и се наложи да полегна на дивана на нотариуса. Сюзон се разплака. Плачеше и не преставаше да повтаря на нотариуса: „На нас ли, сигурен ли сте?“. Убедена беше, че е станала грешка. Днес често сяда в кухнята, гледа пода, излъскан като огледало, и повтаря: „Въпреки всичко добър човек беше Жюл, не мога да си изкривя душата. Ако не беше той, щяхме да сме в старчески дом“.
	Рей Валенти вече беше женен за Леони, когато старият Бурашар умря. Той се развика, че било кражба, но бе написано черно на бяло, всичко беше по закона. Рей така и не се примири, редовно ме заплашва да ми отнеме стопанството. Трийсет години, откакто го няма на тоя свят Бурашар! Твърди, че бил дупе и гащи с новия нотариус, щял да оспори завещанието, все още било възможно.
	И досега понякога получавам писмо от нотариуса, иска да му изпратя фотокопие от някой стар документ, за да съберял всичко и да отворел преписка. Тогава си вземам двойна доза капки за сърцето.
	Така е, семейство Бурашар ни донесоха само беди.
	Един ден, беше преди десетина, не, дванайсетина години, дойде да ни посети Едмон Куртоа. Попита дали мога да приютя Стела. Само докато си намери жилище.
	— Имате една постройка в добро състояние, която стои неизползвана. Ще ви дам пари, ремонтирайте я и й позволете да се нанесе…
	Не казах нито да, нито не.
	— Ще ми направите услуга — настоя Куртоа, — и на нея също.
	Погледнах право в очите този мъж, който не се страхуваше от Рей Валенти.
	— Той няма да ви пипне с пръст. Нито вас, нито сестра ви. Гарантирам ви.
	— Откъде сте толкова сигурен? — попитах го.
	— Имате думата ми.
	— Но той постоянно заплашва да ми вземе къщата.
	— Не може да го стори. Всичко е отдавна приключено.
	— Той не смята така.
	— Само така си говори, за да ви държи в напрежение.
	— Ами… ако си представим, че успее да го направи?
	— Ами ако си представим, че аз съм по-силен от него?
	Като каза това, лицето му придоби каменно изражение. Превърна се в къс от ледена ненавист и аз му повярвах.
	Ремонтирах пристройката и Стела дойде да живее при нас.
	— При едно условие — казах й. — Не искам никога да чувам за баща ти, за майка ти, за улица „Епервие“ №42. До гуша ми е дошло от семейните ви драми.
	Стела отметна един рус кичур, пъхна дълбоко ръце в джобовете си, сви рамене и ми отговори, че така или иначе, никога не отваряла дума за това, научила се била да си държи устата затворена.
	Засрамих се.
	Оттогава живее при нас.
	Показах й входа на тайното подземие, скрит в треволяка в подножието на склона. Коридор, дълъг километър и половина, който тръгва от фермата и излиза на повърхността насред една ливада. Беше от времето на революцията, когато роялистите бягали, за да спасят задниците и главите си! Идвали да се крият във фермата, въобразявайки си, че няма да ги намерят. Сводовете са здрави. Е, има плъхове и полски мишки, и прилепи, но те не са страшни. Ще можеш да идваш и да си отиваш незабелязано.
	Като по-малка се криеше при нас, когато нещата не вървяха. Промъкваше се в къщата като изгладняло коте. Хапваше останалата супа, гризваше някое сухо парченце хляб, свиваше се на кълбо на канапето срещу телевизора, гледаше някой филм и поемаше обратно с колелото в нощния мрак.
	— Престани да се надуваш! — казвах аз и пъхах в джоба на пухенката й няколко медени бонбона.
	За мен тя беше като собствена дъщеря.
	Усмихваше ми се с такава тъга, че предпочитах изобщо да не го прави. Затова, когато онази вечер се появи мъжът в кухнята и заяви, че ще отведе Том, аз не помръднах. Том го последва, а след това Стела крещя толкова яростно, че Сюзон се разплака.
	Още една драма.


	Жорж поглежда небето и си задава въпроса защо животът се повтаря, защо ви сервира все едно и също. За да разберете най-накрая какъв е проблемът и да го разрешите веднъж завинаги?
	Но за да го разрешите, е нужно да разполагате с необходимите средства. Нужно е да сте достатъчно силен, хитър и знаещ.
	Жорж напусна училище на четиринайсет години. Никога не е чел истински книги. Не вярва в бог. Никога не е говорил със свещеник. Познава дърветата, растенията, животните, зеленчуците, плодовете, дъждоносния западен вятър. Знае как да окастри дърво, как да прогони червеите от прасковите и смокините, като окачи по клоните им торбички, пълни с натрошени яйчени черупки. Знае също, че салатките, зелето, керевизът и магданозът трябва да се засеят на млада луна. Такива неща. Колкото до мъжете и жените, виж, по този въпрос не е много наясно.
	Поглежда небето още веднъж, сякаш там горе ще открие отговора, вдига рамене, казва си, че е бъзльо, прокарва длани по дъното на панталона си и се прибира вкъщи.


>
	Стела влиза в кухнята и се спъва в Подлизурко, който лежи на плочките. На устните й цъфва усмивка. След като спи пред вратата, значи Том е в безопасност.
	— Какво правиш тук, малкият? Къде са другите?
	Подлизурко се надига, олюлявайки се. Изтръсква се. Повдига се на задните лапи и протяга муцуна за милувка. Стела чувства ноктите му през панталона си, гали го по главата, разтрива ушите му, целува го по муцуната, чеше го под брадичката. Той е непоправимо сантиментален и ще я остави на мира едва след като получи полагаемите му се милувки и любовни обяснения.
	— Ти си красавец, ти си най-красивото куче на света, любимото ми мъниче. А Том къде е, спи ли? Том в стаята си ли е?
	Папагалът Ектор ситни из кафеза, хапе пръчките в очакване на обичайния залък хляб с масло или фъстък.
	— След малко, красавецо, след малко…
	И той също е спокоен, значи всичко е наред. Напразно се е тревожила.
	Стела оставя чантата си, маха шапката, тръска глава да бухне косата й, изритва грубите си обувки, навива ръкавите на пуловера и се втурва към стълбите.
	Здравеняк и Помияр са на пост пред открехнатата врата. Двамата вдигат глава едновременно, чувайки стъпките й, застават нащрек, но тревогата се оказва фалшива. Обуздават желанието си да се нахвърлят отгоре й и изразяват обичта си с достойнството на истински английски иконом.
	— О, малките ми! — възкликва тя. — Стоите на пост? Страхотни сте сладури.
	Изважда бисквитки от джоба. За разлика от Подлизурко, който си пада по ласките и нежния шепот, доказателство за това, че е предпочитаният, Здравеняк и Помияр предпочитат бисквитките.
	Том спи, щастливо усмихнат. Сигурно сънува нещо приятно. Бретонът му е отметнат, сякаш ангелче го е погалило по челото.
	Тя се отпуска до него и шумно въздиша. Има чувството, че ще избухне, прекалено много противоречиви емоции се борят в душата й: успокоена да види безметежно спящия Том, притеснена за майка си, сама в болницата.
	Плъзга ръка под рамото на Том и го привлича към себе си. Люлее го, потънала в мислите си, и топлото тяло на момчето й действа успокоително. Непременно трябва да спася мама, да намеря изход от положението. Едмон Куртоа ще ми помогне, усещам го, тази увереност я бе обзела по време на разговора на масата. Том се раздвижва в съня си, протяга ръка и я удря право в лицето. Тя грабва ръката му и я покрива с целувки. Държах се отвратително със Сюзон. Тази ярост в мен, която избухва като снаряд… Първо хапя, после мисля.
	Освобождава ръката си, напипва телефона и тихо говори.
	— Сюзон, будна ли си?
	— Уплаши ме, момичето ми, стряскам се, когато телефонът звъни нощем.
	— Искам да ти се извиня…
	— Недей, Стела, не трябва. Ти си кълбо от нерви. Всички тук сме кълбо от нерви.
	— Това не е оправдание.
	— Хайде, стига, момичето ми, или пак ще се разплача…
	— Ще целунеш Жорж, нали?
	— Той си легна.
	— До утре.
	— Аз ще се погрижа за животните, да можеш да поспиш по-дълго…
	— Благодаря ти, Нани…
	Стела отново поглежда сина си. Навежда се и го целува по челото, по носа, нареждайки: „Спи, бебенце, мама е тук, тя те обича и те пази, татко е тук и той те пази…“, когато изведнъж усеща, че някой стои на прага на стаята.
	Замръзва, уплашена, гърлото й е свито, от устата й не излиза никакъв звук.
	Той се е облегнал на касата на вратата и я наблюдава, неподвижен. Висок, слаб и мускулест, косата му с цвят на мед е сресана назад, сивоок, с тънък, прав нос, с тридневна брада и усмивка на тънките устни, която прорязва лицето му като белег. Има напрегнатия поглед на човек, стигнал до ръба на живота.
	— Адриан!
	Тя се хвърля към него.
	— Кога пристигна?
	— Тази вечер… Отидох да взема Том от Жорж и Сюзон.
	— Те нищо не ми казаха!
	— Забраних им да си отварят устата. Направих се на страшен. Исках да те изненадам.
	Той я прегръща, ръцете му я галят.
	— О! — простенва тя и се опитва да докосне мускулите му под пластовете дрехи.
	Отпуска се в обятията му, нежна и гъвкава, но внезапно се сепва, отдръпва се и започва да обсипва гърдите му с удари.
	— Толкова се изплаших, защо не ме предупреди, защо не ми каза?
	Той хваща ръцете й, долепва ги до кръста си, сякаш двамата ей сега ще затанцуват, притиска я до себе си и тихо й прошепва:
	— Тук съм, принцесо, ще остана цялата нощ.
	— Уморих се, Адриан, ако знаеше само…
	— Тук съм. Винаги.
	— Не. Аз съм сама. Винаги.
	Той я грабва, изнася я от стаята на сина им и я полага на тяхното легло.
	— Ще намерим някаква решение. Винаги сме успявали да намерим решение.
	— Имаме само една нощ и после ти ще си тръгнеш.
	— Имай ми доверие. На кой друг можеш да се довериш?
	— Не знам. Вече нищо не знам.
	И не иска нищо да знае.
	Затваря очи и се оставя в ръцете му.


	Жюли си е легнала.
	Госпожа Куртоа все още не се е прибрала.
	Става единайсет и кукувицата на швейцарския часовник в кухнята изкуква единайсет пъти.
	Едмон Куртоа се е оттеглил в ателието си. Обзавел е една стая до кабинета си и в нея поправя стари часовници. В момента реставрира джобен сребърен „Зенит“ с готически, черни цифри. Откри го при вехтошар. Вероятно е изработен някъде около 1850 година. Дълго го оглежда, въртя го между пръстите си, опитвайки се да разбере какъв е проблемът. Представи си как първият му притежател го предава на сина си, преди да напусне този свят, и така от поколение на поколение, докато стигне до вехтошаря, който искаше петдесет евро за цялата каса стари часовници. Едмон купи касата. В нея имаше какво ли не: изкривени стрелки, деформирани спирали, счупени махала, напукани циферблати, раздробени големи стрелки, часовници, подлагани на какви ли не унижения. Тази мисъл го умили. Старите часовници разказват своите истории, не са като сегашните пластмасови боклуци.
	Той поправя часовниците и докато пръстите му са заети, мислите танцуват в главата му. Баба му плетеше, майка му бродираше, леля му Йожени решаваше кръстословици, той се занимава с ръждясали, счупени механизми и ги връща към живот.
	Жена му е на мнение, че се застоява прекалено дълго в ателието си. Той свива рамене. Това му помага да мисли, успокоява се, докато брои зъбчатите колелца на цилиндричните регулатори. Единственото му притеснение е отслабващото зрение. Вече не е млад. А колко време пропиля в младите си години.
	Когато беше един от бандата на Рей.
	Бяха дванайсетгодишни, учеха в един клас. Тогава Рей все още беше Реймон. Мрачен самохвалко. Обществена тайна беше, че младият Бурашар го малтретира. Той пък си го връщаше на съучениците си. Свиваше им часовниците, джобните, пребъркваше чантите и джобовете им за баунти, марс и други вкуснотии. Раздаваше шамари наляво и надясно.
	След като ги обереше, те си плюеха на петите, обръщайки се от време на време, колкото да се уверят, че Реймон не ги преследва. Той им показваше с ръка как ще им пререже гърлото, ако се раздрънкат, и хлапетата търчаха като подгонени зайци. Дори не си помисляха да го издадат.
	С някои от тях се договаряше: „Ще те оставя на мира, но ще ми направиш услуга. В събота вечер ще организираш купон у вас и ще поканиш Еманюел и Кристел“, или: „Днес на обед ще ми дадеш мотопеда си, защото имам да свърша нещо“.
	Други се самопредлагаха да му вършат разни услуги, за да не ги заплашва. Търчаха при него, донасяха му за разни комбини, за възможен изгоден удар, съобщаваха му за пратка якета в някой склад, бутаха му шперц за вратата на спортен магазин, за да се вмъкне през нощта и да изнесе стоката, бинокъл да си плакне очите, гледайки как красивата Ани се търкаля в леглото с аптекаря г-н Сетен.
	Реймон си водеше отчет за информациите, раздаваше червени точки, пляскаше по главите в знак на благоразположение, заплашваше неотстъпчивите.
	Беше се заплеснал по Едмон. Предложи му да му стане съдружник. Да си съдружник на Реймон Валенти си беше голяма чест! Място на първия ред, вляво от шефа. Така Едмон получи отлична възможност да изучава човешката природа. После си изработваше теории, които останалите слушаха със зяпнала уста.
	Твърдеше, че е нужно да се взема страхът на околните. Да им се нанесе силен удар в началото, за да не се налага повече да ги бият.
	— И после какво? — недоумяваше Лансени.
	— После те сами ще легнат в краката ни — отвръщаше Едмон.
	— Спор няма — заявяваше Тюрке, — тоя има глава на раменете.
	— Нищо чудно — намесваше се Реймон поучително, — нали ми е брат. Кръвен брат.
	И той се удряше по гърдите. Два пъти, та да прозвучи по-мъжествено.
	Точно той, Едмон, посочи страха като върховно оръжие.
	— По-добро от това няма. Дори не се налага да го вадиш от кобура и никой никога не го открива. То е невидимо, неосезаемо. Луи XI, който е бил един умен крал, го е проумял. Достатъчно е било да се появи и хората падали в краката му. Затова се е задържал толкова дълго на престола, вижте в учебниците си по история. Ние ще постъпим по същия начин, удряме яко, за да ги сплашим, и после живеем от вече придобитото.
	— Кое битото? — питаше Тюрке.
	— Придобитото, резултатът, Рак!
	И понеже Тюрке зяпаше недоумяващо, Реймон се нервираше:
	— Хайде, продължавай, той е с нас, трябва само да зацепи, предложението ти е блестящо, усещам как страхотно ще се забавляваме.
	— За да наложиш терора — продължаваше Едмон, — са необходими муниции. Семейни тайни, дребни подлости, които хората обикновено замитат под килима, истории за изневери, за пари, за имоти. Влизаме им под кожата, намърдваме се, надаваме ухо, сприятеляваме се, изкопчваме, трупаме, кътаме. Създаваме си запас от информация и после ги заплашваме, че ще се разприказваме, ако са непослушни. Ще ни отнеме доста време, несъмнено, но така ще ги оплетем в огромна паяжина и от нас ще се иска само да лежим и да си пълним гушите.
	Реймон изръкопляска бурно.
	— Блестящо, блестящо! — повтаряше той. — Ти си гений.
	Едмон беше умът, той кроеше плановете, изковаваше стратегиите. За да се харесва на Рей. Да бъде достоен за своя побратим. Решеше косата си по същия начин, носеше същите джинси, копираше походката му с изпънатите рамене и прибрания корем. Беше си останал закръглен, но правеше упражнения за мускулите, научи се да се бие, да говори високо, да слага палци в колана на панталона си, да гледа хората в очите. Като Рей. Не постигна обаче съвършената физика на Рей, която хипнотизираше и момчетата, и момичетата. Красотата на Реймон беше изумителна. Достатъчно бе да се появи някъде и всички се влюбваха в него. Той извръщаше глава, повдигаше едната вежда, заставаше неподвижно и жертвите му покорени падаха в краката му. В Сен-Шалан разправяха, че когато бил малко момченце, старата Валенти го държала закопчан за полата си, не давала на жените да го погалят по главата или по бузата. Дори собствената ми майка! — въздъхва Едмон, търсейки масльонката, за да капне няколко капки на една пружинка. Тази жена, чиста като зората, признаваше, че синът й притежава дяволска красота. Много съм щастлива, че съм стара, иначе не знам как щях да му устоя!
	Идеята да скъси името си също принадлежеше на Едмон.
	— Владетелят на замъка е прав до известна степен, Реймон е съвсем обикновено име, докато Рей, Рей Валенти, вече ти придава ореол на легенда. На кинозвезда. Хората си те представят как вървиш по главната улица в някой уестърн, с два колта, които се полюляват на хълбоците ти…
	Реймон не се замисли и за миг.
	— Точно така! Рей Валенти! Как звучи само, направо е трепач! Разбрахте ли, момчета, от сега нататък това ще е моето име. Хайде, чупката!
	След като напусна училище, Рей се шля доста дълго. Обикаляше улиците с мотопеда си и разправяше: „Прелитам насам-натам като пчеличка“. Постоянно се оплакваше, чукаше на вратата на Едмон.
	— Ела с мен. Скучно ми е…
	— Не мога, уча — отвръщаше Едмон.
	Едмон учеше за матура и се подготвяше за приемния изпит във висшето търговско училище.
	Не желаеше много-много Рей да идва у тях. Живееше с майка си, баба си и леля си, три жени, които трепереха над него, наричаха го зайче, глезеха го, тичаха подире му да му увият шала на врата, следяха дали си е изпил сиропа, решеха го, слагаха му гел на косата. Щеше да се засрами, ако му кажеха „миличък“ пред Рей. Баща му умря от туберкулоза, когато беше на четири. Имаше часовникарско ателие. Едмон наследи инструментите му, made in Switzerland, отлично качество. И една черно-бяла снимка, на която нагъваше сандвич в германска ферма през окупацията, по времето на задължителната трудова повинност. Баща му е бил красавец, як, висок, мускулест, с голяма уста като на амбулантен търговец, който дръзко хвали скапаната си стока. Като Рей.
	Рей се шляеше из гората и се чудеше каква пакост да направи. После отново заставаше пред вратата на семейство Куртоа.
	— Отегчавам се, Едмон! Измисли ми нещо да върша, защото ще се побъркам!
	Един ден Едмон тъкмо отиваше към кметството да си получи личната карта, когато случайно попадна на обява за конкурс за пожарникари. Чичо му Леон беше пожарникар. На всяка празнична трапеза след един-два коняка той се отдаваше на спомени за подвизите си, въртейки чашата в ръка. Никой не се осмеляваше да го прекъсне. Докато се борел с първия пожар в кариерата си, разбивайки вратата на едно жилище, за да спаси семейството, се озовал насред пламъците и усетил, че губи ръката си. Ръкавът на куртката му се свил до лакътя от адската горещина и получил втора степен изгаряния. Слагаше чашата на масата и бавно запретваше десния си ръкав да покаже изгорялата, подута плът, кожата, покрита с бледорозови и кафеникави петна.
	Едмон бе накарал Рей да се запише. „Ще станеш герой, старче!“ Помогна му да се подготви, заедно преговориха криво-ляво френския, простото тройно правило, обемите. „Що се отнася до физическата форма, там си върхът. Ще бъдеш неотразим в униформа.“
	Всичко мина по вода.
	Рей бе приет в градската пожарна на Санс.
	При първия пожар той бе начело, изтегли дебелите маркучи, извади три деца от пламъците и спаси партньора си. Като махна ръкавиците си, видя, че кожата на пръстите му се свлича, все едно бе носил втори чифт работни ръкавици.
	Беше двайсетгодишен. Почернялото му лице грееше от щастие.
	Потърси с очи Едмон оттатък загражденията и му изрази своята признателност с лъчезарна усмивка, която сякаш казваше: „Благодаря, старче, ти беше прав, както винаги за всичко!“.
	Сърцето на Едмон се сви.
	Сякаш кожата и на неговите пръсти се беше обелила.
	Беше горд с кръвния си брат, горд с половинката си.
	Онази вечер му се стори, че с Рей Валенти са едно цяло.


>
	Едмон нагласява лампата, за да освети по-добре махалото. Взема малка четчица, топва я в почистващата паста и захваща да го лъска.
	Онази вечер ознаменува върха на приятелството им. Двамата, слети в едно същество, пламнали като огъня, който бе бушувал, преди Рей да се намеси. В нощ ясна и бяла, черна и червена, черна като пушека и червена като кръвта, ослепително бяла като усмивката на Рей.
	Едмон беше създал Рей Валенти легендата. А Рей Валенти направи от Едмон мъж. Освободи го от шала около врата, от сиропа за кашлица, от гела за коса и от възтесните панталони. Разпали у него жаждата за успеха, разшири перспективата му.
	Онази вечер Едмон не прозря, че бе настъпил краят. Не осъзна, че увенчан с ореола на славата и новопридобития статут на герой, Рей нямаше вече нужда от него. Че щеше да си намери нови идоли, които да възхвалява и да събаря в прахта. Докато някой ден не се изкатери сам на пиедестала на собствената си лудост и всемогъщество.
	Едмон отмества щипката, с която изважда стъклото на часовника. Почесва се по носа. Отдръпва се назад. Скръства длани зад главата си.
	Появата на Ролан Клервал промени всичко.
	Дотогава се занимаваха с дребни кражби, хлапашки лудории. Водеха своята момчешка война.
	Ролан беше племенникът на кмета, синът на депутата центрист Лоран Клервал и близък приятел на Жан Льоканюе. Беше се провалил на приемните изпити за едно от многото не особено престижни висши училища за инженери, за което Едмон дори не бе чувал, и баща му го беше изпратил в Сен-Шалан да се подготвя и да се яви отново на конкурса през септември. Двумесечно наказание.
	Пристигна, яхнал мощен „Харли Дейвидсън“, с който нокаутира Рей. Бе монтирал на мотора уредба и докато момчетата на Рей слушаха Майк Брант, като припяваха с пълно гърло: „Позволи ми да те обичам тази нооощ“, и пикаеха срещу стената, Ролан Клервал надуваше звука на _Jumping Jack Flash_ и вдигаше пушилка по улиците на градчето.
	— Няма повече да се правим на тъпаци, дотук с песните на Майк Брант! — заяви Рей с изкривена от гняв физиономия.
	Ролан Клервал сновеше напред-назад пред смаяните им погледи. Намаляваше, когато ги доближеше, след което даваше газ и отпрашваше.
	— Ау, видяхте ли! Суперяко!
	Рей нямаше думи, дъхът му секваше. На всяка цена искаше да се сприятели с пича с „Харли Дейвидсън“-а. Изпращаше Тюрке, Жерсон, Лансени да се навъртат покрай мотора чудо и неговия собственик, канеше се дори да изпрати Едмон.
	— Върви ти, след като толкова те интересува… — ядосваше се Едмон.
	— О, пич! Няма защо да се цупиш! Ревнуваш ли, маце?
	Едмон не му обръщаше внимание и си тръгваше.
	— Хайде сега, само се пошегувах, върни се! — провикваше се Рей. — Мамка му на тоя, нищо не можеш да му кажеш!
	Едмон се прибираше у дома, гледаше телевизия или се зачиташе в някоя книга. Подготвяше се за приемните изпити за престижното Висше търговско училище и си бе поставил за цел да успее.


	Нещата се наместиха именно през онова лято.
	Съдбата им влезе в правата си, без никой от тях да забележи. Един лош вятър задуха из улиците на Сен-Шалан.
	След много усилия Рей успя да се запознае с Ролан Клервал покрай новия флипер в кафенето на Лансени. Двойно по-бърз от предишната машина, той святка, издава звуци и плюе красавици по бикини. Двамата се заприказваха за мотори, мощни двигатели, запалване, за къстъми и круизери. Ролан даде на Рей да яхне мотора.
	— Истински FX 1200 Super Glide. Не е някаква кукленска играчка! Погледни само, седалка и калник от полиестер, направо е върхът!
	— Може ли да направя едно кръгче? — попита Рей, на когото направо лигите му течаха от мерак.
	— Какво ще получа в замяна? — отвърна Ролан Клервал, изкривил уста.
	Този тип не се усмихваше, той кривеше уста.
	— Среща с Валери, най-красивото момиче на Сен-Шалан, тя прави всичко каквото й кажа.
	— Съгласен. Тази вечер, тук, в девет? Ти ще й чукнеш среща, за да не ми откаже на мен, става ли?
	— ОК, нямаш проблем.
	И Рей подкара бленувания FX 1200 Super Glide.
	Обиколи градчето да се изфука. Намали пред аптеката, поздрави Ани, която говореше с аптекаря, намигна й, завъртя се пред къщата на Валери. Тя веднага излезе, размахвайки ръце, за да изсуши по-бързо яркочервения си маникюр. Той й определи среща: „Точно в девет, и да се направиш красива, имам нещо предвид за теб“. Валери се прибра вкъщи, подскачайки като козле.
	Слязъл от мотора, Ролан Клервал не беше никак привлекателен: дребен, със сплескана глава, вкопана в раменете, с полегато чело, безформена брадичка, кафяви миши очички и гъста къдрава руса коса, която по` приличаше на перука, отколкото на истинска кичара. С нетърпение чакаше Рей да му докара обратно машината, та да се покатери на нея и да си възвърне авторитета.
	Имаше камера „Кодак Инстаматик“ и цветен „Полароид“, с натъртване на думата „цветен“.
	Подреждаше Рей и момчетата, заснемаше ги с камерата, правеше им моментални снимки с „Полароид“-а. Заемаше вдъхновена поза и заявяваше, че мечтаел да прави кино, но баща му не искал да чуе за това.
	Носеше панталон чарлстон в оранжево, виолетово, жълто, боти на висок ток, впити шотландски пуловери в необичайни, ярки цветове, бяло, възтясно якенце от изкуствена кожа. Никой не бе виждал нещо подобно в Сен-Шалан.
	— Естествено… тук не сте чували за бутика „Ренома“! Това е най-великият бутик на Париж!
	Изкривяваше устни и сигурно си казваше вътрешно: „Селяни нещастни!“.
	Рей понасяше презрителното му поведение, арогантността му, само и само да яхне „Харли Дейвидсън“-а. Заповядваше на Валери да го котка, сещаш се какво ти казвам, кукло! Ще ти се реванширам! И се понасяше по пътищата.
	Онова лято Едмон прекара малко време с бандата. Имаше основателна причина: подготовката за изпитите.
	Една вечер, кацнал на мотора, Рей мина покрай Леони на автобусната спирка. Тя се прибираше от лекции, свършваше втората година право. Той закова, усмихна й се и я покани да се качи.
	Тя отклони поканата, пламнала от смущение.
	Той даде газ, махайки й с ръка, след което се върна, спря до нея, разтворил широко ръце, хайде, ела! Тя стана още по-червена. Рей заби в нея усмивката си, черните му очи настоятелно я оглеждаха, бе изпъчил гърди и я принуждаваше да отстъпва пред ослепителните му бели зъби и изпънатите ръце, хванали здраво кормилото. Тя притискаше учебниците до гърдите си и навеждаше глава, без да отделя очи от Рей.
	После той внезапно отпраши, без дума да обели.
	Наблюдаваше я в огледалото за обратно виждане. Тя се отпусна на пейката и учебниците се разпиляха на земята. Бинго! Налапа въдицата! — каза си той и забърза към Едмон да му разкаже случката.
	— Видя ли какво може да направиш с един мотор! Свалих момичето от замъка!
	Едмон го изгледа ядосан.
	— И без мотора можеше да я свалиш, Рей.
	— Мислиш ли? Наистина? Тя не е като другите момичета.
	Изглеждаше искрен.
	— Не виждаш ли как действаш на хората? Само не ми казвай, че не си даваш сметка…
	— Тези от Сен-Шалан, окей, но момичето от замъка…
	— И то е като другите, Рей. Момиче, нищо повече.
	— О, не, Едмон! Тя не е като другите. Различна е. Не мога да ти кажа в какво точно е разликата, но се набива на очи, откъдето да я погледнеш.
	Едмон се трогна от наивността на Рей.
	— Впечатлява те, така ли?
	Рей разкърши рамене, изкриви устни в гримаса, да, тя не е обикновено момиче, каквото и да ми приказваш…
	Избърса с ръкав седалката на мотора и попита:
	— Мислиш ли, че ако я поканя на кино, ще се съгласи?
	— Опитай. Според мен, да.
	— Не ми се ще да ме отреже… Ти на моето място щеше ли да го направиш?
	— Никой няма да разбере, ако ти откаже. Тя не е момиче, което ще го разтръби.
	— Прав си. Ще я поканя… В Санс дават _Love Story_. Става ли за момиче този филм?
	— Да, Рей, става.


	Ролан Клервал си замина за Париж и Едмон отново влезе в ролята си на довереник на Рей. Нещо обаче се бе прекършило. Играта беше приключила. Дотук с момчешките лудории.
	На другата година го приеха във Висшето търговско училище и той замина за Жуи-ан-Жозас. Живееше в студентските общежития. Доста тъжна картина, бяха само момчета, по това време все още не приемаха момичета в това училище.
	Майка му му купи една симка 1000 втора ръка и той си идваше в Сен-Шалан за по-продължителни уикенди или за ваканциите. Срещаше се с Рей и с другите от бандата. Тюрке беше постъпил в отдела по гражданско състояние в общината, Жерсон работеше в един автосервиз и кроеше планове да поеме сервиза, след като собственикът се пенсионира. Няма деца и ме харесва, обясняваше той, чоплейки си зъбите с почернели от греста нокти. Лансени работеше в кафенето на баща си и се наливаше с бира. Бяха си все същите. Продължаваха с дребните далавери под крилото на Рей, все така обект на всеобщо уважение, и си деляха плячката, парите, момичетата, комисионите.
	Едмон не знаеше какво да им каже… единствената разлика от преди беше, че в компанията се включи и Леони, увиснала на ръката на Рей. Леони до шефа, прегръщана от шефа. Вече покорена, вече изгубена.
	Леони бе станала красива девойка със срамежлива и нежна усмивка. Наклонила глава, тя слушаше, отклоняваше леко с ръка някоя прекалено свойска покана, изпиваше ви като попивателна със сините си очи и се засмиваше тихо и плахо, извръщайки глава, сякаш се извиняваше.
	Леони, симфония от нежност и женственост.
	Едмон не можеше да откъсне очи от нея.
	Мислеше за нея ден и нощ.
	Крадеше дребни предмети, които й принадлежаха: тубичка крем за устни, скъсано копче от блуза, музикална партитура, която бе докосвала.
	Прибираше в носна кърпичка дъвката, която бе залепила под масата в кафенето, и вечер я дъвчеше в леглото, представяйки си следите, оставени от зъбите й. Нейните бяха като на малко момиченце, разделени отпред. Твърдяха, че носели късмет… Даваше й шала си, когато захладнееше, тя го вдигаше до носа си и той я съзерцаваше, очарован. Шалът поемаше нейния мирис, топлината й. Нощем го разстилаше на възглавницата си и забиваше нос в него, все едно бе тя.
	Очи в очи с Леони, Едмон си губеше думите, изпотяваше се, чувстваше се като в присъствието на божество.


	До слуха му достига шум от кола, после чува, че се отваря вратата на гаража. Сигурно жена му се прибира след бриджа. Шумни стъпки, блъсната врата, остър глас:
	— Едмон, тук ли си? В кабинета ти свети.
	Той не отговаря. Ако иска да говорят, ще бутне вратата и ще влезе. Той не е куче да му свиркат отдалеч.
	— Едмон?
	Гласът издава колебание. В следващия миг се чува още веднъж:
	— Едмон!
	Сега тонът е станал раздразнителен и нетърпелив.
	— Добре… качвам се да си легна. Не стой до късно!
	Точно така, мислено отвръща той, върви си лягай, сложи си тапите за уши и заспивай.


	Леони виждаше само Рей, а Рей парадираше с нея. Запретваше полата й, за да покаже прекрасните й крака, пощипваше я по гърдите, целуваше я по устата пред всички, нежно я пляскаше по дупето, заповядвайки, хайде, зайче, направи удоволствие на мъжа си. И тя сядаше на коленете му, за да може да я опипва на воля. Или отиваше да му донесе чаша бира, без пяна, казах, без пяна. И той повишаваше тон.
	Леони се подчиняваше с пламнали бузи, оставяше се да бъде мляскана, след което се изправяше на крака и заявяваше, че трябва да отива да учи. Беше последна година право и искаше на всяка цена да си вземе изпитите и да получи правоспособност. Важно е за мен, остава ми само един месец, на последната права съм, добавяше тя за извинение.
	Рей се цупеше. Караше я да му обещае, че няма да се бави дълго. Държеше я за ръката и я извиваше, когато тя се опитваше да се отскубне. Тя се отдалечаваше с танцова стъпка, обръщаше се и му изпращаше въздушни целувки, връщаше се на бегом да го целуне и поемаше към замъка, където се затваряше да учи целия следобед.
	Един ден, когато цялата компания седеше на терасата на едно кафене — беше такава горещина, че момчетата пиеха третата си бира, душеха подмишниците си, мамка му, каква жега — Леони, която смучеше разредената си с вода ментовка и хрускаше бучките лед, смръщи вежди и едва доловимо прошепна, че трябва да върви да учи, оставали само два дни и след това край! Знаеше, че Рей ще се подразни. Отпусна рамене, разбърка питието със сламката си, повтаряйки, само два дни, сякаш молеше за извинение за грешка, която нямаше да се повтори никога вече.
	— Госпожицата иска да си вземе дипломата — изръмжа Рей. — Госпожицата иска да подчертае колко е различна от нас.
	— Каква диплома? — намеси се Тюрке, сякаш не знаеше за какво става дума.
	Все същата комедия. Играеха все същите роли, преструваха се на изненадани.
	— Диплома по право — отвърна Рей, топвайки устни в халбата.
	— А за какво служи това чудо? — осведоми се Жерар, бършейки чело. — Освен да носиш дълга черна роба, с която приличаш на гарга…
	И той се закиска, махайки с ръце като гарга, прелитаща над дърветата.
	— Искам да защитавам жените и децата. Всички потиснати — запротестира Леони.
	— А мъжете не? Мен ще ме защитаваш ли? — ехидно попита Рей.
	— Да, но… Много добре го знаеш, не се вдетинявай! — плахо промълви Леони.
	— О! Как се изразява само! — възкликна Тюрке. — „Не се вдетинявай!“ И ти си мълчиш? Не я поставяш на място?
	Едмон извърна глава. Загледа се в мама Валенти, в черно от глава до пети, която прекосяваше площада, понесла под мишница панера с изпрано и изгладено бельо, на път към някой господарски дом. Долавяше как нараства напрежението и се молеше Леони да си тръгне на бегом. Но тя стоеше, допряла бедра до масата, прегърнала Рей през раменете, потропвайки с крака.
	— Той е прав! Повече не ми говори така, ясно? — изръмжа Рей.
	Фернанд Валенти мина покрай тях, без да спре, злобно усмихната.
	Разтреперана, Леони потвърди, кимайки. После каза плахо:
	— Добре, а сега си тръгвам…
	— Чакай, ще те изпратя — каза Рей.
	Леони му хвърли изненадан поглед.
	— Няма нужда, недей…
	— Казах ти вече! — тросна се той.
	— Сигурен ли си? Аз съм с колелото.
	— Остави колелото, ще те изпратя… Остави го тук, утре ще си го прибереш. Жеже, ще ми дадеш ли ключовете от колата ти?
	Жерар му хвърли ключовете на реното си, паркирано точно отсреща. Рей ги хвана във въздуха. Хвана Леони за ръка и я побутна напред. Отвори вратата на реното, тя се хвана с една ръка за горната част на вратата, за да седне, без да се повдига полата й, той затръшна вратата, приклещвайки пръстите й.
	Тя извика от болка и припадна.
	Така и не се яви на изпити, така и не се дипломира.
	Този ден Едмон осъзна, че бе помогнал да се пръкне едно чудовище.


>
	През уикендите оставаше в студентското общежитие и почти не се връщаше в Сен-Шалан.
	През ваканциите обикаляше Англия, Америка, Мексико, Индия, Бразилия.
	Един ден научи, че Леони и Рей са се оженили.
	Догади му се и изхвърли на боклука кутията със спомените, в която държеше дъвките, шнолите, кърпичките, пластмасовите сламки, през които бе смукала Леони.
	Когато наминаваше да види майка си, леля си и баба си, се разминаваше с двамата по улиците на Сен-Шалан. Рей го поздравяваше, Леони свеждаше очи. Той учтиво отвръщаше на поздрава.
	Видя ги отново на сватбата на Жерар Лансени. Леони сякаш го избягваше. Беше бледа, мълчалива. Стоеше в ъгъла и наблюдаваше как другите се въртят на дансинга. Имаше огромни черни сенки под очите. Когато се доближи до нея и понечи да я заговори, тя се изплъзна и застана зад бюфета. Той не настоя.
	Видя ги още веднъж на сватбата на Жерсон.
	Изненада се от приказките по техен адрес. „Станаха четири години, откакто са женени, и все още нямат деца! Какво ще кажеш, старче? — подметна Жерсон старши. — Започват да говорят разни неща, пак се чува тук-там «Сух ташак» и наш Реймон е бесен. Не ти ли е казвал? Щото той няма на кого друг да се довери, освен на теб.“
	Едмон запротестира, не знаел нищо. Съвсем нищичко. Рядко се вясвал в Сен-Шалан. Работел за „Дю Пон“, нали я знаете онази група от американската химическа индустрия.
	— Постоянно съм на път. Хонконг, Уилмингтън, Хонолулу, Лондон. Уча се как се прави бизнес. Не ми остава време да следя клюките.
	— Казах го просто така, нямах предвид нещо конкретно — измърмори Жерсон старши. — Предполагах, че знаеш.
	— Ами не… и честно да ти кажа, това ми е последна грижа!


	Две години след този разговор Едмон Куртоа напусна „Дю Пон“ и купи фирмата за старо желязо „Ла Ферай“ в Сен-Шалан. Върна се у дома.
	Тъкмо тогава се случи това, което за него бе съвършено немислимо. Това, за което не можеше да помисли, без да му призлее, без срамът да го изгори като нажежено желязо.
	Една тъмна, бурна нощ Рей потропа у тях.
	Тази нощ Едмон влезе в ада.
	Ако това, което ви отнема завинаги любовта, може да се назове с думата „ад“.


	Няма да приключи с почистването на джобния часовник тази вечер. Посещението на Стела отключи вратата на спомените, които нахълтаха в главата му и се заблъскаха безпощадно.
	Дълги години си бе забранявал да мисли за това, да се връща в миналото.
	Потъна в работата, отдаде й се телом и духом. Работеше наравно с останалите работници. Ръцете му почерняха и загрубяха от метала, прахта, стружките, отработените масла от акумулаторите. Проучваше цените на медта, месинга, алуминия, цинка, неръждаемата стомана. Научи се да чисти колите, да ги сортира, да засича волтажа на акумулатора, да разпознава крадените части, например всичко откраднато от железниците, и да не ги изкупува. Искаше да изучи всичко докрай, за да се чувства свободен да отказва. Не желаеше да бъде шеф, който не си цапа ръцете и стои настрана от работата.
	Един ден научи, че Леони чака дете.
	Хвана се за сърцето и му се стори, че умира.
	Възможно ли бе детето да е от него? Не! Невъзможно… Въпреки че…
	Толкова си бе мечтал за това, че си казваше, може би пък… и веднага се вразумяваше, престани, стига, удряше се по главата, сякаш да прогони абсурдните мисли на болен мозък.
	Втурна се в кафенето на Жерар, изби вратата с рамо, хвърли се върху Рей, крещейки, мръсник! Ти спечели! Затъркаляха се в стърготините, които старият Лансени току-що бе насипал по пода. Там бяха Тюрке, Жерсон, Жеже и всички наблюдаваха как Едмон Куртоа удря Рей. Ударите се сипеха, но изненадващо Рей едва отвръщаше, по-скоро се пазеше, повдигаше лакти, колене и от устата му изригваха неразбираеми звуци.
	Двамата останаха да лежат дълго време на пода, после Едмон се изправи, изплю се върху Рей, който не помръдваше.
	Стела дойде на бял свят няколко месеца по-късно.
	Рей тържествено се разхождаше из града, показвайки бебето си. Държеше го, протегнал ръце, сякаш носеше знаме. Горд, изправен, лъчезарен, разказваше на всички, че имала неговите очи, неговата уста, неговата брадичка. Одрала му била кожата. Хм, отвръщаха злите езици, по-вярно е да се каже, че е одрала кожата на майка си.
	Едмон се ожени за Соланж Гавион скоро след сбиването в кафенето на стария Лансени.
	Струваше му се, че тя го гледа с нежност, но бе изгубил вкуса на нежността. Девет месеца по-късно му се роди момиченце, Жюли, което го накара да се усмихне за пръв път от дълго време насам.
	Отказваше да се отдалечава от дъщеричката си. Искаше да я гледа как пораства, да й даде обичта, която не бе успял да даде никому. Избягваше Сен-Шалан и когато искаха да отидат на кино или на ресторант, двамата със Соланж отиваха до Санс или до Париж.
	Не знаеше какво става с Леони, нито с Рей. Държеше се на разстояние от тях.
	Случваше се да чуе приказки, които не му харесваха. Запушваше си ушите. Не желаеше повече да бъде играчка. Беше страдал достатъчно.
	Не си бе представял, че човек може да страда толкова.


	С идването си тази вечер у тях Стела бе събудила старата му болка, старите му спомени.
	Длъжен е да й помогне да спаси Леони.
	Длъжен е да помогне на Леони, без да се крие.
	Това каза на Дюре онзи ден в болницата:
	— Стига вече, не можем повече да си затваряме очите, видя ли я в какво състояние дойде в спешното? И ще я върнеш вкъщи? Този път, старче, той ще я убие, със сигурност. Само не ми изваждай изтъркания аргумент, че е тяхна работа, че не можем да си пъхаме носа там. Повече не желая да ги слушам тези приказки. Повдига ми се от тях. Ти какво толкова имаш на съвестта, за да се страхуваш така?
	Дюре избягваше погледа му.
	Едмон продължи:
	— Не искам да знам, не ме интересува. Просто те моля да размислиш и да си зададеш въпроса: струва ли си да оставим да бъде убита тази жена?
	Дюре не бе продумал.
	— Ти си лекар, нали? Чувал ли си за Хипократовата клетва? — продължаваше да настоява Едмон.
	— Остави ме да помисля, не е лесно…
	— Давам ти двайсет и четири часа да се разбереш със съвестта ти, защото пред нея ще трябва да се отчиташ. До сетния ти ден!
	Обърна му гръб и си тръгна.
	Докато се отдалечаваше по коридора на болницата, чувстваше как го пронизва погледът на Дюре.
	Беше му все тая. Прекалено дълго бе мълчал.


	— Ама какво правиш, Едмон, идвай да си лягаш! — вика Соланж Куртоа от стълбите.
	— Свързах се по интернет с Делхи. Остави ме.
	— С нищо не си се свързал. Пак си играеш със старите часовници!
	Едмон не отговаря.
	Чува как жена му слиза няколко стъпала, колебае се, отново се качва.
	— Само не ми се оплаквай утре, че си уморен! На вечеря сме у семейство Дюре…
	— Остави ме на мира! — мърмори той в кабинета си.
	— Прави каквото искаш! — отговаря тя, връща се в стаята и сяда на ръба на леглото.
	Мърмори си тихо, в края на краищата той ще е изморен, не аз! Важното е да направи добро впечатление на семейство Дюре…
	Съблича халата си, закопчава дългата си топла нощница от дебел плат и ляга от дясната страна на леглото. Това е нейната страна. Тихо се оригва. От сладкиша с ром трябва да е. Утре вечер няма да яде десерт. Тежко й е на стомаха. Да не забрави да им занесе бутилка хубаво вино. Семейство Дюре са важни хора в Сен-Шалан.
	Кои ли са другите поканени? — пита се, размачквайки тапите за уши между пръстите си. Трябва да попитам Мариз Дюре, за да си избера подходяща рокля. Поставя тапите в ушите си, плътно ги притиска с показалец. Отпуска се за момент, после сбръчква чело и съставя списъка за нещата, които трябва да свърши утре, след което придърпва завивката и се унася.


	Минава полунощ. Адриан и Стела си почиват, тя е допряла буза до гърдите му, той е отпуснал тежката си ръка на хълбока й. Плътно притиснати един в друг като парченца от мозайка.
	Неподвижни, преливащи от щастие, което им е трудно да опишат с думи. И двамата не са много по приказките. Опитват се да намерят думите, но се отказват, безсилни са да го сторят.
	Прозорецът е широко отворен, за да може Адриан да скочи в джинсите и ботушите при най-лекия шум. Да се спусне в мазето, да се шмугне в тайния проход и да изчезне в земната утроба. Ни лук ял, ни лук мирисал! Няма да ме пипнеш, Рей Валенти. Не се страхуват, предпазливи са, нищо повече.
	Вслушват се в нощните шумове и се опитват да ги разпознаят. Адриан казва с лекия си чуждестранен акцент, нощта е моето царство. Стела се усмихва, тя познава нощта по-добре от него.
	До слуха им достига шумоленето на клоните, писъкът на совата и бухането на бухала, крясъците, които надават гъските при всеки шум.
	— Истински портиерки! — отбелязва Адриан. — Добре те пазят!
	— А този познаваш ли го?
	Адриан наостря слух и клати глава отрицателно.
	— Полските мишки, те цвърчат така… — казва Стела.
	— Не ги харесвам, проходът гъмжи от тях.
	Един лаком таралеж е свикнал да идва и да рови в купичките на кучетата.
	Чува се как потропва с муцунка и ги влачи по плочките на пода.
	Адриан пита:
	— Какъв е този шум?
	— Това е таралежът. Снощи забравих да прибера храната на кучетата, не му е убягнало от вниманието!
	Разсмиват се. Претъркулват се в леглото, сплели тела в неразплитаем възел.
	— Следващия път — казва Адриан — ще се покатерим на дървото и ще вземем Том с нас.
	Адриан е сковал просторна площадка на дървото, на което тя търсеше убежище като малка. Достатъчна за тях тримата. На двайсет метра от земята, напълно обезопасена. Когато са горе, платформата се поклаща и те с нея, тримата поемат дълбоко нощните миризми, Том се вкопчва във вратовете им и имитира крясъците на животните. Адриан му разказва как да избяга от мечка, която го заплашва: вървиш заднешком, размахваш силно ръце и не спираш да говориш. Том го гледа с блеснали от възхищение очи. Стела се усмихва, щастлива с двамата си мъже.
	Дива кокошка надава победоносен крясък.
	Стела разпалено обявява:
	— Снесла е яйце!
	— Посред нощ?
	— Тези кокошки са истинска напаст. Писна ми от тях! Крият яйцата си, тайно ги мътят и аз се сдобивам с дузина пиленца, които ми изяждат салатките и разкъсват телените мрежи! Почакай малко… След трийсет секунди петелът ще пропее, все едно че той е снесъл!
	И наистина, петелът триумфално надува гласните си струни до скъсване, гъските уплашено започват да крякат, гълъбите отлитат със силен шум на пляскащи криле.
	— Ужасна патърдия!
	— Сега разбираш как живеем — въздъхва Стела. — Докато другите споделят как са прекарали вечерите си, говорят за приятелите си, ние слушаме шумовете на животните, дърветата и вятъра.
	— На теб няма да ти допадне социалистическия живот!
	— Не се казва „социалистически“, а „социален“.
	— Добре, тогава ще намразиш такъв социален живот…
	— Бих могла да обличам красиви рокли и да те подлудя от ревност.
	— Пробвай и ще се сблъскаш с невероятната ми невъзмутимост!
	— Хайде на бас! Не мърдай. Затвори очи и ме чакай, обещаваш ли?
	— Дадено.
	Той пали цигара и се изтяга, почесвайки се по гърдите.
	Тя се освобождава от прегръдката му, скача от леглото и отива в банята.
	През прозореца наднича луната. Кръгла, бяла и сива. Блести като бременна жена. Струва ми се, че ме следи с поглед и ме пази. Стела се чувства женствена и лека.
	Адриан. Сивите му очи, нежната му като на жена кожа, полуусмивката му, която много рядко разтваря докрай устните му. Воин с цвят на мед, който я покорява с високия си ръст.
	Играе на котка и мишка с Рей Валенти. Рей иска да го унищожи. Иска Адриан да си тръгне оттук между двама жандарми, да го откарат до границата и да го екстрадират. Марш оттук, нелегалният! Любимият на Стела, първият мъж, който я доближи след удара с нож в корема, през нощта. Мъжът, който я разсмива и я върти във вихъра на танца в кухнята — Once I had a love and it was a gas, soon turned out had a heart of glass — … заради когото тя облича красива рокля, сяда на масата с печено пиле в чинията и със свещи, запалени за нея, за невероятните й леденостудени очи като на хъски, обрамчени с гъсти черни мигли, за русата й бебешка коса, вдигната на небрежен кок на върха на главата.


>
	Стела веднага го забеляза на работната площадка на „Ла Ферай“.
	Появи се една сутрин с торбичка в ръка, скъсана тениска, мръсно яке. Брадясал, с мазна, залепнала по челото коса, мрънкаше неразбираеми думи на английски. Жюли го прие в кабинета си и го сложи при сортировачите. Той бачкаше яко, не кръшкаше. Стела наблюдаваше отдалече как повдига без никакво усилие металните тръби. Лицето му не се изкривяваше от напрежението и от устните му не слизаше тънката усмивка, която сякаш казваше „фасулска работа“, чевръстите ръце в груби ръкавици не спираха, по страните му, почернели от прах и сажди, се стичаха вадички пот. Той си приказваше с Морис, Усин и Бубу, учеха го да говори френски. Той учеше бързо. Тя се преструваше, че не го забелязва, но очите й не слизаха от него. Той се изправяше, улавяше погледа й. Тя извръщаше глава.
	Седмици наред си разменяха погледи. Той се трудеше мълчаливо, плувнал в пот, спеше в един ъгъл на халето, вземаше си душ с мъжете, хранеше се с тях, учеше граматиката от един стар учебник, който му донесе Бубу. Тя сновеше напред-назад с камиона, скрита зад русия си перчем и мъжките дрехи.
	Един ден тя разопаковаше стоката заедно с Бубу и Усин. Адриан ги изчака да приключат със сортирането и подреждането, постоя, докато двамата мъже се отдалечат, и бутна вратата на халето, която се плъзна по релсата и се затвори. Застанал с широко разкрачени крака, той й препречи пътя.
	Тя замръзна на място и попита:
	— Какво искаш?
	— Същото каквото и ти.
	Тя толкова се смути, че му обърна гръб и излезе през малкото стълбище, което водеше към стаята на Жером.
	— Оттук ли започна да излизаш? — попита Жером весело.
	— Гледай си работата! — тросна се тя, вбесена.
	На другия ден размяната на погледи продължи. Очите им се срещаха, избягваха се, пак се срещаха, Стела затръшваше вратата на камиона и поемаше по пътищата. Морис, Бубу и Усин се забавляваха.
	— Ей, тия двамата май имат нужда от помощ!
	Една вечер ги затвориха в халето. Завъртяха ключа, включиха алармата и си тръгнаха, пожелавайки им, лека нощ, малките!
	Това бе първата им нощ. На сламеника на Адриан в ъгъла на халето. Мълчаливи и непохватни. Не им остана време да мръзнат. Когато доближаваха длани, прескачаха искри. Когато доближаваха устни, пак прескачаха искри. Цяла нощ размахваха ръце в наелектризирания въздух, който пукаше наоколо.
	Най-сетне пукането престана и той се хвърли върху нея.
	— Полека — прошепна тя.
	— Знам… — отговори той, галейки я по косата.
	— Нищо не знаеш.
	Искаше й се да го отблъсне, да го приласкае и пак да го отблъсне.
	— Знам всичко за теб, наблюдавам те седмици наред. Разгадах тайните ти. Няма нужда да ми ги казваш.
	Тя му позволи да я прегърне.
	Да я целуне…
	Бяха предпазливи. Не си говореха на работното място. Шепнешком си уговаряха срещи, докосваха се, когато се разминаваха, прикрили уста в ръкава на пуловера.
	Стела показа на Адриан входа на прохода, никога не се прибираха заедно във фермата.
	Един ден попадна на Рей.
	Вървеше по главната улица на Сен-Шалан, весело пристъпвайки на пръсти като балерина, размахвайки чантата си, от време на време хвърляше бърз поглед в отражението си във витрините. Красива си, девойко, много си красива, имаш си любим! Тази вечер ще празнувате: вече станаха шест месеца! Бутна вратата на специализирания магазин за вина и спиртни напитки от веригата „Никола“, наведе се да разгледа марките на промоция, когато изведнъж усети, че я гледат. Не се обърна, но се измести леко и хвърли поглед в огледалото насреща.
	Зърна Рей, застанал пред витрината. Чакаше я отвън на улицата. Дали ме е проследил, а може и да ме следи отдавна? — запита се тя, взирайки се в етикета на бутилка „Сен Жюлиен“, реколта 1998.
	Сърцето й биеше до пръсване. Трябваше да го надхитри.
	Не може да е разбрал, няма откъде. Никога не се показваме заедно, нито Морис, нито Бубу и Усин, нито Жером ще се разприказват.
	Поде разговор с продавача, който я покани в склада, да й покаже други отлежали вина. Тя попита дали има друг изход, за да излезе на съседната улица, където е спряла камиона си, и така се оказа навън на свобода.
	Този ден успя да му се изплъзне.
	Но така се разкри, защото избяга.
	— Налага се да засилим бдителността — каза тя на Адриан. — Той подозира нещо.
	— Кой е този мъж? Какво иска от теб?
	— Ще ти разкажа някой ден.
	— Ще му разбия физиономията.
	— Много хитро! Той е героят на този град, а ти си незаконно пребиваващ, без документи. Ако го пребиеш… помисли малко.
	— Не ми е приятно да ми говориш така.


	Рей Валенти изпрати Тюрке и Жерсон на работната площадка на „Ферай“ да слухтят и да му донасят. Действително има един нов, Рей, някакъв рус каубой, с твърде приятна външност, има ръце на удушвач, но не си отваря устата. По цял ден вдига и пренася железарии, никой не знае нищо за него. Дори не сме съвсем сигурни, че наистина бачка там. Спи там, това е сигурно, взема си душ, кльопа с останалите, дава им по едно рамо при нужда, но винаги стои настрана. Нали я познаваш Жюли, винаги е готова да прибере разни цигани и скитници…
	Рей беснееше.
	— Има нещо, сигурен съм, погледни само физиономията на малката, променена е, походката й е нова, стъпва плавно и гъвкаво, усмихва се, шофира разсеяно, тук е намесен мъж. Пич, който я разпалва. Ясно е като бял ден. Къде са ви очите, питам се!
	И пак ги напъждаше към „Ферай“.
	— Откъде е този тип? — разпитваха Жерсон и Тюрке.
	— Понятие си нямаме — отговаряха Жером, Усин, Бубу и Морис. — Появи се един ден и Жюли го взе под крилото си. — Нали я знаете каква е, винаги протяга ръка за помощ на бедните и гладните. Нея питайте.
	— Излиза, че работи тук? Това не е законно… сигурно няма документи.
	— Не сме му искали личната карта.
	Изправена до прозореца на кабинета наблюдателница, Жюли ги следеше с поглед. Те не се качваха при нея да я попитат. Жерсон се опитваше да умилостиви Жером.
	— Хайде, мой човек, изплюй камъчето! Ще ти пратя страхотни стари таратайки и ще изкараш купища мангизи!
	— След като ти казвам, че нищо не зная — упорстваше Жером.
	И те пак си тръгваха с празни ръце.
	Дори не бяха забелязали, че е бременна. Имаха си извинение: с нейните метър и осемдесет, с тесния й момчешки ханш, тя отлично прикриваше корема си с широкия гащеризон и мъжките дрехи. Бебето буквално им мина под носа.
	Рей дълго им набива канчето.
	Том се появи на бял свят и той отиде в клиниката с букет цветя.
	— Идвам при дъщеря ми и внук ми — обясни на сестрата, с която се размина на вратата на стаята на Стела.
	— Заповядайте, господин Валенти. Стела, имате гост! Да донеса ли ваза за цветята?
	— Няма нужда.
	— Както желаете — отвърна сестрата изненадана. — Красив букет. Няма да се побере в чашата, със сигурност!
	Стела бе направила гримаса. Надигна се в леглото си на млада родилка. Придърпа кошчето със сина си и здраво го хвана с една ръка, готова да скочи, ако Рей се доближи прекалено близо.
	— Хлапето ти изглежда сладко — отбеляза Рей, пристъпвайки.
	— Не се доближавай, иначе ще ти забия един.
	Рей бе показал цветята в ръцете си.
	— Грешиш, Стела. Идвам да се сдобрим.
	— Не искам да се сдобрявам с теб. Изчезвай.
	И тъй като Рей се канеше да се наведе над кошчето, тя се разкрещя като луда:
	— Махай се, върви си! Изчезвай или ще се бием, свърши времето, когато ме тероризираше, едно сбиване ще се отрази зле на болницата.
	Рей замръзна с букета в ръце.
	Заобиколи леглото, избягвайки бебешкото кошче, приближи се до Стела, хвърли й един подигравателен поглед и заяви:
	— Добре тогава, щом искаш война, ще я имаш! Такава война, каквато не си сънувала. А мъжа ти ще го пипна, така или иначе. Ще дойде да ми целува задника!
	Ръката на Стела, която стискаше кошчето, не трепна. Нито устните й. Тя го загледа втренчено и той отстъпи. Хвърли букета на скрина.
	„Още един пирон!“, каза си тя. Беше по-силно от нея.
	Когато се върна с ваза за цветята, сестрата видя букета в кошчето за боклук, с дръжките нагоре, при изцапаните превръзки, памучните тампони с кафяво-жълти петна от йодна тинктура и смачканите хартиени кърпички.
	Излезе, свивайки рамене в недоумение. Как може, такъв красив букет! Какво разхищение! Това момиче е също като майка си, хлопа му дъската.
	На следващия ден изписаха Стела от родилното.


>
	Тя рови в гардероба, търси си рокля. Изважда едната, после другата. Има само две, но обича да си въобразява, че разполага с огромен избор. Прокарва пръст по едната — гъвкава, жива материя, по другата — лъскава и по-грапава.
	Не е много наясно с миналото на Адриан. Малкото, което знае, успя да го изкопчи от него една вечер, когато и двамата си бяха пийнали порядъчно. Идва от Русия, това е сигурно. От някакво градче в Урал, Арамил. Когато заговори за него, все едно се отдалечава от нея. Потъва в пейзаж, осеян с фабрични комини, дъсчени бараки и широки улици, оградени от унили и избелели блокове. Погледът му става непроницаем, сивите му очи придобиват цвят на мръсен сняг. Вдъхва й страх. Тринайсет хиляди души живеели около една гара в очакване на влак, който да ги отведе някъде. Не знаели къде, но със сигурност по-далеч от Екатеринбург, главния областен град, който бил на трийсетина километра разстояние. Над шейсет процента от жителите на Арамил били пенсионери, а петдесет процента от младите — безработни. По времето на Съветския съюз в градчето имало два завода на хранителната промишленост, които давали работа на всички. Заплатите били прилични, началниците отпускали жилища и безплатни билети на служителите за няколкодневна почивка в Молдавия или в Грузия на брега на Черно море. Насърчавали жените да раждат, строили училища и детски градини, жилищни блокове с по няколко входа, университети в Екатеринбург, за всичко плащало правителството. После, когато СССР се разпаднал, заводите затворили врати, изоставяйки населението на нерадостната му съдба, обречено да чака края си под открито небе, изложено на снега и виелиците. Осъждайки младите на безделие и на пиянство. В Арамил вече нямало какво друго да правите, освен да наблюдавате вечно сивото небе, заснежените улици, почернелите огради, затворените заводи, рушащите се здания, хората, които бавно умирали, спомняйки си за миналото, за величието на комунизма. Единствената надежда била да се промъкнат в някой товарен влак и да заминат за чужбина. За Америка, Германия, Италия, Франция. Без пари, без дипломи, с голи ръце да се вкопчат във вратите на някой влак и да се доберат до Москва, а оттам с камиони към Европа, към някое пристанище или летище.
	Адриан бе прекосил Русия и част от Европа нелегално, като крадял парченца хляб, зъзнел в мръсни дрехи, биел се с други изгладнели бежанци, които искали да го изхвърлят от мястото му в каросерията на камиона.
	Една нощ, на паркинг на магистрала във Франкфурт, успял да се скрие в ремаркето на огромен тир и прекарал дълги часове в сън сред кашони със замразена риба и сурими, преди да стигне до Санс.
	Вонял на риба.
	„Защо Санс?“, чудеше се Стела.
	Когато се чувстваше щастлива и лека, си отговаряше, защото е трябвало да се срещнем. Това е подарък от небето, казваше си и вдигаше благодарен поглед към безкрайната синева.
	Добавяше: „Благодаря ти, Господи“.
	— Вярваш ли в Бог? — питаше Адриан с невеселата си усмивка.
	— Да.
	— Наистина ли вярваш в Бог?
	— Да — повтаряше Стела убедено като възрастта монахиня. — Защото Той те изпрати при мен. Никой друг не можеше да знае какво чакам. Всяка нощ те рисувах в тъмното, гледайки нагоре към небето, всяка вечер Му казвах, на Него, чието име не знаех, изпратете ми го, моля Ви. Нека да е висок, рус, със сиви очи и безкрайно добър под стоманената си броня.
	Адриан й казваше, че е луда, грабваше я в обятията си, за да потвърди, че срещата им е истинско чудо — срещата между принцесата от Сен-Шалан и скитника от Арамил.
	Как е живял, преди да се познават? С кого е съзерцавал бяло-сивата луна? Притискал ли е до гърдите си някоя жена от Арамил?
	Пръстът, който глади бялата рокля, колебливо спира, отново я докосва. Оставял ли е прозореца широко отворен, докато спи? Стряскал ли се е, когато е чувал дънерът на някое дърво да скърца като спирачката на старо ръждясало колело?
	Въпросите се блъскат в главата й. Тя изкривява устни. Слага точка на предположенията си, облича бялата рокля, която пада по нея като туника на весталка.
	Той е моят мъж.
	Когато е далеч, тя е като боец, готова всеки миг да влезе в сражение, когато е тук, разтваря широко ръце, разтапя се. Мъжът е създаден, за да дава. Жената, за да получава, твърди Адриан. Тя харесва тази мисъл. Харесва й, че той не познава страха. Че знае всичко за нея, без да задава въпроси. Че разчита по тялото й историята на нейния живот. За него тя е отворена книга.


	Живяха като нелегални. Избягваха се на работното място. Тя играеше ролята си, размотавайки се из града под ръка с Жюли или с някое друго момиче.
	Станала е лесбийка, слушай какво ти казвам, кикотеха се подигравателно Тюрке, Жерсон и Лансени. Ти си я отвратил от мъжете! Хвана си един, колкото да й направи дете, и после го изхвърли като парцал!
	Рей слушаше невъзмутимо. Нюхът му подсказваше, че тук имаше нещо скрито-покрито. Тя се опитва да ме прати за зелен хайвер. Не се е родил още този, който може да се ебава с Рей Валенти!
	И после се случи онова в училището, което отклони вниманието от тях.
	Един априлски ден на 2005 година някакъв мъж влезе в сградата на началното училище на Сен-Шалан и взе за заложници цял един клас от четирийсет деца. Бивш служител от хартиената фабрика, останал без работа, след като я затворили. Жандармите, звеното за борба с тероризма, кметът и областният шеф на полицията се вдигнаха на крак. Полицията отцепи района. Времето минаваше, а мъжът не излизаше от училището. Искаше да му дадат пари, кола и самолетен билет първа класа до Каракас. В следващия миг обяви, че се борел за достойнството на обикновените хора, забравените от системата, низвергнатите. Излизаше на двора, бълвайки закани, насочил огнестрелно оръжие срещу една от учителките, г-жа Грампион. Искаше да донесат хляб и вода за децата, защото нямал намерение да се предава, обсадата щяла да се проточи.
	Тогава се появи Рей Валенти. Вдигна ръце във въздуха да покаже, че не е въоръжен, тръгна към мъжа, който се скри зад стъклената врата, и се предложи за заложник. Освободи десет деца и нека си поговорим двамата. Разбирам те, знам какво изпитваш, с теб бяхме съученици, учителите те харесваха, ще ти намерим работа, имаш думата ми.
	Рей говореше ли, говореше, мъжът си търкаше очите, очевидно го слушаше. След известно време свали оръжието и позволи на учителката да изведе десет деца. Най-малките плачеха, искаха майките си.
	Рей влезе в сградата при разбеснелия се мъж и малко по малко още деца започнаха да излизат на групички.
	В края на деня в училището останаха само Рей, две учителки и директорът, затворен в кабинета си, закачен за телефона.
	На другия ден, 6 април, рано сутринта мъжът се предаде на полицията.
	Рей Валенти отново се появи на първа страница на вестниците и отново стана герой на телевизионните новинарски емисии, засенчвайки отчасти кончината на принц Рение в княжеството му Монако.
	Героят бе възкръснал в целия му блясък!
	Всички искаха да се доближат до него, да го докоснат, да го поздравят. Родителите оставяха цветя, бутилки шампанско, благодарствени писма пред вратата на апартамента му.
	Децата съчиниха песен в чест на Рей Валенти, която духовият оркестър изпълни в деня, в който кръстиха на негово име покритата част от училищния двор.
	Рей председателстваше банкети, тържества, събрания на пожарникарите, министри, известни публични личности го поздравяваха с телеграми, президентът Жак Ширак го прие в Елисейския дворец.
	След този нов подвиг един издател му предложи да напише книга. Предложение, подплатено с хубав договор и щедър чек. Рей не беше виждал през живота си толкова нули! Издателят изпрати един журналист, натоварен със задачата да опише черно на бяло разказа за тревожните часове, през които родителите, жителите на Сен-Шалан, цяла Франция бяха треперили със затаен дъх.
	Снимаха го, покани валяха отвсякъде, говореше на конференции, съветваше специализирания отряд за борба с тероризма, получи ордена на Почетния легион. Произнесе реч. Не го свърташе на едно място. Беше на петдесет години, пред него се отваряше нова кариера, тази на прочута личност.
	Забрави Адриан и Стела.
	Прикована на легло, майка му изрязваше статиите от вестниците, размахваше звънчето, нареждаше на Леони да направи кафе за господа журналистите и да се постарае да не излага семейството.
	— И си облечи друга рокля! С тази приличаш на слугинче!
	На Леони не й бе трудно да замаже очите на хората — Рей напълно я бе забравил и тя можа да си отдъхне за някой и друг месец. Затишието продължи, когато Рей започна да отговаря на поканите: откриване на плувен басейн, на гимнастическа зала, на пазара на говеда, полагане на венец на паметника на загиналите, участие в жури за избор на Мис Санс и Мис Оксер. Обикаляше училищата и говореше пред децата и младежите, учеше ги как да живеят. Да уважават възрастните, да си помагат едни на други, да се грижат за по-слабите, да се научат да се владеят, за да станат по-силни и да служат за пример.
	Книгата му „Този мъж, този герой“ не направи фурор, което ужасно го разгневи, но получи множество покани за участие в телевизионни предавания. Изслушваха го с интерес, обръщаха се към него за съвети, наблягаха на изключителната му смелост, което беше балсам за самочувствието му. Видеото на семейство Валенти не спираше да записва изявите му. Появяваше се често по телевизията, понеже беше красив мъж.
	След известно време сензацията утихна. Измъкнаха нов герой от тълпата и забравиха Рей Валенти.
	Тогава той си втълпи, че трябва да напише нова книга. Първата не пожъна голям успех и за това бе виновен оня тъпак, журналистът, бъзльо, неспособен да намери думите, които карат хората да мечтаят, да отидат още по-далеч, да се надскочат. Героизмът е нещо, което носиш в себе си, мърмореше той, слушайте професионалиста, той знае за какво става дума! Щеше да им покаже на какво е способен. Бе измислил заглавие, с което страхотно се гордееше: „Героят, който носим в нас“.
	Изписа го на една картонена папка.
	И повече не се докосна до нея.
	Звездният му миг бе отлетял.
	Така и не го преживя.
	Един декемврийски ден се натъкна на Стела, Адриан и Том в аптеката. Покатерено на раменете на баща си, хлапето духаше в хармониката си. Умилена, аптекарката го помоли да й изсвири някоя коледна мелодия, то сви рамене и отвърна, че само бебетата вярват в Дядо Коледа.
	— Какъв сладур! — възкликна аптекарката. — И какъв характер!
	Целият гняв, цялата незадоволеност на Рей се пренесоха върху Адриан и Стела.
	От къде на къде бяха щастливи тези тук?
	Реши да нанесе страхотен удар.
	Уведоми жандармерията за случая с Адриан.
	Оттам изпратиха хора на проверка във „Ферай“. Поискаха от Жюли да им покаже списъка на работещите и ведомостта на заплатите, заплашиха я с глоби и затвор, ако се докаже, че наема на работа нелегални. Тя се опъна и заяви, че документите са в ред, но си даде сметка, че няма да издържат на една сериозна проверка.
	Успя да им замаже очите за известно време.
	В продължение на три месеца не й досаждаха. Не се осмеляваха да й правят въртели, защото не искаха да ядосат баща й, но Рей настояваше и не искаше да се примири.
	Една вечер, след като сложиха Том да си легне и докато се хранеха в кухнята, Адриан заяви: „Махам се, не искам Жюли да си има неприятности заради мен. Знам едно скривалище недалеч оттук, няма как да ме пипнат“.


	Стела сресва русия си перчем, слага бледорозово червило, дълги, поклащащи се обеци, покачва се на черни обувки на висок ток, които е купила за шест евро от една разпродажба, и излиза от банята.
	Адриан я очаква, отпуснал ръце на корема си. Червеното огънче на цигарата му припламва в мрака. Тя се вторачва в него и се заковава на място. Настръхва цялата.
	Той казва с дрезгав глас: „Не мърдай, искам хубаво да те огледам“.
	Тя потръпва, прегръща се с две ръце.
	— Красива си, принцесо моя.
	Той взема една възглавница, потупва я с ръка и казва:
	— Ела до мен…
	Тя го изчаква да повтори с дрезгав глас.
	Бавно се доближава, повдига падналата презрамка на роклята си, застава до ръба на леглото, чака го да допълзи до нея.
	Той загасва цигарата в пепелника.
	Червеното пламъче изчезва и Стела въздъхва с облекчение.
	Адриан се придвижва на лакти, коленичи и я придърпва към себе си. Забива палци в корема й, от вътрешната страна на бедрата, притиска я до себе си. Прокарва ръка в косата й, приглажда я надолу, връща се нагоре, разрошва я и стига до челото. Голяма, топла, загрубяла, ръката му сякаш взема отпечатък от черепа й.
	Стела затваря очи.
	Той я гледа, очите му са се превърнали в две тесни цепки, изгарящи от желание.
	Вземи ме, прави с мен каквото искаш, мислено го призовава тя с плътно прилепнали устни.
	Здравеняк и Помияр похъркват отвън пред вратата.
	Търкулват се на леглото, Адриан се отпуска отгоре й, целува я, бавно я гали с очи, не може да й се насити.
	Тя го наблюдава скришом, извръща глава, преструва се, че гледа встрани. Устните на Адриан я докосват, спускат се към врата й, продължават надолу.
	Тя чува парното да се включва отново, двете котки да се бият на двора, успява да си каже, че в старанието си да ги раздели Рей Валенти само е затегнал възела, който ги свързва. Всъщност е прогонил навика, рутината, отпушил е страстта, дал е воля на виковете, на пламналите устни, които никога не се уморяват, пришпорил е неугасващото желание, което всеки път избухва с неподозирана сила.
	После вече не мисли за нищо, не чува нищо, вълната на насладата я отнася, толкова е мощна, че тялото й вибрира, огъва се в съзвучие с шумовете на дърветата и виковете на животните в гората.


	Стела занесе книгата на Жозефин Кортес на майка си в болницата.
	Всяка вечер започва нова глава. Леони слуша, сякаш има за задача да научи текста наизуст.
	— Това е просто една история, мамо, не прави усилия да запомняш всяка дума!
	— Права си, но тя сякаш е написана за мен.
	Това е историята на един непохватен и лишен от самочувствие юноша, който среща Кари Грант и заслепен от личността му, се влюбва в него. Книгата представя живота на актьора, кариерата му, любовните му преживявания и краткотрайното приятелство между двамата мъже в Париж от шейсетте години.
	— Понякога — продължава Леони, въодушевена от спомените — вечер по телевизията показваха филми с Кари Грант. Фернанд много ги харесваше тези стари филми. Толкова й допадаха, че не ми обръщаше внимание и можех да гледам и аз, свита в ъгъла. Преструвах се, че плета, но не изпусках нищо. Кари Грант беше много красив мъж и много добър актьор.
	— Може — отговаря Стела, която не е гледала нито един филм с негово участие.
	— Прочети ми отново снощния откъс…
	— О, мамо, не ме карай да ти препрочитам все едно и също!
	— Само веднъж.
	Стела въздъхва и се връща на предишната глава.
	— Ако продължаваме така, никога няма да стигнем до края!
	— Няма за къде да бързаме, скъпа моя, днес доктор Дюре пак ми го напомни.
	— Ти тъкмо затова се възползваш. Започваш да капризничиш, внимавай!
	Развеселена, Леони се засмива, сякаш думата „капризничиш“ няма как да се отнася за нея. Сякаш мятат на раменете й мек кашмирен шал, който гали кожата, внася слънце в ежедневието и й придава вид на красива и изискана дама. Стела е толкова щастлива, като я чува да се смее за пръв път от толкова време насам, че с радост започва да чете пасажа:
	„Според Кари в живота често пъти се получава така, че се жениш за хора, които приличат на собствените ти родители, а не трябва да го правиш, понеже така историята се повтаря до безкрайност.
	Разказва ми и за първите си години в Ню Йорк, когато гладувал и нямал приятели.
	Един ден срещнал един приятел, пред когото разкрил отчаянието си. Приятелят, казвал се Фред, го качил на покрива на един небостъргач. Денят бил мрачен, дъждовен, мъглата била гъста и не се виждало на десет метра разстояние. Фред му обяснил, че зад мъглата със сигурност има прекрасна гледка, която наистина съществува, нищо, че не я виждат в момента. Вярата в живота, продължил той, е в това, да си убеден, че има място за теб зад мъглата. Сега си мислиш, че си мъничък, смачкан, незначителен, но там някъде, зад цялата тази сивота, за теб има едно запазено място, където ще бъдеш щастлив… Затова не съди за живота си по това, което си в момента, гледай на него с мисълта за онова място, което ще заемеш, ако наистина го потърсиш, без да хитруваш.
	Каза ми добре да запомня думите му.“
	Леони, чийто врат е все още в ортопедичната яка, смръщва вежди и пита:
	— Вярваш ли, че и за мен има местенце зад мъглата?
	— Да. Това, че започваш да си възвръщаш силите, го доказва. Не само аз мисля така…
	— Така ли?
	— Онази вечер, след като си тръгнах оттук, минах през Жюли. Вечеряха в кухнята двамата с баща й. Говорихме за теб, разбира се, и знаеш ли какво ми каза господин Куртоа?
	— Едмон? — потръпва Леони. — Едмон ти е говорил за мен?
	Тя се свива в розово-бялата плетена наметка, която й купи Стела, за да не й е студено.
	— Какво ти каза? — любопитства Леони, издала напред брадичка, очакваща с нетърпение отговора.
	— Говорихме за теб, за Половин черешка, за метронома и пианото, казах им как си и той каза: „Тя ще се оправи, обещавам ти. Съвсем скоро всичко това ще остане само един лош спомен“. Цитирам думите му буквално.
	— Едмон каза това?
	— Той, изглежда, го мисли наистина. Не ми го каза от любезност.
	Леони се замисли за момент.
	— Значи той е казал да ми донесат партитурите и метронома… Той, няма кой друг да е.
	— За какво говориш?
	— Амина ми ги донесе сутринта. Каза, че някакъв мъж, не знае точно кой, е оставил на регистратурата един пакет за мен.
	— И ти си мълчиш!
	— Щях да ти кажа, но забравих. Заради книгата. Пък и все още се чувствам ужасно отпаднала.
	— Къде ги прибра?
	— На сигурно място, под леглото. Страх ме е да не ми ги вземат.
	— Мамо! — ядосва се Стела. — Никой няма да ти ги вземе. Тук си на сигурно място.
	— Да, но… ако случайно…
	— Той няма да дойде, мамо.
	— Как можеш да си толкова сигурна, скъпо мое момиченце?
	Тя се отпуска на възглавницата и дълбоко въздъхва.
	— Ако попадна отново в ръцете му, няма да издържа, Стела.
	— Не говори така! — прекъсва я Стела със сълзи на очи. — Моля те.
	— Скъпото ми дете… не плачи. Толкова добре се чувствам, че сме отново заедно.
	Тя протяга ръка към дъщеря си, която я прегръща и целува.
	— Ще се оправиш, обещавам ти. Вече не си сама. Има толкова хора до теб: доктор Дюре, Амина, господин Куртоа, Жюли. Всички те искат да те измъкнат от ужаса.
	— Знам, знам…
	Само дето не го вярва. Стела чувства как ръката на майка й се отпуска безжизнено в нейната. Ръка на корабокрушенец, който отказва да се бори за живота си.
	— Мамо, не се предавай, умолявам те. Искаш ли да видиш Том? Най-сетне да го видиш в плът и кръв. Често му разказвам за теб.


	Двамата с Том често минаваха край блока на улица „Епервие“ №42 и когато зърваха Леони на прозореца, й махаха, изпращаха й въздушни целувки. Том се изправяше на капака, за да види колко е пораснал.
	Един път Том се изкатери на балкона със засилка и я разцелува. Тя повтаряше само: „Ти ли си Том? Много красиво момченце си, изглеждаш силен и смел“. Той й бе отвърнал: „Не се тревожи, бабо, ще дойдем да те спасим“. Леони бързо се бе отдръпнала от прозореца.
	Седнал в кабината на камиона, Том не преставаше да повтаря:
	— Непременно трябва да спасим баба. Имам приятели, може да направим бойна група.
	— Това не е филм. Няма как да я измъкнем оттам, любов моя.
	— Няма как, ако стоим със скръстени ръце, нали така…
	Стела не знаеше какво да му отговори. Ако имаше решение, отдавна да го е намерила.
	— Кажи ми, Стела, и теб ли те е тормозил Рей Валенти?
	— Изправи леко огледалото за обратно виждане откъм теб, не виждам добре — отвърна тя.
	Той се подчини, но продължи да настоява.
	— И теб ли те е тормозил? Можеш да ми кажеш, вече съм голям.
	По онова време най-много да е бил деветгодишен. Носеше избеляла от пране синя тениска, която му беше купила от битака. Беше се облакътил на отворения прозорец и се взираше в нея с настоятелен поглед.
	Тя продължи да мълчи. Нямаше сили да го лъже. Нито да му признае истината.
	— След като не ми отговаряш, значи е „да“. Правиш се на горда. Много си силна в това да се правиш на горда.
	Той не каза нищо повече. Извади хармониката от джоба си.


>
	— Толкова ми се иска да го видя — въздъхва Леони.
	— Ще го уредя…
	— Мислиш ли, че е възможно?
	— Сега вече всичко е възможно, мамо. Уверявам те.
	Леони се замисля. Раздвижва тънките си пръсти, прозирни като крачета на водно конче.
	— Едмон Куртоа… Едно време бяхме близки. Той нищо друго ли не ти спомена, скъпото ми момиченце?
	— Не е от приказливите. Прилича ми на човек с трета степен изгаряния. Нямам понятие какво е преживял, но е кълбо от нерви. Начинът, по който гледа хората… като в немите филми. Винаги съм знаела, че мога да му се доверя. В същото време винаги съм се опасявала да не сбъркам…
	— Той е прекрасен човек, Стела, вярвай ми.
	Стела я поглежда и си дава сметка, че има толкова неща, за които не подозира.
	— Колко си потайна, мамо! Някой ден може и да ми разкажеш…
	— Ще продължим ли да четем? Изморявам се, когато говоря дълго време.
	— Добре ме баламосваш! — отвръща Стела с усмивка. — Винаги се изплъзваш, без да отговориш на въпросите ми.
	Едмон Куртоа, Половин черешка… Леони подхвърля камъчета. На пътя се изпречва друг камък, голям и тъмен, който Стела иска да разтроши на парченца: кой е баща ми? Вярно ли е това, което твърдеше Рей, че не той е баща й, питаше я, искаш ли да ти разкажа? Тя не се осмеляваше да зададе този въпрос. Спомняше си мълчанието на майка й, когато Рей идваше нощем в нейната стая. Колкото повече го търкаля този камък, толкова повече той нараства и натежава. Каменен къс, който й пречи да вижда, притиска гърдите й, спира дъха й, и в който тя непрекъснато се блъска.
	— Стела! — извиква Леони.
	— Да, мамо.
	— Не ме гледай така, плашиш ме.
	— Извинявай, бях се отнесла.
	Във всеки случай, продължава тя наум размишленията си, какво би могла да стори? Може би е спасила и двете ни, запазвайки мълчание? Може би не е имала достатъчно сили, за да се намеси? Стела отново се заплита в лабиринта, търси слепешком нишката, която ще я изведе до изхода. Ключът на загадката.
	Сега е моментът, убедена е, но трябва да бъде предпазлива. Да не бърза. Да не подплаши майка си, да не я пречупи.
	Ще изпрати Том на улица „Епервие“ със заръката да погледне под умивалника, да вземе червеното плюшено мече, ще го пъхне в захабените от работа ръце на Леони и може би тя ще разкрие душата си, кой знае?
	Стела взема отново книгата, търси докъде е стигнала, погледът й попада на някакво изречение, надраскано в горното поле на една страница.
	„Мимолетна красота, която с един поглед ме възкреси, не знам къде избяга ти, не знаеш накъде поех аз“, чете тя.
	Леони пита:
	— Това в книгата ли го пише?
	— Не. Надраскано е в горната част на една страница.
	— Жюли ли го е писала?
	— Не е нейният почерк.
	— Кой може да е тогава?
	— Нямам понятие, мамо.
	Леони се размърдва неспокойно в леглото. Слага ръка на сърцето си.
	— Това е кодирано изречение, сигурна съм. Носи скрит смисъл. Рей си служеше с такива, така даваше заповеди, определяше срещи. Едмон го бе научил…
	— Рей не чете романи! Не и този! Книгата е на Жюли.
	— След като ти казвам… Драскаше по полетата на вестниците и ги „забравяше“ в задната стая на кафенето на Жерар. На пръв поглед разни безсмислени изречения…
	— Но това тук има смисъл, прилича ми на стих…
	— Той вмъкваше някоя важна дума между другите думи и се получаваше нещо подобно на цитат, на който никой не обръщаше внимание.
	— Не мога да си представя Рей да се рови в речник на цитатите! Не е по неговата част!
	— Тук грешиш! С Тюрке, Жерсон и Лансени си бяха изработили шифър и по този начин си уреждаха сметките с някой нещастник, дръзнал да им се опълчи или да не им се подчини. Страх ме е, Стела. Той е искал да каже нещо с това изречение!
	— Нали ти казах, че тази книга не е негова, а на Жюли!
	— Какво от това! Той сигурно има съучастник.
	— Не го е написал той това изречение!
	Леони неспокойно се раздвижва в леглото, клати глава, примигва.
	— Успокой се, мамо, аз съм до теб. Вече не си сама.
	— Напротив — продължава да упорства Леони. — Той е по-силен от теб.
	— Не говори така! — извиква Стела.
	— Напротив, скъпа моя. Такава е истината.
	Нова загадка, въздъхва Стела. Не може да е Жером. Освен ако… Знаем ли всичко за хората, с които общуваме ежедневно?
	Тя намира страницата и продължава да чете в очакване да стане време да се върне във фермата при Том, Сюзон, Жорж, кучетата, животните и шумовете на нощта.


	Сюзон приготвя огретен дофиноа. Том бели картофите. Приключил е с домашните и пръстите му са омазани с мастило.
	— Достатъчно тънки ли са обелките?
	— Идеални, мъничето ми.
	— Ще ми дадеш ли да сложа грюйера накрая?
	— Да. И маслото, и млякото.
	— Много ли е скъпо това ядене?
	— О, не! Това е ядене за бедни. Само картофи.
	— А ние бедни ли сме?
	— Ами… как да ти кажа, не сме нито бедни, нито богати, не се къпем в злато.
	— Ако имаше пари, какво щеше да ядеш?
	— Печена сьомга. Всеки ден.
	— Толкова ли обичаш?
	— Мога да я ям, докато се пръсна!
	— Като пилешкото ли е?
	— Ами не… това е риба.
	— А Стела, тя богата ли е?
	— Не вярвам. Можеше да бъде…
	— А Леони?
	— И тя за малко да стане богата. Твоят прадядо Жюл дьо Бурашар притежаваше замък, ферми, пари, хиляди хектара прекрасна земя. Всичко разпродаде малко по малко. Това, което остана за Леони, отиде при Рей.
	— И Рей е взел всичко за себе си?
	— Да, той не е много по даването.
	— Защо всички се страхуват от него?
	— Защото непрекъснато тормози хората. Сякаш не може да понася да ги вижда щастливи.
	— Никой ли не обича?
	— Никой. А може и да има някой, но да не знам.
	Тя намазва с масло тавичката, нарежда на дъното първия пласт от тънко нарязаните картофи на кръгчета, добавя масло, поръсва със сол и чер пипер, малко индийско орехче, настърган грюйер, замисля се, почесва се по носа.
	— Всъщност обича майка си, Фернанд.
	— Нормално е — отвръща Том. — Нали му е майка.
	— Тя го обожава, а той не може да живее без нея. Трябваше да ги видиш отнякъде, двамата залепени един до друг в кухнята, когато я наемаха да свърши някоя работа в замъка!
	— Значи ти ги познаваш отблизо?
	— Двете бяхме прислужнички. Аз постоянна, а тя идваше да ми помага, когато се събереше много работа. Разбирахме се, тя не хитруваше, не се лакомеше. Беше работлива. Случвало се е да сподели с мен нещо. Разправяше ми, докато се хранеше на края на масата.
	— Рей познаваше ли баща си?
	— Не.
	— А ти, ти познаваше ли го?
	— Беше сезонен работник. Много красив мъж с огромни ръце като железопътни траверси, работеше като хала. Фернанд беше вече мома за женене, ама приличаше на бостанско плашило. Така и не разбрах какво го е прихванало, но й запретнал полите една нощ. Сигурно е бил пиян.
	— А ти имала ли си любим?
	— Нямах време да мисля за такива работи. Бях шестнайсетгодишна, когато отидох да работя в замъка, а сега съм на седемдесет и седем и съвсем съм се съсухрила.
	— Къде живееше?
	— В къщичката до входа на замъка заедно с Жорж. Близо до кокошарника. Беше къщата на пазачите.
	— А Леони колко беше голяма, когато си започнала работа?
	— Току-що се беше родила. Аз я отгледах, тя ми е като дъщеря. Стела ми е внучка, а ти си моят правнук! Не съм имала любим, но си имам семейство. Можеш ли да ми го обясниш, ти, дето знаеш всичко?
	Тя леко го мацва по носа с върха на намасления нож и той прави гримаса.
	— Тогава защо не отидеш да я видиш в болницата, след като ти е като дъщеря?
	Сюзон не отговаря. Върти се насам-натам в кухнята, сякаш търси нещо.
	— Защото те е страх, нали? Страх те е от Рей Валенти?
	— Да си виждал специалния ми нож, оня, дето бели тънко? Оставих го на масата. Да не си го изхвърлил заедно с обелките като последния път?
	— Слушай, Нани, трябва да спасим Леони.
	— О, момченцето ми, не си мисли, че това е лесна работа!
	— Иначе ще умре…
	— Защо мислиш така?
	— Слушам, гледам, не съм глупав.
	— Хайде сега… Сложи масата, да сме готови, когато майка ти си дойде. После ще отидем двамата за яйцата, ще видим дали магаретата имат достатъчно вода за пиене, ще им занесем хляб и ще откъснем една салатка.
	— Стела казва на Леони „мамо“, а Рей винаги го нарича Рей Валенти. Защо?
	— Ей, ти… не може да се каже, че си лапнимуха! Какво още искаш да знаеш, а?
	— Лионел Труйе от моя клас казва, че на Рей Валенти едно време му казвали Сух ташак. Защото не можел да има деца, затова ли?
	— Леле-мале, мъниче! Къде ме водиш? Слагай масата. Сложи и дълбоки чинии, има супа.
	— Пак ли? Предпочитам огретена с картофи.
	— Ще трябва да изядеш първо едното, за да получиш от другото.
	— Много смешно!
	Той въздъхва.
	— Никой не отговаря на въпросите ми, никога.
	— Ама защо не ги зададеш на майка ти?
	— Защото не искам да я натъжавам.
	— А мен можеш да натъжаваш, караш направо, без да му мислиш.
	— Не може да се сравнява. На теб Рей Валенти нищо не ти е направил.
	— Прав си.
	— Сигурен съм, че е биел Стела. Ей, нали каза, че аз ще довърша огретена? Ще сложа много грюйер отгоре, за да се получи позлатена коричка.
	— Не забравяй сметаната, индийското орехче и млякото — напомня му Сюзон, доволна от смяната на темата.
	— Имай ми доверие — отвръща Том, съсредоточен в рендето, като внимава да не си нарани пръстите, докато настъргва индийското орехче.
	„Как ли е разбрал толкова много?“, пита се Сюзон. Децата са удивителни. Особено на неговите години. По-късно, през юношеството са като говеда. Упорити, несхватливи, мръсни, бавно подвижни. Мучат, когато искаш да ги подкараш. Трябва да прибегнеш до пръчката. На Андре това му липсваше. Няколко здрави удара с пръчка. И майчина обич. Всичката нежност, внимание, ласки, които не бе получил от майка си, той ги бе превърнал в злоба. Същото важи и за малкия Реймон. Наложи се да го хванат за рогата, за да го заведат да го оперират. Много добре си спомня. Фернанд й бе споменала. „Колкото по-късно се оперира, толкова по-голям става рискът да остане бездетен, ама той не ще да чуе. Малките му топки са се качили на топло в корема му и стават безплодни.“ Когато стана на петнайсет, го насилиха да легне под ножа. Оперира го бащата на д-р Дюре. В това семейство лекарската професия се предава по наследство. Старият Дюре обясни на Фернанд, че съществува 99,9% риск синът й да остане бездетен, че е трябвало да го оперират много по-рано, и Фернанд ужасно се безпокоеше. Страхуваше се да не започнат да се подиграват на момчето й.
	Обзета от тревога, тя сподели опасенията си със Сюзон. На другия ден се опита да замаже работата, но вече бе късно. Сюзон си взе поука, разбра, че човек никога не бива да слуша хорските излияния. Няма по-сигурен начин да се прекъсне някоя връзка, по-изпитан е дори от скарването. Отначало се почувства поласкана, че са я избрали за довереница, реши, че двете с Фернанд ще се сприятелят, но излезе тъкмо обратното, Фернанд се отдръпна. Неприятно беше, със сигурност. И беше твърде вероятно Стела да не е дъщеря на Рей Валенти.
	Щеше да е кофти удар за Рей, ако мълвата се разпространеше. От самото раждане на Стела Рей неуморно парадираше с малката си сладуранка, размахваше я като доказателство за мъжествеността си. Тикаше я под носа на всички, сочеше челото, брадичката, очите й, кожата му била одрала, малко остана да си присвои и цепката под корема на майка й! Преструваше се на господин Честност, гушнал детенцето, стърготините, покрили пода на кафенето, се разхвърчаваха под свистящите удари на камшика му. Както обикновено, преиграваше.
	Впрочем малкият Том не беше никак глупав.
	— Свърши ли?
	Том кима с глава.
	— Тогава метни го във фурната, ако не ти е тежко…
	Том слага тавичката във фурната. Наглася часовника на четирийсет и пет минути, термостата на двеста градуса. Облизва върха на пръстите си от полепналия грюйер.
	— Може ли да донеса яйцата?
	— Казах ти, че ще отидем заедно.
	— Не може ли да отида сам?
	— Не. Изчакай ме.
	Двамата излизат. Сюзон се обляга на рамото на Том.
	Още една приумица на Стела, казва си Том. Тя постоянно се страхува да не ми се случи нещо. Истината е, че Сюзон не може да ме защити, тя едва се държи на краката си.
	Но си мълчи. Прегръща я, сякаш ще я носи на ръце.
	— Колко си висока, Нани. Сигурно си била красавица!
	— Ей, хлапе, я се дръж прилично! — плясва го тя лекичко по главата.
	— Ми… това беше комплимент.
	— Знам, мъничето ми, така е. Когато се вълнувам, раздавам шамарчета!


	Том се чувства изморен от тайните, които жужат наоколо като рояк пчели. Изморен от това, че майка му постоянно е нащрек и постоянно очаква да се случи нещо лошо, от това, че не може да се разходи свободно по главната улица на Сен-Шалан, хванал за ръка баща си. Не може да иде при баба си да играят на карти, да ядат сладкиши и да пият лимонада с бира, а тя да му даде няколко монети да си купи картички от „Звездни войни“ или бонбони.
	Защо ли баща му идва само нощем? Защо минава през подземния коридор? Защо той трябва да пази тайна и нищо да не казва в училище?
	Например на празника на таткото. Всичките му приятелчета изработват нещо: пепелник, ключодържател, рисуват, съчиняват стихотворение, четат го на глас и учителката ги поправя. Само той седи на чина си, скръстил ръце, и си повтаря под носа своето стихотворение: „Тъпотия, глезотия“.
	Това е положението, казва майка му, ти си имаш тайна, различен си от останалите и трябва да се гордееш с нея.
	Да, ама той изобщо не се гордее с тайната си. Тя го отчуждава от другите. Не може да има истински приятели. Нямаш тайни от истинските си приятели. По-рано не знаеше какво е самота. Срещаше думата в стиховете, редом със студа, снега, нещастието, луната. По-рано беше лесно, имаше фермата, животните, баща си, майка си, Сюзон и Жорж, всеки си имаше точно място.
	Сега му се струва, че всичко, което става с него, е фалшиво, нереално. След като не можете да говорите за нещо, значи то не съществува, не е ли така?
	Вече може да чете, всеки ден научава по нещо ново в училище, но не знае какви тайни крият от него майка му, баща му, Жорж и Сюзон. Казват, че е много малък, и той кипи от гняв.
	Затова се бие. С всички. Изморил се е от принудителното мълчание, което го кара да се чувства като натегнат лък, опитва се да отпусне лъка, да изстреля стрелата. Не може да се сдържи, по-силно е от него.
	Бие се в училищния двор през междучасията или след часовете. Предпочита да се бие с най-големите, защото ги удря с всички сили. Връща се вкъщи с разкървавени колене, разкъсани дрехи. Сюзон го успокоява и се бои за него, Жорж го поздравява, съветва го да отговаря на ударите, така се ставало мъж. Майка му го гледа натъжена и клати глава, сякаш очаква, че синът й ще свърши в затвора.
	Лъкът отново се обтяга, притиска гърдите му. Той пак търси нещо, в което да забие юмрук.
	Свирва на кучетата и поемат към гората, бяга, раздава ритници наляво и надясно, грабва клонче, с което шиба яростно тревите по пътя си, катери се високо по дърветата, крещи, че ще издаде всичко, ще разкаже всичко, просто ей така, да му олекне на душата. Да му се проясни главата. Страхува се, че тайната го смазва, не му позволява да расте…
	Какво ли ще се случи, ако в училище напише стихотворение, с което да благодари на баща си за хармониката? Или да разкаже за подземния проход?
	Може би балонът на тайната ще се пукне с гръм и трясък и ще настъпи мир и спокойствие.
	Животът ще продължи постарому, като по времето, когато тримата се разхождаха по главната улица на Сен-Шалан и ядяха кроасани…


>
	Сутрин, когато Амина влезе в стаята й, Леони я моли да извади скритите под леглото партитури и метронома и да й ги даде. Вечер се повтаря същата операция, но в обратен ред.
	Амина я уверява, че нищо не я заплашва, охраната й е надеждна, никой няма да й ги открадне, но Леони настоява: не иска да ги излага на никакъв риск. Ако знаехте, иде й да каже на Амина, само ако знаехте какво означава за мен да поставя метронома пред себе си, да го задействам, да следя с поглед как стрелката се движи напред-назад. Не мога да си движа главата заради ортопедичната яка, движат се само очите ми от ляво на дясно и обратно. Като чистачки на кола. Това ми прояснява главата, почиства я. След известно време пред очите ми изплуват спомени. Отделни фрагменти, които проблясват като светкавици, или цели случки. Спомени, които ме връхлитат като гигантски вълни със страхотна ярост. Някои епизоди, които мислех, че съм забравила, а те отново се връщат, странно, нали?
	Но това го пази за себе си, не може да го сподели с Амина, защото ще я вземат за луда.
	Мълчи. Изчаква Амина да приключи с грижите покрай нея, за да постави метронома на масичката, прикрепена напряко на леглото. Отваря черната кутия във форма на пирамида, избира темпо _andante_, завърта ключето отстрани и не изпуска от очи фината сребриста стрелка.
	Звукът е ужасен, металически, глух, но понеже стаята й е в дъното на коридора, не пречи на никого.
	Тя се съсредоточава върху движението на стрелката и се отпуска.
	Чака.
	Понякога не се случва нищо. Седнала е в леглото, широко отворила очи. Взира се в черната кутия и градуираната вътре скала: _presto, allegro, moderato, andante, adagio, larghetto, largo_.
	Понякога спомените нахлуват без предупреждение: кратки откъси, орязани оттук-оттам. Едни разпознава, други си припомня. Седнала е пред белия екран, на който преминава животът й.
	Често орязаните откъси предизвикват потоци от сълзи. Тя ридае, сълзите й пречат да вижда стрелката. После се овладява, бърше очи, изсеква се и стрелката подновява движението си.
	Леони се вкопчва в метронома. Облива се в пот, коремът я присвива, повдига й се. Независимо от всичко продължава да следи движението на стрелката, не прави нищо, за да се освободи от темпото, което я разтърсва, събужда я, връща я назад, далече в миналото.
	Има нощи, в които сънува кошмари и се събужда с викове. Бори се, отказва успокоителното хапче, което й подава сестрата. Прекалено силно се бои да не отблъсне спомените.
	Има чувството, че те изплуват на повърхността, за да й донесат изцеление.
	Това е чудото на метронома: той възстановява изтритите бразди на паметта й, почиства ги, поправя ги и плочата е изцяло подновена.


	— Леони, ще инсталирам звънец в чекмеджето на нощното ви шкафче и ако се почувствате застрашена, само трябва да натиснете копчето.
	— Благодаря, Амина.
	— Ще го направим утре. Лично ще се погрижа.
	— Много сте мила…
	— Не се притеснявайте за метронома. Само вие знаете за какво служи!
	— Действа ми успокояващо — мънка Леони смутено и няма смелост да продължи.
	— Напомня ви времето, когато свирехте на пиано, нали?


	Първия път, когато се случи, тя седеше удобно облегната на възглавницата и разчиташе партитурата на „Турски марш“ на Моцарт. Със свободната си ръка потропваше по нощното шкафче, вперила очи в метронома. Пръстите й почукваха по плота в унисон с живото темпо, отмервано от стрелката. Тихо припяваше нотите, щастлива, че ги помни след толкова години.
	Той продаде пианото й, за да я накаже. Хубаво пиано, марка „Гаво“, което си бе донесла от къщи. Продаде го около три месеца след сватбата. Не е много сигурна, но беше в началото на съвместния им живот с Фернанд, в жилището на улица „Епервие“ №42, което му бяха предоставили от Пожарната команда.
	Пианото беше всичко за нея. Напомняше й за момичето Леони, което крачеше забързано по коридорите на замъка, бродеше на воля из гората, оглеждаше се в потока, усещаше утринната роса по краката си, броеше светулките нощем. За момичето, което седеше изправено на столчето пред пианото, навеждаше се напред, отмяташе глава, сливаше се с музиката, издигаше се, спускаше се на раменете на арпежите, леко като балерина на опъната жица във въздуха, балерина с чадърче, със сатенени пантофки, която се изправя на палци, плавно се извива в диези и бемоли. Тръгнеше ли по жицата, беше недосегаема, свободна.
	Не разбираше защо я наказваха, но дори да имаше причина, искаше си пианото.
	— Умолявам те, остави ми пианото — казваше тя. — Повече няма да правя така, никога вече. Прости ми. Не мога да разбера откъде ми хрумна. Аз съм лоша, прав си, прав си да ме накажеш, но не пианото, не и пианото. Удари ме, ако искаш, удряй с всички сили, но ми го остави, умолявам те.
	Отпуснала се бе на колене на пода със сключени ръце и повтаряше, хайде, удари ме, удари ме, но не го продавай.
	Той не помръдваше.
	Тогава тя се наведе, зацелува обувките му, заудря чело в земята с всички сили, докато главата й така се замая, че се наложи да седне на един стол.
	Той я изгледа с отвращение и й обърна гръб, без да я докосне.
	Затаила дъх, тя си помисли, успях, ще ми го остави. Запристъпва тихо покрай стените, притискайки ръце до престилката си.
	По-късно трима мъже в гащеризони дойдоха и отнесоха пианото, докато тя крещеше, сякаш й изтръгваха вътрешностите.
	Същата вечер той така я би, че и досега не можеше да си обясни как не й спука черепа, не й счупи ръцете и краката, не й откъсна бъбреците. Не го беше еня, че е цялата насинена. Ще я подържи известно време затворена вкъщи и ще й разреши да излиза, когато изчезнат синините.
	— Какво ще си кажат за мен онези момчета, а? Помисли ли малко? И през ум не ти мина, нали! — крещеше и продължаваше да удря.
	Тя не се защитаваше. Вече нямаше смисъл. Да прави с нея каквото пожелае.
	Фернанд наблюдаваше и одобряваше.
	— Много добре, сине. Хубаво парче си хванал, сега трябва само да я дресираш. Никаква милост! Все едно е гъска, оплела се в примката на ловеца. Унижи я, накарай я да си плати за желанието, което поражда в теб, защото ти я желаеш, нали? Този вид момичета непременно трябва да ги пречупиш. Удряй, бий. И пак и пак, ако не разбере защо, налагай я по-силно и ще се пречупи. Госпожиците от висшето общество са твърди, трябва да ги пречупиш, да ги вкараш в нашия калъп. Боят не е достатъчен. Трябва да я накараш да забрави откъде идва, да не знае къде се намира. Само така ще се огъне, ще ти се подчинява във всичко, а ако случайно го забравиш, аз ще ти го припомням.
	И избърса устни с кърпичката си. Когато се разприказваше, в ъгълчетата на устните й се събираше слюнка. Преглътна и продължи:
	— Ще омекне като парцал. Няма да се осмелява да направи нищо без твоето одобрение. Никога вече няма да бъде госпожица Дьо Бурашар, винаги ще е жената на копелето Рей Валенти, което баща й и брат й унижаваха. Ще избиеш от главата й всякакви бунтовни мисли. Ще я накараш да се страхува. Повярвай ми… до гуша ми беше дошло да гледам как се отнасят с нас. От тях няма какво да очакваме. Спомняш ли си за листата от артишока? Никога не ги забравяй. Помни ги, докато си жив!
	Беше като балет на бесни кучета: синът биеше, майката го насърчаваше, отмервайки с ужасяващите си думи ритъма на ударите.
	По онова време Леони все още се опитваше да разбере. По-късно започна да си казва, че вината е в нея, че в нея има нещо лошо, нещо, което единствено той съзира и иска да поправи. Може би можеха да си поговорят за това и тя щеше да се опита да се поправи. Той отново щеше да стане милият Рей отпреди сватбата. Мъжът, който идваше да я вземе с мотора, който й казваше да се притиска силно до него на завоите. Който я водеше на кино да гледат _Love Story_ и я целуваше във врата. Тя се смееше, въртеше се на стола, а той повтаряше, колко си красива! Подаряваше й обеци, гривни, черпеше я огромни сладоледи, притискаше я до гърдите си, целуваше я, наричаше я „малката ми гълъбица“. Възможно ли беше този човек никога да не е съществувал? Да си го бе измислила след всички онези романи, които Сюзон й даваше да чете?
	А може би, продължаваше да размишлява тя, може би наистина съм пълна идиотка. От нищо нищо не разбирам. Тъпачка, която не знае, че покривът на света се нарича Хималаи. Татко и Андре бяха прави, а Рей беше толкова добър да се ожени за мен.


	Така беше в началото на общуването с метронома. Спомените се връщаха, но тя успяваше да ги овладее.
	Докато сега…
	Сега те се изплъзват от контрола й, връхлитат я, опустошават я.
	Веднъж една случка направо я зашлеви през лицето, все едно тапа от шампанско я уцели право в окото. Последва втори, трети удар… Отминали епизоди, които плющяха като камшични удари.


	Денят на сватбата в кметството. Една събота на месец октомври. Тя тъкмо е навършила двайсет и една. Рей е изключително привлекателен в тъмносиния костюм със синя вратовръзка и жълта кърпичка, която наднича от малкото джобче. Фернанд, изцяло в черно, е застанала зад него. Сложила е малка шапчица с черна воалетка, същата, с която ходи на погребения.
	Рей казва „да“ с ясен глас, за разлика от нейното „да“, което едва се чува.
	Баща й не присъства. Майка й така и не се завърна у дома. Жорж и Сюзон са застанали на последния ред, малко встрани, сякаш са се озовали на местопрестъпление.
	Рей слага венчалния пръстен на пръста й и намига на приятелите си.
	Тя се обръща и търси с очи Сюзон и Жорж, иска да ги помоли да спрат церемонията, да им каже, че не иска.
	Но не отваря уста.


>
	Стрелката продължава да снове наляво-надясно.
	От кметството отидоха в кафенето на бащата на Жерар. Господин Лансени избра плоча, включи автоматичния грамофон и я покани на танц. Една песен на дуета Стоун и Ерик Шарден — двойка не само на сцената, но и в живота. Обувките я стягаха, подплънката на сутиена й се беше измъкнала и тя се молеше да не падне.
	Г-н Лансени й прошепна „Много си красива, Леони“. Тя се усмихна смутено. На бара Рей си поръчваше трета мастика и се целеше със стрелички в афиш на една плеймейтка.
	Песента свърши. Леони отиде да седне до Фернанд. Не знаеше как да се обръща към нея. Не желаеше да я нарича „мамо“. Изчакваше и се въртеше на стола, опитваше се да намести подплънката на сутиена.
	Седнали на една пейка, Жорж и Сюзон си говореха с г-н Лансени за поскъпващия живот, за цената на цигарите, франк и петдесет, за франзелата, която вече струваше шейсет сантима. Вече едва свързваме двата края, въздишаха те.
	Г-н Лансени пусна нова плоча, „Да умреш от любов“ и пак я покани на танц. Очите й се пълнеха със сълзи всеки път, когато чуеше рефрена. Кавалерът й я поднасяше, това е просто песен, Леони, не го вземай толкова присърце! Да не мислиш, че Азнавур реве, когато я пее? Тя заби нос в рамото му, за да попречи на сълзите й да рукнат.
	На бара Рей и Жерсон се надпреварваха кой колко мастики ще гаврътне. Той беше изпил шест, Жерсон — четири. Младоженецът крещеше, спечелих, спечелих. Жерсон не отстъпваше, чакай, партията не е приключила.
	Тюрке пусна монета в автомата. „Добре хапнах, добре пийнах“, припяваше той заедно с Патрик Топалоф. Обърна се, оригна се и си вдигна ципа.
	За една бройка да се строполи, но се задържа, предизвиквайки оглушителен хор от подигравки: вижте го Рака колко носи на пиене!
	Жерсон полюбопитства, не си ли поканил Клервал?
	Рей отвърна, не, той е гаден тъпанар.


	Вечерта хапнаха в един малък хотел срещу гарата в Санс, където щяха да прекарат първата си брачна нощ.
	Рей бе запазил маса. Предупреди, че всеки ще си плаща яденето и пиенето. Леони си говореше с Жорж и Сюзон. Продължаваше да умува как да се обръща към Фернанд. Сервитьорът им предложи меню за двайсет и три франка и петдесет, в които бе включено и обслужването.
	Избухна разправия, защото Рей бе забравил да напълни резервоара на реното на Жерар, след като му го бе поискал за случая.
	— Какво си въобразяваш, литърът струва франк и двайсет! — палеше се Жеже. — Аз да не съм милионер. Щом е така, ти ще ми платиш сметката!
	— О, писна ми, вземи си изгнилата таратайка!
	За малко да се сбият.
	След вечерята Жорж и Сюзон казаха:
	— Стана късно, тръгваме, чака ни доста път.
	Леони излезе да ги изпрати. Идеше й да им каже: „Не ме оставяйте, страх ме е, не знам какво ме чака тази нощ“.
	Двамата седнаха в старата си кола и на Жорж му отне доста време, докато запали.
	— Май доста си пийнах — заяви той.
	Автомобилът потегли и тя им помаха за довиждане.
	Погледът й падна на трите пръста на дясната ръка, все още я боляха.


	Не може да си го обясни, но някои спомени, най-бруталните, се връщат в настоящето.
	Сякаш не принадлежат само на миналото.
	Сякаш могат да се повторят днес, утре, все едно са извън времето.


	Леглото е голямо и ужасно скърца. Покривката е на шотландски карета. От същия плат са и завесите на прозорците. В единия ъгъл на стаята има умивалник, а под него биде. Рей се изпикава в умивалника. Тя го вижда в гръб. Казва си, че все още не е виждала пенис. В книгите, които й дава Сюзон, мъжете са безполови. Жените също. Мъжете и жените си разменят любовни слова, устните им се срещат и те изпитват невероятно щастие.
	Преди да влезе в стаята, видя, че на етажа има баня. Ще отиде да се измие в нея, няма да използва мивката.
	Рей се съблича. Тя извръща очи. Той си ляга, пали цигара, завит е до кръста. Устата му е суха, трудно преглъща. Бърше ъгълчетата на устните си с гримаса на недоволство.
	— Намери ми пепелник — заповядва й той.
	Тя зърва един пепелник на нощното шкафче и му го подава.
	Той потупва с ръка по леглото и изкомандва:
	— Хайде да си лягаш.
	Тя събува обувките си и се мушка под завивката напълно облечена.
	Той прихва развеселен.
	— Съблечи се! Това е първата ти брачна нощ, скъпа.
	Тя се усмихва. Отдръпва се да разкопчае бялата си рокля. Смъква си чорапите, сваля сутиена, слипа. Потреперва и се загъва, прикривайки с длани гърдите си.
	— Загаси светлината! — нарежда й той.
	Малката настолна лампа е на шкафчето от неговата страна.
	— Ама… и ти можеш да я загасиш — отвръща тя изненадана.
	— Загаси светлината. Няма да повтарям!
	Тя протяга ръка и съвсем леко докосва Рей по лицето.
	— Какво е това? Не си си почистила подмишниците?
	— Напротив, подрязах космите.
	— Останали са още косми. Не искам да виждам отсега нататък такива неща, ясно?
	— Мислех, че…
	— Какво мислеше?
	Говори й с неприязън. Също както в деня, в който прещипа пръстите й, тряскайки вратата на колата. Леони предчувства надвисналата опасност, но недоумява от какво е породена. Какво лошо е направила? Никой не й бе казал, че младоженката трябва да си обръсне космите. Никой не й е говорил нищо за първата й брачна нощ.
	Отново слага длани на гърдите си и се старае да стои възможно най-далеч от него.
	— Мръсна си… миришеш на недобре измито момиче.
	Той й обръща гръб.
	— Извинявай — казва тя, — не знаех.
	— На какво са те учили в онзи замък?
	Той се изхилва подигравателно и добавя:
	— Не го заслужавам, така ли?
	— О, не!…
	В ума й се блъскат безброй мисли. Иска да му каже толкова неща, за пръв път обича мъж. За пръв път е сама и гола в леглото с мъж до себе си. За пръв път иска да даде всичко на този мъж.
	— Искаш ли да отида да се измия?
	— Това е най-малкото…
	Тя става от леглото, търси с какво да се загърне, за да не върви гола по коридора. Облича булчинската си рокля. Взема тоалетната си чантичка и излиза.
	Чува го да й крещи:
	— Вземи и моята тоалетна чантичка, да не я мъкна утре сутрин, когато отида да си взема душ!
	Тя се връща, грабва я и внимава да не я обърне и разсипе на пода.
	Единственото й желание е да избяга.
	Вече е късно. Вече е омъжена, вече е г-жа Рей Валенти. Ще трябва да му се подчинява, докато смъртта ги раздели.
	Бутва вратата на банята, вътре има умивалник и душ. Неоновото осветление над мивката потрепва, разпръсквайки бледа светлина. На стената е окачена кърпа. Тя се пита дали е чиста, дали някой не я е използвал преди.
	Слага двете чантички на ръба на мивката. Внимателно обляга тази на Рей до облицованата с плочки стена.
	Забелязва поставения в единия ъгъл зелен бидон с прах против мравки. Черен прах, който образува мръсен кръг на пода.
	Съблича се, опитва се да пусне душа. Стои на белите плочки, трепереща и гола, и се взира глупаво в душа, от който не потича капка вода.
	Оказва се, че не знае как се пуска този душ.
	Различен е от нейния в банята й в замъка.
	Отпуска се на плочките, разтърсвана от ридания.
	Изморена е. Има чувството, че нищо не разбира, че е пълна глупачка. Шепне си, искам Сюзон, сълзите я задавят.
	Чува стъпки в коридора. Той влиза при нея.
	— Какво има пък сега?
	— Не знам как се пуска този душ. Не е като у дома.
	— Ти тъпа ли си, или какво?
	— Не знам как…
	Разгневен, той рязко протяга ръка зад мивката, дръпва някаква ръчка и водата потича отгоре й. Намокря косата й. А тя толкова искаше да си запази прическата за утре. Фризьорката от Сен-Шалан, малката Корин, й направи тази красива плитка, украсена с перли и с розови и бели изкуствени цветчета. На излизане от салона приличаше на момиченце, готово да приеме първо причастие.
	— Тече студена вода — отбелязва тя.
	Той я поглежда вбесен и замахва да я удари.
	Тя се предпазва, вдигнала лакът. Той се отказва с думите:
	— Прекалено си тъпа, моето момиче!
	Рей регулира температурата на водата и тя се обнадеждава.
	Поглежда го с плаха усмивка на разкаяла се грешница, седнала под душа, обхванала с две ръце голите си крака.
	Извинителната й усмивка сякаш разпалва отново гнева му.
	В очите му светва злобно пламъче, което се мени, преминава от ожесточение през учудване до удовлетворение и назряващо желание. В черните му очи се чете ликуващо превъзходство. Все едно си казва, виж ти, никога досега не съм опитвал подобно нещо с нея…
	Отново замахва с ръка и тя се свива под струята вряла вода, която я изгаря.
	Усеща силна болка в слепоочието.
	Изведнъж осъзнава, че я е ударил.
	Мълниеносен удар, защото дори не го бе видяла да замахва.
	Не разбира причината. Вдига глава и смаяно го поглежда.
	И отново се взира в очите му.
	Той я фиксира учуден, по-скоро слисан. Сякаш открива у себе си свръхестествена дарба. Досега не съм вдигал ръка на жена, още повече на гола жена, паднала в краката ми, която ми принадлежи, която чака само това, съдейки по погледа й, подготвя се за удара, разтреперана вдига ръка да се прикрие. Би трябвало да опитам… Ако искам да ме уважава, да ми се подчинява, ето един лесен начин да се наложа. Да ударя силно, за да съм спокоен в бъдеще.
	Тя вижда какво мисли по очите му. Двамата крачат по един и същ път, ръка за ръка като съучастници. Едновременно откриват силата на удара.
	— Защо ме удари? — осмелява се да го попита Леони.
	— Не разбра ли?
	— Заради кранчето?
	— Не ми пука за кранчето.
	— Тогава…
	— Искаш ли пак да те ударя, та да се досетиш защо го направих?
	Тя клати глава отрицателно. Осъзнава, че току-що е направила ужасна грешка. Съгласява се с неговата логика.
	— Да не мислиш, че не видях как танцуваше с дъртия Лансени?
	— Но той ме покани и аз реших, че…
	— Че може да си въртиш задника пред очите ми? За какъв ме вземаш? Росни — пресни младоженци сме, а вече си готова да ми сложиш рога. На всичко отгоре, пред очите на приятелите ми.
	— Не, грешиш!
	— Не ми говори с този тон! Не си много хитра. Държиш се като безсрамница и искаш да ме изкараш мене виновен!
	Безсрамница. Досега никой не я е наричал така. Наистина ли се държа неподобаващо, като танцува с бащата на Жерар? Тя смяташе, че така се постъпва, когато си младоженка, танцуваш с гостите. Може неволно да го е засегнала.
	— И не се опитвай да ме лъжеш! Катеричката ти беше пламнала!
	Още една дума, която не беше чувала. Не смее да отвори уста, да се изправи, смалява се, забила врат в раменете си, безмълвно се моли да не я удари отново.
	В главата й все едно бие чук, черепът й пулсира, горещата вода я облива, в краката й се стичат червени струйки. Тя докосва слепоочието си, има голяма подутина, веждата й е сцепена. Разплаква се и гълта солените си сълзи.
	— Защо го направи? — повтаря тя учудена. — Толкова беше мил досега…
	— Бях глупав, права си. Не знаех, че се женя за курва.
	Той се надвесва над нея заплашително. Тя не смее да отвори уста. Прокарва пръсти по раната. Не усеща горещата вода, не усеща нищо. Вцепенена е от ужас. Иска само едно, той да се махне и тя да се опита да си събере мислите.
	Погледът й се плъзга встрани. Дали няма да я удари отново?
	— Мълчиш — хили се злобно той. — Съвсем правилно. Признаваш грешката си… На това ли те научиха в замъка? Да си въртиш задника пред мъжете?
	Сега говорът му стана по-бавен и той започва да повтаря едни и същи думи. Търси нещо и обхожда с поглед тясната баня.
	Забелязва зеления бидон в ъгъла с праха против мравки и го грабва.
	Отваря го, подушва го, чете етикета.
	Отново я поглежда.
	Чертите на лицето му се отпускат, той се засмива. С хубава, широка усмивка. Същата, с която я чакаше на автобусната спирка и вземаше от ръцете й учебниците и тетрадките със записки от лекциите.
	Тя му се усмихна в отговор.
	Стана така сигурно защото пи повече. Не знае какво приказва. След малко ще я прегърне и ще я помоли да му прости. Тя ще го накара да обещае повече да не пие толкова много. Ще добави, милвайки го, не ти понася. Всичко това ще остане един лош спомен. Тя ще внимава отсега нататък да не танцува с друг мъж, дори няма да позволява на друг мъж да я доближи.
	Той може да е толкова мил, когато поиска.
	Отново му се усмихва, моли го да й подаде сапуна от чантичката, на ръба на мивката.
	Той отвръща, готово, нямаш проблем.
	Не помръдва. Продължава да държи зеления бидон, поглежда я и усмивката му отново става зла.
	Обръща бидона отгоре й.
	Черният прах се посипва по косата й, по гърдите, ръцете, краката. Здраво я хваща за главата, не й позволява да мръдне, дърпа я назад и ръси праха в очите и устата й.
	— А това е в памет на брат ти! Помниш ли?
	Тя кашля, дави се, плюе. Търка очи, от което я смъди още по-силно. Цялото й тяло е почерняло.
	— А сега се измий, поне ще знаеш защо!
	Тя го поглежда уплашено.
	— Престани да се страхуваш! Този път ти прощавам.
	Той се връцва и излиза от банята.
	Тя се изправя и отива да си вземе сапуна. „“Санет", сапунът на чистата жена". Какво можех да сторя, когато Андре го тормозеше? — пита се тя, търкайки се здраво. Ами с господин Лансени? Откъде можех да предположа?
	Засрамих го пред приятелите му.
	Той не е такъв. Той е красив, смел, силен, нежен. Ожени се за мен. Всички момичета мечтаеха да се оженят за него, но той избра мен. Сега трябва да се науча да му доставям удоволствие, искам да се гордее с мен. Получи се така, защото винаги правя всичко наопаки, естествено е, че се дразни, но аз ще се науча.
	Зърва самобръсначката на Рей, която се показва от несесера, взема я и се избръсва под мишниците.
	Облича отново бялата си рокля, сресва се, забожда тук-там в косата си изкуствените цветчета и перлите и се връща при него в леглото.
	— Няма да правиш така повече, нали? — пита я нежно той, събличайки роклята й.
	— Не, обещавам.
	— Винаги ще бъдеш такава чиста и гладка, когато те пожелая?
	— Да…
	Той протяга ръка и заповядва:
	— Ела до мен…
	Тя се доближава колебливо. Дали се е измила добре навсякъде? Прошепва:
	— Нали знаеш, за пръв път ми е…
	— Не говори! Остави на мен! Аз съм твоят съпруг, нали така?
	— Да, така е.
	— Ако се държа по този начин, ако съм малко рязък, то е за твое добро. Твоите родители нищо ли не са ти обяснили?
	― …
	— Както виждам, на нищо не са те научили, за което търпят критика! Как може да си въобразяваш, че си толкова високопоставен, след като не си дал никакво възпитание на дъщеря си. Аз ще те дресирам, но преди това, пиленцето ми, ще те схрускам.
	Дъхът му мирише на алкохол. Тя не смее да извърне глава. Трудно му е да се движи. Прокарва ръка нагоре-надолу между бедрата й. Тя се чуди защо.
	— Ама помогни ми де! — вика той.
	— Аз… не знам как.
	— Мамка му! Каква тъпачка! Не може да бъде!
	Той се отпуска на леглото и се удря по главата.
	— Кой ми пробута тази тъпачка! Не е истина! Нямам думи!
	Изритва я от леглото.
	Тя прекарва първата си брачна нощ на килимчето, трепереща, наметната с бялата си рокля.
	На сутринта я прескача, за да отиде до банята.
	Подът трепери под краката му. Тя протяга ръка, докосва грубата материя на килимчето пред леглото, долавя горчивия мирис на прах, умът й още спи, недоумява защо е спала на пода, студено й е, свива крака, булчинската й рокля се повдига нагоре, няма чаршаф, нито завивка, отваря очи, вече разсънена, и осъзнава, че нещо не е наред. Все още не може да определи със сигурност какво е, но предчувствието за нещо ужасно я парализира. Страхът я връхлита. Не помни какво не беше както трябва, но е убедена, че има някакъв проблем. Огромен при това. Във въздуха витае заплаха. Изобщо не иска да си припомня. Иска да заспи отново, да потъне в сън. Иска да продължи това състояние, да не си припомня онова ужасно нещо, което знае, че ще я унищожи. Свива се на кълбо, коленете й опират до брадичката, опитва се да прескочи спомена, запитва се дали не е болна, умът й търси, лута се, внезапно си дава сметка, че лежи на пода пред леглото. И в този миг споменът се връща.
	Иска да изчезне. Хваща с две ръце главата си да не вижда килимчето, пода, жълтите первази покрай стените.
	Той нахлува в стаята с крясък.
	— Виж, самобръсначката ми! Видя ли я?
	Размахва я пред нея, очите му мятат мълнии.
	— Цялата е в косми! Прецакала си ми я!
	Този път не се задоволява да я шамароса, ударите и ритниците валят като порой. Тя няма къде да избяга, да се скрие, остава да лежи на пода, свита на кълбо.


	Метрономът спира и Леони си спомня.
	В паметта й се връща споменът за онази първа нощ и за събуждането на другата сутрин.
	Уплахата й беше толкова голяма, че тя изгуби и малкото си останало достойнство. Беше напълно объркана, но бе сигурна в едно: никога нямаше да постъпва „правилно“.
	Разбра също, че е напуснала познатия си свят. За една нощ нейният свят се бе свил до малка клетка: Фернанд, Рей и тя. Бе попаднала в клопка. Беше затворничка.
	Облече бялата си рокля, скри подутите си очи зад черните очила „Рей Бан“, които й бе подарил във времето, когато беше „мил“, излезе от стаята и откри, че въздухът е тежък и лепкав.


	Рей седеше на терасата на хотела пред чаша бяло вино.
	Беше прекрасна октомврийска сутрин и собственикът бе изнесъл няколко маси, за да се възползва от последните слънчеви лъчи.
	Рей се провикна гръмогласно: „А, ето я моята женичка! Каква красавица!“. Присъстващите широко се усмихнаха.
	— Късметлийка сте, имате такъв любвеобилен съпруг — подхвърли й собственичката. — Сигурно сте прекарали чудесна нощ!
	И избухна в мазен и дрезгав смях. Останалите се захилиха двусмислено, вдигнали чаши.
	Той й прави знак да седне до него.
	Прегръща я с една ръка през раменете.
	Целува подутата й зачервена буза.
	— Как си, коте?


>
	Тя не споменава повече за метронома пред Стела.
	Срамува се от младата жена, която е била.
	Чува гласа на дъщеря си, която й чете, но не я слуша. Затваря очи, преструва се, че историята толкова силно я вълнува, че не иска да пропусне и най-дребната подробност.
	Стела се усмихва, доволна, че й създава някакво дребно удоволствие.
	Отгръща страниците и стига до последната глава.
	— Вече сме към края, мамо. Трябва да ти донеса някоя друга книга. Тази хареса ли ти?
	— Много.
	— Утре ще я дочетем. Сега обаче имам една изненада. Затвори очи и отвори ръка.
	Леони се подчинява и усеща в ръката си някакво малко, леко и копринено меко пакетче. Прокарва пръсти по него. Обръща го и отваря очи.
	— Половин черешка!
	Избухва в неудържими нервни ридания.
	Безпомощно, жалко същество, разтърсвано от плач.
	Стела я прегръща, люлее я в обятията си, бърше лицето й, успокоява я, хайде, стига, недей… не плачи, всичко е наред, той е пак при теб, Том отиде да го вземе, покатери се по балкона, прозорецът бил отворен, той се промъкнал в кухнята, отворил вратичката на шкафа под мивката и го намерил точно там, където ти каза, че си го скрила. Никой не го видял, старата нищо не чула, истината ти казвам, не се страхувай, мила моя, нежната ми, любимата ми майка. Вече си вън от опасност.
	Леони плаче, стиснала червеното си плюшено мече.
	И със сълзите излива нещастията, препълнили сърцето й, излива черната, лепкава тиня. Тежката мазна покривка от наслоена мръсотия се оттегля, разкривайки бял, чист пясък.
	Гърдите й се повдигат, изпълнени с безкрайна надежда. Има усещането, че излиза от клетката, отпаднала и измъчена. Току-що е направила първата крачка извън затвора.


	Една вечер Рей посети доктора.
	Чакаше го в кабинета му, седнал във фотьойла му, играеше си с черните си очила „Рей Бан“, запазената му марка, въртеше ги между пръстите си, слагаше ги на главата или на върха на носа си, взираше се в бележника с рецептите, в натрупаните папки, рентгеновите снимки на стената, разпечатаната кореспонденция. Премяташе в ръце позлатената линийка с надпис „Доктор Бернар Дюре“, подарък от баща му за края на следването, заедно с откъс от стихотворението на Ръдиард Киплинг, „Ако“, поставено под стъкло.
P>
	Ако мечтаеш, без да си мечтател;
	ако си умен, без да си умник;
	Ако посрещаш Краха — зъл предател —
	еднакво със Триумфа — стар циник;
	Ако злодеи клетвата ти свята
	превърнат в клопка — и го понесеш,
	или пък видиш сринати нещата,
	градени с кръв — и почнеш нов градеж;
P$
	Как беше след това? Не помнеше. Ще трябва да го прочете отново и да се опита да стане като мъжа от стихотворението.
	Стоеше в коридора, готвеше се да съблече престилката, когато го видя.
	По дяволите, какво правеше тук тоя?
	Страхът го стисна за гърлото. Идеше му да избяга, да се скрие. Рей пак щеше да го набута в някоя мръсотия.
	Рей знаеше.
	Асистентите му, сестрите, и те знаеха, но бяха длъжни да си държат устата затворена.
	Рей му даваше да разбере, че няма нищо против и той да си мълчи, при условие че…
	С тази разлика, че списъкът на неговите условия нямаше край.
	Подпря се на стената. Добре ли сте, докторе? — обърна се към него един студент. Беше деветнайсет и трийсет. Работният му ден бе приключил. Можеше да не минава през кабинета си, но там бяха останали ключовете от колата му. Красивото ауди Q5, новата му придобивка.
	Поколеба се за миг. Сети се за Леони, която лежеше в съседната стая. Пред очите му отново се появи гледката на натрошеното тяло на носилката, една нощ преди месец. Потресе го не толкова видът на кървящото и страдащо тяло, колкото примирението, което излъчваше лицето на Леони. Тя лежеше отпусната, безжизнена, безразлична към собствената си съдба. Не помръдваше, сякаш очакваше края. Погледна го с очи, в които се четеше отчаяна молба, довършете ме, умолявам ви, не ме спасявайте, не го правете, за бога.
	Той хвана ръката й, за да я успокои, и тя изкриви лице от болка.
	После, така и не разбра защо, направи решителната крачка. Това не може да продължава повече, няма да ме тероризира, докато съм жив, след две години излизам в пенсия, да прави каквото ще, писна ми. Писна ми от Рей Валенти. Прав е Едмон Куртоа — ще свърша живота си като подлец.
	Влезе в кабинета си.
	— Работиш допълнително, а? — подметна Рей.
	— Приключих за днес.
	Рей пак си бе сложил черните „Рей Бан“. Седеше, удобно настанен във фотьойла, протегнал крака. Скръсти ръце зад тила си. Огледа доктора преценяващо.
	— Върни ми я.
	— Състоянието й не позволява.
	— Върни ми я.
	— Ще остане тук поне още два месеца. Гипсирана е от стъпалото до дясното бедро. Има множество фрактури. Има кръвоизлив в черепа, който не се резорбира, трябва да лежи неподвижно.
	— Това казваш ти. Аз искам да се направи повторен преглед. Искам да я прегледа друг лекар.
	— Няма да напусне болницата.
	— Ще напусне и ще ти кажа защо.
	Произнесе последните думи с лека усмивка. Като баща, който се навежда над детето си и му шепне окуражаващо, хайде, давай, ще успееш, имай доверие в силите си.
	Бернар Дюре не мигна. Очакваше удара. Седеше с изправени рамене, опитваше се да контролира дишането си, сърцето му биеше учестено.
	— Прави каквото искаш. Аз няма да разреша да я изпишат.
	— Ясно. Тогава ще отида при ченгетата и ще им разкажа всичко. Те са ми приятели, както знаеш.
	— По-скоро са жалки нещастници!
	— Не се прави на много хитър. Аз съм влиятелен човек, имам връзки.
	— Давай, няма да ме уплашиш. Напусни кабинета ми.
	Рей Валенти свали очилата си, объркан. Бернар Дюре не отстъпваше. Бернар Дюре не се разтрепери под бялата си престилка. Бернар Дюре го предизвикваше. Заповядваше му да напусне „неговия“ кабинет.
	Рей Валенти подви крака, облегна се на плота на бюрото с две ръце, след което се изправи, после отново седна и се разкрещя:
	— Мамка му, Дюре! Не можеш да се отнасяш с мен по този начин! Писна ми да се правя на слуга. Всичко мене чака: пазаруване, чистене, готвене, миене на съдове, да пренасям майка ми от леглото до фотьойла, да включвам телевизора, да я нося до кенефа, да й бърша задника, това не е за мен, мамка му!
	— Кандидатствай за социален помощник. Или си наеми прислужница.
	— Аз си имах прислужница. Безплатна при това! Върни ми я.
	Рей Валенти неочаквано се бе преобразил в жалък тип, в мъж, лишен от смелост и гордост.
	Бернар Дюре почувства как сърцето му прелива от щастие. Опита се да открие откъде идва това огромно щастие, което го освобождава от мрачната, воняща килия, в която се бе измъчвал толкова години. Напразно очакваше да се разтрепери както обикновено, да остане закован за пода от чувството за смътна тревога. Нищо подобно не се случи. Тогава осъзна, че е престанал да се страхува, и го изпълни нов прилив на щастие. Поколеба се за кратко, обезпокоен да не би новото, опияняващо усещане да изчезне със същата скорост, с която се бе появило, но напротив, установи, че то се раздипля, уголемява, стопля го от глава до пети. Погледна Рей Валенти право в очите и каза:
	— Не беше нужно да я пребиваш толкова жестоко.
	— Не съм аз. Тюрке го направи.
	На всичко отгоре изпя съучастника си.
	— Виж какво ще ти кажа, Рей, не ми пука. Оправяй се.
	Рей Валенти се окопити. Отново надяна черните очила.
	— Добре, сам си го просиш. Ще отида при ченгетата. Ще им разкажа как ходиш пиян на мястото на автопроизшествията, как на два пъти остави да умрат нещастниците, попаднали в ръцете ти, как те измъкнах, като скрих констативния протокол, защото за мен ти беше голям хирург…
	Наблегна на думите „голям хирург“, сякаш искаше да се оневини, че тогава не го бе издал на жандармите. Човек може да прости една грешка на видните личности.
	— Как ти се случва да влизаш в операция кьоркютук пиян и как всички си траят, понеже си син на големия Пол Дюре, който, за разлика от теб беше безупречен лекар, самоотвержен, прекалено взискателен може би, но праволинеен, честен и… трезвеник.
	Фактът, че спомена баща му, смути Бернар Дюре. Представи си го, седнал насреща му, как се присъединява към злъчната критика на Рей Валенти. Засрами се. Ръцете му затрепериха. Изпита нужда да пийне едно. Наведе глава.
	— Искаш ли да разкажа за това на ченгетата, а? На колко години стана баща ти? Някъде към осемдесет и пет, нали? Ще бъде голям удар за него… Името на семейството ще бъде опетнено. А жена ти, дъщерите ти?
	Рей го наблюдаваше със съжалението на палача, който чака жертвата му отново да се обърне към него след миг на непокорност. Беше готов да му прости.
	— Върни ми я, ще бъде по-лесно за теб. И за мен.
	Изсмя се, казвайки „и за мен“. Кратък смях, с който връщаше на Бернар Дюре ролята на свой съучастник.
	Точно този смях извади от паметта му последните строфи на стихотворението на Киплинг:
P>
	Ако в тълпата Лорда в теб опазиш,
	в двореца — своя прост човешки смях;
	Ако зачиташ всеки, но не лазиш;
	ако от враг и свой не те е страх;
	Ако запълниш хищната Минута
	с шейсет секунди спринт, поне веднъж;
	Светът е твой! Молбата ми е чута!
	И главно, сине мой — ще бъдеш Мъж!*
	[* Този и предишният откъс са в превод на Стоян Медникаров. — Б.пр.]
P$
	Бернар Дюре вдигна глава и с глух глас заповяда:
	— Напусни кабинета ми, Рей, и никога не прекрачвай този праг. Не искам повече да те виждам. И още нещо: не се доближавай до жена си. Никога вече. Разбра ли ме?
	Говореше спокойно, без да повишава тон, с глас на доктор, който диктува доклада си на асистентката си.
	Рей Валенти го изгледа с безсилна ярост.
	Бернар Дюре бе разменил ролите, без да крещи, без да размахва ръце, без да трепне.


	На първия етаж на болницата покрай стаята на Леони се организира мълчалив заговор. Без да се наговарят, стажант-лекарите и сестрите се редуват да пазят и следят никой да не смущава спокойствието на пациентката от стая 144. Натоварените със съдове колички преминават безшумно покрай вратата, придържани от грижовната ръка на сестрите, вратата незабелязано се открехва от някой млад лекар, който наднича вътре да провери дали Леони си почива необезпокоявана. Всички сякаш са докоснати от магията на невинността, която излъчва тялото под завивките. Жената не изпуска от очи метронома, който държи в ръце, и сякаш разчита съдбата си в движенията на стрелката като гадателка, загледана в утайката от кафе на дъното на нащърбена чаша.
	С единствената разлика, че високата жена с дълга бяла коса не гадае бъдещето си, а разчита своето минало.
	Преоткрива го учудена, сякаш всичко, което е преживяла, е било само сън. Сякаш нищо не й е принадлежало истински.
	Но не само черни мехурчета изплуват на повърхността. Понякога се появяват и щастливи спомени. Поточета от емоции, струящи от един флакон.
	През тези дни от очите й капят сладки сълзи. Тя се усмихва, чувствайки как потичат по бузите й, улавя ги с върха на езика, вкусва ги, все едно са перли на възвърнато щастие.


>
	Бебето лежи в люлката си в салона.
	Момиченце е. Казва се Стела. Има сините очи на Ева дьо Бурашар. Огромни очи на вълчица, които сякаш заемат цялото личице.
	Леони не знае как да се грижи за бебето.
	Прегръща го, целува го, изучава го прехласната.
	Нарежда полугласно: „Бебче, мое бебче, моя светлина, моя красота. Бебче със съвършено телце, с розово седефени краченца, с носле като охлювче от топлите морета, безупречно изрисувани устни, ръчички, които се вкопчват в мен, едно, две, три, пускаш пръста ми, освобождаваш ме, за да провериш дали двете вече сме неразривно цяло, едно, две, три, аз целувам пръстчето ти, което чака пак да го хвана. Ти едва отваряш очи, устните ти рисуват неясна усмивка, пръстът ти ме стиска силно като менгеме, потвърждава нашия неразривен съюз и в сърцето ми бликва безумна надежда. Бебче, бях престанала да се надявам, че някой ден ще се появиш, и нека да ти кажа, че отчаянието е много по-страшно от ударите и крясъците“.
	Рей и Фернанд не се интересуват от Стела. Търпят я, нищо повече. Рей се кичи с нея за пред хората, сякаш е шерифска значка.
	Когато нощем бебето плаче, той мърмори. Избутва Леони от леглото: „Дъщеря ти реве, накарай я да престане!“.
	Тя става. Взема Стела на ръце, притиска я до гърдите си, подпъхва малка пелена, ако случайно повърне, разхожда се из салона, шепнейки: „Шшшт… тук съм, мама е тук, тя те обича повече от всичко на света, ти си моята дъщеричка, моята звездичка, лъчезарната ми любов“. Потупва лекичко бебето по гръбчето и Стела постепенно се успокоява. Опитва се да изправя главичка, слуша, изплаква още два-три пъти и млъква, доволна. Леони духа на очите й, разделя малките слепени мигли, целува ги, притиска топлото телце до сърцето си, но съвсем леко, иска бебето да се чувства свободно, свободно да продължи да плаче или да замълчи, после отново започва да припява: „Ти си силна, красива, ти си голяма, ти си плът от плътта ми и аз те обичам до полуда“.
	Тихо повтаря тези думи, докато снове напред-назад в салона, люлее детето и усеща как то натежава в прегръдките й, отпуска се и се унася.
	Чувства се силна, когато държи Стела в прегръдките си.
	Може да възхвалява любовта си цели нощи.
	Настанява се във фотьойла и продължава да люлее детенцето.
	Понякога Рей става и се провиква: „Какво се мотаеш? Още ли дрънкаш все едно и също на дъщеря ти? Идвай да си лягаш“.
	Тя му отвръща, „шт“, и притиска ръка до ушите на Стела да не го чуе.
	Не се страхува, когато е с бебето в ръце. Знае, че той няма да посегне на Стела. Прекалено много се гордее с нея. Извежда я на разходка из Сен-Шалан, поздравява минувачите, показва първото й зъбче.
	В отговор Рей прокарва пръсти през косата си и се връща в леглото.
	Тя оставя бебето в люлката и ляга на пода. Шепне му приспивни песни, откъси от разни мелодии, ла-ла-ла, когато не може да си припомни думите. „Моето момиченце е като водата, като живата вода, препуска като потока, покрай който се гонят децата. Колкото и бързо да тичате, никога няма да го настигнете…“.
	Нощите, в които бебето плаче, са щастливи нощи.


>
	Адриан тича в подземието. Носи миньорска лампа на челото, светъл лъч, който танцува пред него и който той следва. Познава пътя наизуст, знае къде са коварните дупки и как да ги избягва, свлачищата, камъните, в които се препъва, почернелите дъски с ръждясали гвоздеи, калните локви, които прецапва.
	Движи се към изхода.
	Може да пробяга разстоянието със затворени очи. След толкова време започва да харесва този пробег в тъмното, придружаван от цвърченето на полските мишки. Харесва му да тича на отиване, ненавижда, когато трябва да бяга в обратната посока. Пред очите му се изреждат миговете от миналата нощ, как се навежда да долови дишането на спящия Том, как той го прегръща през врата, как най-накрая отгатва смисъла на определен поглед или на мълчанието на Стела. Понякога му трябва доста време, за да я разбере. Двамата са толкова различни. Страхува се от недоразуменията.
	На изхода колата му го чака, скрита зад високите треви на изоставената нива. Дали не е принадлежала някога на Жюл дьо Бурашар? — пита се той, засилвайки темпото. Как е възможно да си имал толкова земя, стопанства, гори и да си ги изгубил?
	Всеки път, когато преминава тичешком през подземния проход, се сеща за този човек, който не е имал достатъчно сили, за да изживее своя живот и е предпочел да се свива в сянката на предците си. Трябва да си лишен от самоуважение, за да отстъпиш мястото си на своите прадеди.
	В съзнанието му изплува думата „гния“: да гниеш в някакъв замък във Франция е равносилно на това да гниеш в някоя дупка в Арамил — еднаква съдба, еднаква липса на самолюбие.
	Бубу му разказа историята на фамилията Бурашар. Разказа му за Жюл, за неговия син Андре, за това, че са били богати благородници, различни от хората от града.
	Много говориха за стария Бурашар. Бубу знаеше неговата история. Бе го видял след пристигането си в Сен-Шалан. Една година преди да предаде богу дух прочутият аристократ лично бе посетил „Ферай“. Търсел някаква част за един от часовниците си в стил ампир. Прекарал целия следобед в ровене из кутиите, в които събираха редките части. Не намерил нищо. Тръгнал си, поздравявайки учтиво, като свалил шапка, сякаш се намирал на тържествено събрание.
	— Бях двайсетгодишен — каза Бубу — и си мислех, че след като тези хора са толкова различни, би могло да се предположи, че са арогантни. Само че той не беше такъв. Просто всичко му беше безразлично. Нужна е огромна сила да се отнасяш с безразличие към всичко в живота.
	— Не съм много убеден — отвърна Адриан. — В моята родина хората са безразлични, защото са изцедени до капка от нещастие, срещу което са безсилни. Нямат сили дори да обичат. Прехранват се от остатъците на живота като бездомните котки, които ровят в кофите за боклук. Гълтат, без да знаят какво са лапнали. Нищо не ги интересува.
	— Не е весело в твоята страна.
	— Моята страна вече е Франция.
	— Не може да се каже, че си неблагодарен! Като си помисля, че отказват да ти дадат документи…
	— Това няма нищо общо с документите. Твоята истинска страна е тази, в която за пръв път са те погледнали с уважение, дали са ти да разбереш, че можеш да направиш нещо с ума си, с ръцете си. Моята страна, това са Жюли, г-н Куртоа, Стела. В реда, в който се запознах с тях, разбира се.
	Бубу го ръгна с лакът и му предложи цигара.
	— И тримата са французи и представляват трите цвята на френското знаме: синият Жюли, белият г-н Куртоа и червеният Стела.
	— Не си представях нещата по този начин.
	— В граматиката не е описано всичко. Тя съдържа начините на употреба, но не и идеите.
	— А ти още много такива идеи ли имаш?
	— Ами да, защото живея сам. Когато си сам, имаш време за размисъл.


	Продължава да тича в подземния проход и си казва, че винаги е живял сам. Роден бе в град, който бавно умираше. Баща му замина да търси работа другаде. Така и не се върна. От чакане майка му почерня като пръстта. Изплака си очите. Казваше се Наталия. Гледаше го и не можеше да повярва, че е още там. Беше загубила две момчета преди него. Не беше сигурна как се казваше: Василий, Сергей? А той отвръщаше, не, Адриан. Вече не можеше да я нарича „мамо“.
	Хората бяха прекалено изтощени, за да мечтаят. Бяха им останали само парите и телевизията — дребни надежди.
	А в Арамил парите бяха рядкост.
	И слънцето също.
	Един ден учителят им беше обявил: „Довечера ще има кинопрожекция“. Адриан си помисли, че ще им раздадат бонбони, салам или картофи. Вечерта учителят разпъна голямо бяло платно, помоли да изгасят лампите, завъртя манивелата и по платното заподскачаха картини и думи, затанцуваха, сменяха се с други думи и картини, после по средата изникна едно момиченце с руса, почти бяла коса, завързана с панделка. До този момент Адриан не беше виждал толкова чиста и гъвкава коса. Той дори извади пръста от носа си, толкова го впечатли красивото момиченце. Имаше огромни крави, които даваха цели ведра мляко, а малкото момиче се усмихваше, разкривайки белите си, леко раздалечени зъби. То тичаше при майка си, подаваше й ведро с мляко, майка му му наливаше едно канче, момичето се смееше и пиеше.
	Дядо му, таткото на татко му, го бе придружил на прожекцията. Бе успял да се сдобие с афиша на филма. Може би го беше откраднал, кой знае? Окуражи го да влезе в света на русокосото момиче. Научи го как да говори с него, да поздравява с добър ден, госпожице, как се казвате? Аз се казвам Адриан. Научи го да се покланя, придържайки с ръка въображаема пелерина.
	— Пелерина, сигурен ли си, дядо?
	Сигурен бил, повече от сигурен.
	— Така се говори на русокосите и лъскави момичета. Докато стигнеш до нея, тя ще е станала красива девойка и ти ще я разпознаеш. Трябва обаче да отидеш далече, много далече, сине.
	Винаги го наричаше „сине“.
	— Всяка вечер, преди да заспиш, скачай в афиша, така един ден ще скочиш във влака, после във втори, в трети, докато накрая се озовеш при русокосата девойка. Като по чудо. Не се опитвай да разбираш. В живота не всичко можем да разберем, а най-прекрасните неща се случват тогава, когато не ги очакваме. Този ден ще се сетиш за мен, ще ми направиш знак, за да ми кажеш, че всичко е наред, че си пристигнал благополучно и държиш за ръка русокосата девойка. Тогава ще мога да умра спокойно.
	Адриан тренираше, като спеше на пода, до афиша с красивото русокосо момиче. Когато я погледнеше, сякаш го разтърсваха токови удари. Галеше я по лицето, казваше й други думи, различни от онези, на които го учеше дядо му, докосваше с устни устата на афиша с вкус на влажна хартия. Малко като на дъвките, които си правеше от пшеничени зърна, когато ходеше на полето и късаше житни класове.
	Оказа се, че трябва да пропътува хиляди километри в раздрънканите каросерии на всякакви камиони, докато срещне русокосата девойка. Целите му пръсти бяха издрани и понякога с мъка ги свиваше.
	Един ден откри на битака в Санс пощенска картичка с афиша на филма „Цената на мълчанието“ с Тилда Суинтън. Стела приличаше на киноактрисата, висока, русокоса, с кичур, който падаше над очите й. Адриан нарисува две огромни очи със син неизтриваем маркер, очерта устните в червено и изпрати картичката на дядо си в Арамил.
	Стела. Тя нахлу в живота му и го грабна като върхушка.
	Това, че му позволява да я докосва, че отвори за него тялото, ума, дома си, го влудява. Няма думи да изрази чувствата си.
	Когато останат сами двамата…
	Този хаос, бушуващ вътре в него…
	Проучва я, вслушва се в нея, долепя сърцето си до нейното, за да разговарят без преводач. Тя вплита в прегръдките им миналото и настоящето, дъха и душата. Две души в един порив. Стела твърди, че неговата душа е дошла от много далеч, за да докосне нейната душа. Бърза да му го каже, да му го прошепне на ухото. А той изпитва желание да й разкаже всичко: сивотата на Арамил, помътнялото слънце, майка му, която не го разпознава, понеже очите й са изтекли от плач, мъжете, които пият от мъка, жените, които ругаят и стават все по-груби и по-дебели с всеки изминал ден, правенето на любов на бърза ръка зад някоя ограда. Калта, която обезцветява всичко.
	Да й разкаже за всички ярки цветове, които тя е накарала да избликнат с присъствието си.
	Да й го каже, но не с думи, защото те винаги му убягват, освен когато са правилно подредени като в граматиката на Бубу, а с тялото, с ръцете, с всеки сантиметър на кожата си. Тя е единствената жена, която е докосвал така, както се докосва жена.
	Той пише своята история върху нейната кожа. Вдъхва й живот с устни. Вече знаеш всичко, казва й. Тя се смее и отвръща, нищо не разбрах, повтори… Шепне го с безкрайна добрина, щедрост, безхитростно, без да му залага капани, и това го кара да се чувства красив, силен и смел.
	Тя е една красива непозната.
	Иска му се да намира име за всеки път, когато са заедно, защото всеки път е като за пръв път.
	Тя впива сините си очи в неговите и те придобиват странен светлозелен цвят, увива се в него като лиана, толкова плътно и силно, че той едва си поема дъх, казва му, иска ми се да те вържа за себе си, за да бъдем неразделни.
	Той отвръща с въздишка, не искам да си тръгвам. Не искам повече да претичвам покрай дупките и неравностите, да избягвам гризачите. Станала внезапно сериозна, тя му отвръща, налага се, няма начин.
	Наясно е, но първият, който го предупреди, не беше Стела, а г-н Куртоа, внимавай, Адриан, пази се от Рей Валенти…
	Беше го виждал понякога в Сен-Шалан, когато се разхождаха двамата със Стела. Внезапно усещаше как ръката й изтънява, стяга се, става студена като змийска кожа, готова да се изплъзне. Тя я дърпаше, той я стискаше, не искаше да я пусне. Стискаше я с всички сили. След като мъжът ги отминеше, тя просъскваше, никога вече не прави така, чуваш ли, никога! Не ме дръж насила, не понасям подобно нещо.
	Очите й ставаха черни, като изкаляни.
	Като се върнеха вкъщи и легнеха на голямото легло, тя му благодареше. Едно „благодаря“, което той допълваше мислено: благодаря, че не ме остави, че не се уплаши от яростта, която най-неочаквано ме обзема понякога, благодаря, че разпозна ужаса на животното, което бяга от злия господар. Постоянно се страхувам, че ще дойде и ще ме върне при себе си, нищо, че се правя на горда и се ежа.
	После заспиваше и думите й се смесваха, слепваха се като разрешените й мигли.
	Той умее да чете по очите й.
	Двамата се разбират без думи.
	Знаят кога да са заедно и кога да се отдалечат един от друг, в това е цялата загадка на любовта, която не се учи от никакъв учебник.
	Знаят кой въпрос да зададат. Как да отгатнат отговора. Иска му се да й каже, забрави за майка ти, нека се махнем оттук, да идем някъде надалече. Да си изградим наш собствен живот. В очите й прочита, че това не е възможно. И предпочита да замълчи. В противен случай ще изглежда така, сякаш прониква в нея с взлом, сякаш иска да я ограби.
	Докога ще ни преследва този мъж? — често се пита той. Възможно ли е да е толкова могъщ?
	Г-н Куртоа потвърждава и отново го предупреждава, Адриан, постоянно трябва да си нащрек, денят на бунта още не е настъпил…


>
	Никога не си беше представял, че един ден ще има жена и дете. В Арамил вече не се раждаха деца. Детето е обещание пред времето. Бъдеще.
	Той имаше син. Носеше го до сърцето си, скриваше го под якето, когато беше бебе, и го извеждаше на разходка. По-късно го научи да намира камъка, на който да стъпи, когато преминава през река, да предвижда времето, разчитайки небесните знаци, да наблюдава как се топи снежинката, кацнала на пръста му, да не дава на магаретата отровни треви и растения, например чимшир, олеандър или хвойна. Том беше колкото пшеничен стрък, но слушаше с изражение на възрастен. Сякаш си даваше сметка колко е важно да запомни всичко. Сякаш разбираше, че няма време за губене.
	Беше на шест, когато, седнал на един голям камък насред потока, който се виеше из полето, Том попита баща си:
	— Ще ми купиш ли пушка някой ден?
	— Не ми се вярва, Том.
	— Един ден аз ще пазя мама.
	— Ами аз къде ще съм? — попита Адриан, усмихвайки се, за да разведри детето.
	— Ще си заминал. Искам да кажа, завинаги. Аз ще остана сам с нея.
	— Защо трябва да съм заминал?
	— Защото знам, че така ще стане.
	— Досега не си ми задавал такива въпроси…
	— Ти си ми баща. Трябва да знаеш какви въпроси ще ти задавам.
	Адриан му беше разказвал за Арамил, за майка си и баща си, за дядо си, за учителя, за филма. Останалото премълча. Да не би синът му да се разприказва в училище.
	Том се изправи на камъка, сбърчи чело и заяви примирено:
	— Виждаш ли, нищо не казваш. Аз ще се погрижа за Стела.
	От този ден вече не я наричаше „мамо“.
	Сюзон харесва Адриан.
	Двамата често сядат на каменната пейка. Тя му кърпи якето, панталона, разказва му за последните подвизи на Том, без да изпуска иглата. Гневът на Том, скъсаните му дрехи, ударите, синините, превръзките. Когато започне да я разпитва за Леони или за Рей, Сюзон млъква.
	Жорж не го харесва особено. Не може да обясни защо. Честно казано, и той много не го харесва. Недоумява защо Жорж е позволил да се случат всички тези нещастия. Защо досега си е мълчал? Що за мъж е? Прилича на мъжете от Арамил, изгубил е желание да се бунтува. Не се знае точно към кой лагер принадлежи.
	Адриан продължава да тича в подземието и въпросите се въртят около него като прилепи, които събужда, ако случайно ги докосне.
	Стига до старата дървена врата, отваря я, излиза, вдишва чистия въздух, разтваря тревите, пълзи до колата, завърта ключа, допрял лице до волана, за да не го зърне някой.
	Потегля към Париж. Неговите планини, както обича да казва. Париж е също толкова висок и жесток, колкото планината. Живее на Монмартр, най-високия хълм в Париж.
	Едмон Куртоа му намери това скривалище. Надраска на парче хартия някакъв адрес и няколко думи, пъхна го в един плик и рече, те знаят какво да правят с теб, можеш да им се довериш. Не говори с никого, Адриан. Не се набивай на очи. Никакви спречквания, побои, запои, момичета.
	Стела не бива да знае, че си в Париж.
	Не бива Рей да изкопчи адреса му от Стела.
	Адриан не желае ченгетата да звъннат на вратата в ранни зори и да го върнат в Арамил при калта, разнебитените дървени огради, сивото слънце.
	Защото тогава ще му се наложи пак да тръгне от нулата.
	А не е сигурен дали ще му стигнат силите.


	И други спомени се завръщат, неканени. Спомени, в които няма крясъци, няма удари, но които понякога могат да са и по-жестоки.
	Леони ги разгадава с нюха на детектив, надушил вярната следа.
	Стрелката на метронома разкъсва въздуха отдясно — наляво и обратно. Тя се моли да не влезе някой точно в този момент. Пръстите й стискат дървената пирамидка, в която се движи стрелката, за нищо на света няма да я изпусне.
	Нещо й подсказва, че животът й зависи от нея, че част от съдбата й се решава точно в този момент.


	Ева дьо Бурашар е в стаята си на първия етаж на замъка. Децата са притихнали в ъгъла до тоалетката и безмълвно я следят с очи. Леони е на около седем години, Андре — на дванайсет. Момиченцето носи червено-синя шнола в русите си коси и бели сандали на краката си. На леглото има отворен куфар. Майка им е нахвърляла безредно дрехи в него, бързала е, сякаш някой я преследва. Сега продължава да се суети, развълнувана, после се отпуска на леглото, хванала глава с две ръце.
	След това се изправя и отново започва да снове безцелно напред-назад.
	Сюзон се мъчи да въведе някакъв ред. Сгъва някоя рокля, сако от костюмче, пола, бельо. Със светкавичен жест Андре грабва нещо и го мушва в джоба си. Леони го забелязва и той й хвърля заплашителен поглед, приканвайки я да си мълчи.
	— Пак ли заминавате, госпожо? — осведомява се Сюзон, приглаждайки яката на една бяла блуза. — Кога ще се върнете?
	— Не знам, Сюзон, не ме питай нищо. Нямам сили да отговарям на въпросите ти. Да си виждала четката ми за коса, онази със седефения гръб?
	— Сигурно е на тоалетката…
	— Няма я. Боже мой, всичко губя, не ме бива за нищо! Намери ми я, Сюзон, толкова си я обичам.
	Сюзон оставя куфара, отива в банята и се връща с четката в ръка.
	— Бяхте я оставили на мивката.
	— Виждаш ли, за нищо не ме бива — повтаря тя, грабвайки четката. — А къде са ми белите перли?
	— В кутията за бижута, госпожо.
	— Сигурна ли си?
	— Да, госпожо.
	Андре и Леони не изпускат от очи майка си, която се върти в кръг, после замръзва на място, докосва с пръсти челото си. Вдига глава и ги забелязва.
	— Какво правите тук, деца? Не стойте тук, вървете да си играете…
	Андре прави крачка напред, пъхнал ръце в джобовете на шортите си. Лято е. Той носи блузка с къс ръкав и еспадрили. Леони е зад гърба му. Чака го да проговори. Да изрече трите думи, които биха я задържали. Тя е готова да му ги напомни, ако се наложи.
	— Не заминавай, мамо. Не заминавай.
	— Много си мил, скъпи мой. Крайно време е да престанеш да се обличаш като момченце, вече си голям. Смешен си в този вид.
	— Не заминавай.
	Сюзон слуша думите на Андре, скръстила ръце на щедрата си гръд. Не диша, не помръдва. Нищо не трябва да отклонява вниманието от молбата на момчето.
	— Сюзон — обръща се Ева дьо Бурашар към нея, — непременно му купи подходящи дрехи. Станал е на дванайсет години, вече може да носи дълги панталони.
	— Не ми пука за панталоните. Искам да останеш при нас — тросва се Андре, тропайки с крак.
	— Много е сладък, когато е ядосан! — отбелязва майка му и се разсмива. — Прави се на страшен като всички слабохарактерни мъже!
	— Послушайте го, госпожо — умолява Сюзон. — Децата имат нужда от вас.
	— Никой няма нужда от мен, Сюзон. Все едно е дали съм тук, или ме няма. Ще ме забравят. Какво казваше мъжът ми?
	Тя прави усилие да си припомни думите на съпруга си. Слага пръст на устните си, за да не наруши някой тишината, сбръчква нос, свъсва вежди и се провиква:
	— Мъг-ля-ви-на-та Ева! Аз съм само една мъглявина. И е прав, Сюзон, да знаеш.
	— Ама децата ви, госпожо, малки са още.
	— Ще си живеят по-добре без мен. Погледни ги. И тях не успях да ги докарам както трябва. Андре, ти почти не приличаш на момче, а ти, Леони, трудно е да се каже, че си момиче. Нещастните ми дечица, с времето ще разберете, че всичко, до което се докосвам, се скапва.
	— О, госпожо, не говорете така! — протестира Сюзон.
	— Такава е истината. Всъщност може ли да ми обясните какво правят тук? Нямат работа в стаята ми. Хайде, вървете да си играете другаде! Хайде…
	Тя прави знак с ръка да изчезнат, обръща се към Сюзон, взира се в куфара.
	— А дневният ми крем?
	— В тоалетната ви чантичка е.
	— Одеколонът?
	— И той.
	— Благодаря, Сюзон. Как бих се справяла без теб?
	Леони чува да се затръшва врата.
	Андре е излязъл от стаята. Трясъкът отеква като гръмотевица по коридорите на замъка. Стените треперят и гравюрите сякаш излизат от рамките си.
	Леони стои като просякиня, дебне жест на нежност, свежда глава в очакване майка й да я погали.
	Вратата отново се отваря и на прага застава баща й, облечен е в кабинетна пижама. Кадифено сако в гранатово червено със златни копчета, копринено шалче на врата, сгънат вестник под мишница.
	— Какво пак е станало? Кой тресна така силно вратата?
	— Стана течение — отговаря Сюзон.
	Баща й забеляза куфара на леглото.
	— Аха! Пак заминавате, скъпа моя. Това ви стана мания. Направо изу-ми-тел-но! Не ви свърта на едно място. Какво правиш тук, Леони? Върви да си играеш в стаята си. Тези деца наистина не са добре възпитани. Сюзон, отивам в библиотеката, извикайте ме, когато сте готова с обяда.
	Леони чува отдалечаващите се стъпки на баща си, погледът й се връща към обърканата й майка, която затваря куфара, грабва тоалетната си чантичка, ръкавиците и се обръща към Сюзон с молба да приготви колата, влакът й потеглял от Санс в осемнайсет и петдесет и осем.


>
	Стела оставя камиона при входа на фирмата. Така няма да й се налага да обръща и ще може да потегли по-бързо. Заповядва на кучетата да не мърдат от каросерията. Закъсняла е. Том пак заспа, след като го събуди, и тя го остави пред училище не закусил. Протяга се, грабва ръкавиците и каската си и през прозорчето на стаичката с кантара зърва Жером и Тюрке да разговарят оживено. Тюрке се е облегнал на бетонния перваз, а Жером се е навел напред като на изповед.
	Часът е осем и половина. Кантарът е празен. Жюли сигурно е в кабинета си, заета да изчислява курсовете за деня, на всеки метал и артикул поотделно: мед, бронз, месинг, плаки за офсетов печат, бойлери, алуминиеви отпадъци, олово, цинк, неръждавейки, меден кабел, алуминий, акумулатори, катализатори, чугунени двигатели… Всяка сутрин преизчислява цените. Усин и Бубу са в хангара при металите. Сортират и разфасоват.
	Стела се снишава зад волана и наблюдава. Не смее да се помести, за да вземе бинокъла. Тюрке едва мърда устни, Жером говори, изкривил уста. Тя се опитва да разчете по устните им какво си говорят, но е прекалено далеч. Едва успява да хване някоя и друга дума.
	Казал на Рей…
	Наистина ли мислиш, че…
	Мимолетна…
	Това го влудява.
	Не знам къде се крие…
	Не знаеш…
	Може да му помогне да…
	Въпрос на чест…
	Ако всички…
	В Париж, със сигурност.
	Има връзки.
	Стела не успява да сглоби цели изречения, колкото и да се мъчи да се съсредоточи, да не ги изпуска от поглед.
	Накрая е принудена да се откаже, грабва ръкавиците и каската си, скача от камиона и се запътва към двамата мъже. За какво се говореше в надрасканото набързо изречение в книгата на Жюли? „Мимолетна красота, която с един поглед ме възкреси, не знам къде избяга ти, не знаеш накъде поех аз.“ Възможно ли е да става дума за кодирано съобщение, написано от Жером? За кого ли е било предназначено? Главата ми гъмжи от подозрения.
	Жером я забелязва, усмихва се, махва й с ръка. Изглежда искрен. Тюрке демонстративно й обръща гръб.
	— Проблем ли има, Тюрке? — заговаря го Стела, заставайки зад него.
	— Не, всичко е наред — казва Жером. — Дойде да ме предупреди, че на железопътната линия е станала кражба и жандармите ще минат на проверка.
	— Колко мило! — иронизира Стела. — Вече ни оказва помощ. Каква промяна! Какво ти става, а, Рак?
	— Махай се, Стела! — мърмори Тюрке, без да се обръща.
	— Не, ти ще изчезнеш оттук, и то скоростно.
	— По-добре си тръгвай — обръща се Жером към Тюрке.
	— Кофти си се подредил, Рак — добавя Стела. — На твое място щях да се притесня…
	— Заплашваш ли ме? — тросва се той, като се обръща и я сочи с пръст.
	— Точно така. Да ти опресня ли паметта? „100% Тюрке.“ Говори ли ти нещо?
	— Жалка нещастница!
	— Ама че аргумент! Аз имам по-компрометиращи факти за теб. Скъпо ще си платиш, да знаеш! А сега да те няма!
	— Остави ме на мира. Говоря си с моя приятел.
	Стела се обръща към Жером.
	— Значи той ти е приятел, така ли?
	Жером се усмихва и кима с глава смутено, за да даде да се разбере, че не може да говори.
	— Броя до три — обявява Стела. — И ако си още тук, ще пусна кучетата. Нали си спомняш колко те бяха харесали?
	Тюрке свива рамене, измърморва още веднъж „жалка нещастница“, хвърля последен поглед към Жером и се отдалечава.
	— Как умее да разговаря само твоят приятел — подмята Стела.
	— Не ми е приятел — прави опит да се защити Жером.
	— В такъв случай какво правеше тук? Нашепваше ти любовни слова?
	— Не, нали ти казах, дойде да ме предупреди за кражбата.
	— Погледнати отстрани, изглеждахте доста близки.
	— Ами… Не можех да го изгоня.
	— Напротив. Не искам повече да го виждам тук.
	— Стига, Стела, прекаляваш.
	— Не прекалявам, Жером, той е пребил майка ми.
	— Ясно, добре, повече няма да се мярка тук, обещавам.
	Стела го поглежда и отново се чуди на чия страна е Жером.
	Качва се при Жюли.
	Жюли вдига глава от тефтерите и се протяга.
	— Как си?
	— Средна работа — отвръща Стела. — Видях Тюрке долу.
	— За какво беше дошъл?
	— Разговаряше оживено с Жером. Станала кражба на жепелинията и жандармите щели да те посетят.
	— Знам. Това вече стана ежедневие! Както е тръгнало, ще се наложи да дебна по цял ден, за да не ми пробутат някоя крадена релса! Писна ми.
	— Не искам да го виждам тук, Жюли, сили не ми останаха.
	— Може да е дошъл по служба, да са го изпратили от общината…
	— Все ми е тая. Кажи на Жером да го разкара. Иначе ще го убия…
	Стела е застанала срещу Жюли и стиска юмруци, разтреперана от гняв.
	— Ще говоря с него, Стела. Не плачи.
	— Не плача. Просто се страхувам, че няма да имам сили да се овладея. Кой тогава ще се грижи за Том?
	— Престани, Стела, недей!
	Стела бърше очи с ръкав.
	— Какво имам за днес?
	— Трябва да докараш пратка пътни плъзгачи. Проверих произхода, редовни са. Предлагат ни ги, защото били дефектни. Въпреки всичко провери и ти. Да не вземат да ни пипнат за незаконен трафик на крадени плъзгачи! Рей само това чака!
	— Хубаво. Давай адреса.
	— Добре ли си? Сигурна ли си? — пита Жюли, докато пише адреса на едно листче. — Прочетохте ли книгата?
	— Тази вечер ще я дочетем. Утре ти я връщам.
	— Не че ти нямам доверие, но… — пламва Жюли.
	— Знам.
	Стела за малко да попита откъде идва тайнственото изречение в полето на книгата, но преглъща въпроса, излиза от стаята, слага си ръкавиците и каската. Жюли е много строга по отношение на мерките за сигурност: забранено е движението на площадката без каска.
	— Стела! — вика Жюли, докато Стела слиза на бегом по стълбите.
	— Какво? — пита Стела.
	— Забравих да ти кажа: Виолет се е върнала!
	Стела се връща в кабинета на Жюли.
	— Виолет Мопюи?
	— Да. Снощи ми се обади. Не пожела да ми каже защо се е върнала, но видях Брюно, нали го знаеш, началникът на гарата, с него говорихме за крадените железа… Пристигнала с цяла камара куфари. Не бил виждал сам човек с толкова много багаж.
	— Тук ли смята да се установи? — пита Стела. — Не остана и един ден, когато починаха родителите й, а сега се връща? Завинаги ли?
	— Възможно е. Мен ме увери в обратното. Закле се, че нямала намерение да мухлясва в това забутано място.
	— Така и не се прочу в Париж. Помниш ли? Беше ни обещала да стане известна артистка.
	— Така беше, дори твърдеше, че ще я гледаме по телевизията и от нея ще разберем с какво се занимава.
	— Славата явно я е прескочила. А в наше време трябва да си доста силен, за да успееш да й избягаш!
	Двете се споглеждат и топло се усмихват една на друга.
	Жюли взема един голям посребрен винт и започва да го подхвърля в ръката си. Стела замръзва — когато Жюли започне да си играе с парчета желязо, значи е притеснена и не се осмелява да сподели нещо.
	— Има нещо странно, Стела…
	— Какво?
	Жюли навежда глава, смутена.
	— Не знам дали да ти го казвам…
	— Карай, вече съм претръпнала.
	— Рей я е посрещнал на гарата.
	— Рей?
	— Да. Лично той пренесъл куфарите й, а тя се качила в колата му…


	Вечерта, в болничната стая на майка си, Стела довършва с монотонен глас четенето на книгата на Жозефин Кортес. Не й пука за историята на „малкия младеж“, все още вижда как Жером и Тюрке съзаклятничат, представя си как Рей посреща Виолет на гарата, но се старае все пак да вложи известно чувство. Малкият младеж е изгубил голямата си любов, Кари Грант е отлетял обратно за Америка, оставяйки му прощално писмо. Не е имал смелостта да му признае очи в очи, че заминава. Малкият младеж е с разбито сърце. Броди безцелно. Превърнал се е в протегната ръка към един невидим мъж. Мъж, който го е забравил.
	Дълбока въздишка се откъртва от гърдите на Леони.
	— Значи и той също…
	— И той също какво? — пита Стела, вдигайки глава от книгата. — Защо се развълнува толкова, мамо?
	— И той го е изоставил…
	— Такъв е животът, мамо, случват се такива работи.
	— Знам. Но въпреки това е ужасно тъжно.
	На лицето й е изписана същата обърканост и съжаление, каквито изпитва и героят на романа.
	— Това е просто един роман — настоява Стела, — измислена история.
	— История като в истинския живот. Много ми хареса книгата. Така ли свършва?
	— Да. Останаха само благодарностите на автора, но смятам, че тях можем да ги прескочим…
	Стела бърза да се върне при Том. Дано на Тюрке не му хрумне да наобиколи фермата. Кучетата са там и тази мисъл я успокоява донякъде.
	— Прочети ми ги. Може би разказва какво се е случило след това на Малкия младеж… Понякога авторите съобщават новини за героите си, ако са вдъхновени от действителни лица.
	Стела отгръща книгата и започва да чете:
C>
	„Преди всичко посвещавам тази книга на баща ми Люсиен Плисоние, който почина на 13 юли 1977 г., когато искрящи фойерверки озаряваха небето на Франция. Беше на четирийсет години. Бе моят добър, щедър, справедлив татко, когото обичах. Той ми даде сили да живея, да издържа, даде ми сили да пиша, да стана това, което съм днес. Бях едва десетгодишна, когато си отиде, но остави в мен незаличима следа.
	Бих искала също да благодаря…“
C$
	Стела прекъсва четенето. Майка й е разтърсена от неудържимо ридание. Едно сърцераздирателно стенание се откъртва от гърдите й и тя сякаш се пречупва на две. Леони се държи за сърцето и хълца безпомощно, повтаряйки Люсиен, Люсиен…
	Стела сваля книгата и смаяно я поглежда.
	— Познаваше ли го?
	— О, малкото ми момиченце, скъпо мое момиченце…
	— Познаваше ли го?
	— Как боли. Как страшно боли. Не знаех, че може да боли така силно след толкова години…
	— Никога не си ми споменавала. Никога.
	— Не можех… О, как боли! Искам и аз да умра.
	Леони удря по гипса, блъска масичката. Прави опит да стане, да се изправи. Стела я задържа, принуждава я да легне, намята я с розово-белия плетен шал, който се е изхлузил, и я притиска в прегръдките си.
	— Какво си имала с този мъж, мамо?
	Леони мълчи. Смалила се е още повече, свила се е, плаче тихо, вкопчила пръсти в краищата на плетения шал.
	— Можеш всичко да ми кажеш, всичко.
	— О, Стела…
	— Кажи ми, мамо.
	— Той беше толкова добър, толкова нежен, непрекъснато се питах защо… не му беше присъщо, това мълчание ме разпъваше на кръст.
	— Значи си го познавала отблизо?
	— Да.
	Леони не смее да проговори. Не откъсва поглед от вратата, сякаш Рей всеки миг ще я разбие, ще нахлуе в стаята и ще се нахвърли върху нея. Цялата трепери и отбягва погледа на дъщеря си.
	— Приятели ли бяхте?
	— Да.
	— Нещо повече от приятели?
	Леони кимва.
	— Любовници?
	Леони се прокашля. Пламва и извръща лице. Отново издава грапавия звук на камъчета, които се търкат едно в друго.
	— Имала си любовник, мамо?
	Стела се взира в майка си и невероятните думи „мама и любовник“ се блъскат в главата й. Овладява се, преглъща, взема ръцете на майка си в своите и започва спокойно да я разпитва, без да бърза.
	— Кога беше това?
	― …
	— Кажи ми, мамо, кажи ми. Не навеждай очи, няма нищо срамно.
	― …
	— Кажи ми, важно е.
	Леони е вперила поглед в една точка на пода. Не може да говори на Стела. Говори на едно петно на земята, черна резка от ток на обувка, която е издраскала жълтата плочка. Говори с глас на виновно момиченце.
	— Рей замина като доброволец в Испания, в района на Аликанте, да помага на испанските пожарникари в овладяването на огромни пожари. Щеше да отсъства петнайсет дни. Върна се след два месеца и половина.
	Спира, изтощена. Поема си дъх. Погледът й отново се втренчва в петното на пода.
	— Била си сама и си го срещнала — продължава Стела. — Срещнала си го случайно, а после отново сте се видели…
	— Да — потвърждава Леони почти нечуто.
	— В началото ви е било приятно да разговаряте. Не сте правили нищо друго и постепенно… сте се сближили.
	— Да, точно така, сближихме се.
	— Един ден ви се е приискало да се целунете и сте го направили… не сте разбрали как е станало.
	— Беше вечер. Фернанд ме изпрати да купя мляко и бекон. Била решила да прави киш. Изтичах до бакалията, щеше да затвори след малко, и попаднах на него. Буквално се сблъскахме. Като при автомобилна катастрофа…
	— И след първата целувка се видяхте отново…
	— Определяхме си срещи.
	— Ами Фернанд? Тя позволяваше ли ти да излизаш?
	Леони неочаквано се засмива хитро, с усмивка на влюбена жена, която измисля всякакви начини, за да се срещне с любимия, не се страхува да излъже, да измами. Усмивка на млада жена, която грейва на набръчканото й лице, изважда на бял свят спомени, трепкащи видения от младостта.
	— Срещахте се двамата и се обичахте?
	Леони изправя чело. Лицето й се озарява от искрите на отминало щастие.
	— О, да! Обичахме се.
	— И си била щастлива за пръв път в живота си.
	— Вдигах очи към небето и благодарях.
	Леони продължава да се усмихва. Отмята с кокетен жест кичур бяла коса, сините й очи стават още по-големи, блестят щастливо.
	— Прочети ми пак пасажа, в който тя говори за Люсиен — моли тя.
	Стела взема книгата, чете отново.
	— Пак — шепне Леони, — пак.
	Стела се подчинява. Леони повтаря многократно, 13 юли… Стела се сепва: аха, значи заради това…
	— Той ли ти подари Половин черешка?
	— Да.
	— Кога беше това, мамо?
	— През 1977 година, май 77-а.
	— Била си омъжена от седем години, нали? — пита небрежно Стела.
	В главата й проблясва една мисъл, която внезапно се избистря.
	— Била си омъжена от седем години и все още не си имала дете…
	Думите на Рей Валенти през онази първа нощ на ужасите. Изкривените устни на Рей Валенти, които съскаха, аз не съм твоят баща, ясно ти е, нали! Разбра ли, или да ти го обяснявам надълго и нашироко? Последното парченце на пъзела току-що се е наместило. Клик-клак! Напаснало се е със съвършена точност. Картинката се прояснява, всичко си идва на мястото. И старата болка се завръща. Следващия път си облечи някоя красива нощница, разбрано? Ще ти купя. Красива нощница, за да се забавлява Рей с теб. Не искаш ли да си играем? Аз знам най-различни весели игри. В края на краищата, не съм твой баща. И аз имам право…
	Не съм твоят баща. Не съм баща ти.
	Старият гняв припламва в очите й и те потъмняват, стават почти черни. Иска й се да изкрещи, а ти не ме защити! Не ми се притече на помощ! Пуска ръцете на майка си и става от стола. Застава до прозореца и поглежда към паркинга. Камионът е там. Сеща се, че е забравила да затвори прозореца от страната на шофьора. Някой може да се промъкне и да открадне бинокъла, документите в страничния джоб, дори камиона, ако поиска… Разкъсващите удари от нож в корема, безучастната й майка, свела очи на сутринта, Рей Валенти, който влиза в стаята й нощ подир нощ, всеки път, когато желанието го пришпори. Майка й знаеше. Знаеше и въпреки това не я защити.
	Стела се обгръща с ръце и залюлява малкото момиче от онези нощи. Иска й се да се освободи от оковите, да се махне от майка си, да сложи край на мъката. Да замине.
	— Не, скъпо дете!
	Леони извиква, за да отклони дъщеря си от мислите й. Отваря уста да каже още нещо, когато Стела заявява с глух глас:
	— Аз съм родена през 78-а, март 78-а. Ако пресметнем…
	Майка й поклаща глава.
	— Обичаше ли го поне? Беше ли истинска любов?
	Леони шепне, „да“.
	— Значи, той е баща ми?
	― …
	— Той е баща ми, знам. Просто ми се иска да го чуя поне веднъж от теб, от твоята уста. С думи, които казват, не с думи, които изтриват, които всичко замъгляват. Писна ми от тази мъгла.
	Какъв е смисълът да произнасяме думи, след като не казваме нищо с тях? Неправилните думи могат да ти съсипят живота. Непроизнесените думи ни превръщат в затворници, произнесените ни връщат свободата. Дават ни сила. Аз се боря с бродещите в мълчанието призраци. Опитвам се да ги хвана, но те постоянно се изплъзват и затягат оковите, които спъват краката ми.
	— Да, той е. Люсиен Плисоние.
	— Значи имам баща. Истински баща.
	Стела повтаря: имам баща. И той не е Рей Валенти. Нямам нищо общо с него. Моят баща се казва Люсиен Плисоние. Мъжът, когото не познавам, ми върна свободата.
	Гневът я напуска изведнъж. По-точно, захвърля го като стара, износена дреха. Обръща се и хвърля поглед на тялото, покрито с бяла завивка. Ортопедичната яка, гипсираният крак, кожата, нашарена с виолетови жилки, синьо-сивите петна на избледняващите кръвонасядания, сухите като на мумия ръце. Какво е можела да стори тя? Какво е можела да противопостави на силата на Рей?
	Стела отново се чувства изпълнена с безкрайна нежност към майка си.
	— Ако знаеше, мамо…
	Леони вдига глава и поглежда дъщеря си.
	Стела й подава ръка и тя я стиска със силата на оздравяващ човек.
	— Той беше чудесен човек, Стела. Баща ти беше чудесен човек.
	— Аз имам баща!
	Неочаквано Стела се намръщва.
	— Рей Валенти знае ли?
	— Да, знае, че не си негова дъщеря, но никога не съм му казвала за Люсиен. Казах му, че е умрял. Че съм го научила от вестниците. Той крещеше, как така от вестниците, защо са писали във вестниците, толкова ли е бил изключителен? Беше убеден, че единствен той има право да вижда името си, напечатано във вестника.
	Леони въздъхва.
	— Обясних му, че съм го прочела в некролозите на вестник „Фигаро“. В един стар брой, който съм взела, за да увия обелките от картофите.
	— Съгласил се е да ме родиш?
	— Беше предоволен, че съм бременна. Той не може да има деца. В Сен-Шалан го наричаха „Сух ташак“ зад гърба му. Така си отмъщаваха, на него и на собственото си малодушие.
	— Знам. Отдавна знам всичко това. Задушавам се от всичко това. Имам нужда от въздух.
	Стела въздъхва дълбоко и въздишката й завършва в дълга прозявка. Чувства се напълно изцедена.
	— Том ме чака. Мога ли да тръгвам вече? Добре ли се чувстваш?
	Леони мълчаливо кимва.
	— Може ли да задържа за малко книгата?
	— Да, щом искаш — съгласява се Стела.
	Леони обръща книгата и се взира внимателно в снимката на Жозефин Кортес на корицата. Прочита бележката, замисля се и неуверено казва:
	— Това е сестра ти. Всъщност полусестра…
	— Да — потвърждава Стела с тон, напълно лишен от интерес, поне за момента.
	— Той ми каза, че не е свободен. Не желаеше да ме лъже. Каза ми също, че един ден щял да се освободи и тогава… Не ни стигна времето. Животът бе постановил друго. Аз го чаках. Това ме крепеше. Надеждата, че той ще се върне, и ти… Представях си как един ден ще се съберем тримата.
	Отново ще се разплаче. Стела се надига от стола.
	— Трябва да тръгвам. Утре пак ще дойда. Взе ли си хапчетата за сън?
	— Ще ги взема. Върви… Остави ме. И аз имам нужда да остана сама.
	Споглеждат се учудени. Вече не са едно цяло. Вече са като два сиамски близнака, разделени от изкусен хирург. Сега и двете имат нужда да намерят своето място.
	Мълчат. Леко се усмихват.
	Усмивката ги отдалечава една от друга.
	Никога вече няма да бъдат такива, каквито са били.


>
	Паркингът е безлюден.
	Не се мярка жива душа, всичко е замряло. Нито една кола, готова да спре или потегли, изпускайки черен облак изгорели газове, никакъв полъх на въздуха. Дните растат и слънцето още свети, наполовина прикрито зад високите стени на болницата. Обагрени в червено, лъчите му се подават като щръкнали ръце на плашило.
	Във въздуха витае добро настроение, нежен мирис на парфюм, предчувствие за пролет.
	Стела присяда на бетоновия парапет, дебне припадащия мрак. Поглежда часовника си. Пак е закъсняла. Том ще е вечерял и Сюзон ще го е сложила да спи. Той си има стая в къщата на Жорж и Сюзон. На етажа над хола. А може да се е разположил на канапето и тримата да гледат предаването за морето „Таласа“. Дават го всеки петък. Тя има нужда да размисли. Да си припомни дума по дума разговора с майка си и да го съхрани.
	Изпитва остра нужда да се изповяда, да сподели с някого изумителното разкритие. Тя има баща и той не е Рей Валенти. Името му е Люсиен Плисоние, той е баща и на Жозефин Кортес, авторката на книги, които се продават в хилядни тиражи и оглавяват класациите. Моя сестра, казва си Стела. Аз имам сестра. От друга майка, но все пак сестра. Тя може би има деца, следователно Том има братовчеди и братовчедки.
	Принадлежа към едно голямо семейство, казва си още, и мисълта я кара да потръпва от обич и от опасения. Тази жена, нейната полусестра… успехът може би я е направил горда и недостъпна. Или обратното, щедра и внимателна? На обложката на книгата се вижда единствено усмивката й, скромното и нежно изражение, което предразполага към разговор.
	Моя полусестра.
	Семейство.
	Плъзва поглед по оранжевия гащеризон, прокарва длан по дебелия тъмносин пуловер, разтваря крака, обути в груби обувки с дебели подметки, бутва назад шапката си и отмята русия перчем, който закрива очите й. После събира крака и заема благовъзпитана поза на светска дама с опънати рамене, изправен гръб и прибрани до тялото лакти. Внезапно изпитва усещането, че са я облекли с нови дрехи, че я учат на непознат език, на нови маниери, как да се държи на масата, как да си служи с вилицата. Отначало се чувства непохватна, в следващия миг лека и въодушевена. Люсиен Плисоние и Леони са се обичали и аз съм плод на тази любов. Не съм зачената от онзи мъж, който разчекваше майка ми, когато желанието го връхлиташе, а от един нежен човек, който я е обичал и уважавал, който й е шепнел любовни думи в мрака. Нежно е целувал бенката на дясното й рамо. Произнасял е безумни слова. Любовни слова, които Леони не е била чувала дотогава. Малката ми женичка, нежната ми годеница, чакай ме, ще се върна. Обвързаните мъже винаги така казват. Затова майка й избухвала в сълзи, когато по радиото пускали песента на Юг Офре: „Кажи ни, Селин, какво стана с нежния годеник, който се появи и изчезна за миг?“.
	Не го е видяла повече.
	Той не е разбрал, че има дъщеря. Ако беше разбрал…
	Стела въздиша развълнувана, овладява се. Излишно е да се тормози.
	Тя не е дъщеря на Рей Валенти.
	Забила е още един пирон.
	Тук-там на хоризонта припламват огънчета, после паркингът изведнъж потъва в мрак. Нощта бавно се спуска, земята и небето се сливат. Става й студено, изправя се и тръгва към камиона с изисканата походка на дама, но в следващия миг се отпуска и изритва едно камъче, озовало се на пътя й.
	Имам баща, който вече не е сред живите, но с когото мога да се гордея.
	Това променя коренно положението.


	Отваря вратата на камиона, засилва се да се качи в кабината и забелязва в мрака един мъж, седнал на предната седалка. Сепва се уплашено, но разпознава Едмон Куртоа. Облечен е в сив костюм, бяла риза и е разхлабил възела на вратовръзката си, която се е изкривила. Усмихва се и прошепва, не се бой.
	Стела свива рамене и сяда на волана.
	Обръща се към него, чака го да заговори пръв.
	Приключила е с думите за тази вечер.
	— Беше оставила прозореца отворен…
	— Знам.
	— Търсех те, видях камиона на паркинга, предполагах, че си при майка си в болницата.
	Тя поставя ръце на волана, протяга се и бавно допира чело до кръгчето на клаксона.
	— Изморена съм.
	Той разбира, че тя няма да му помогне да започне разговора. Върти се на седалката, едрото му тяло е пристегнато от сивия костюм, хванал е края на вратовръзката си и я върти на пръста си.
	— Трябва да се прибирам, господин Куртоа.
	Той се колебае, продължава да си играе с вратовръзката и най-сетне се престрашава.
	— Минах през сервиза на Жерсон. Нямам навик да ходя там, но трябваше да заредя колата. Жерсон беше зает с някакъв мъж, затова се самообслужих. Стоях с гръб към тях, чаках да се напълни резервоарът. Те не ме познаха веднага. Говореха за Рей и за майка ти. Не беше съвсем ясно, но схванах същността.
	Той спира, за да даде възможност на Стела да зададе въпрос. Или поне да се изправи и да го погледне. Тя не помръдва, чака го да продължи. Едмон Куртоа я връща в миналото, а тя не желае да има нищо общо с него. Миналото смърди. Вони и осакатява и тя непрекъснато прави опити да се изтръгне, да не позволи на плаващите пясъци да я погълнат. Моли се животът да й направи един-единствен подарък, да й отпусне още няколко минути на спокойствие и щастие. Да очертае в мрака силуета на баща й, след което да съчини някакво продължение. Би могла да тръгне по дирите на непознатата си сестра. Засега я познава само по лице от снимката на лъскавата обложка. Но и това е наченка на щастие. А щастието всички искаме да го поемем деликатно в ръце и да го задържим колкото е възможно по-дълго време. Това е най-трудното. Да го задържим.
	— Жерсон разказваше на оня мъж, че Рей бил бесен. Дюре не давал Леони да излезе от болницата, а на Рей му било писнало да се върти покрай майка си вкъщи и да се прави на болногледачка. Жерсон рече, че Рей ще я отвлече, че щял да намери начин да я измъкне. Казал: „Станаха вече два месеца, откакто тя си почива там, сигурно се е оправила, измислят разни тъпотии, за да я държат още в болницата“. Това са думите му, Стела.
	Нямам сили вече, казва си тя, сгърчена върху волана, главата й все повече натежава, не виждате ли, че съм на края на силите си. Какво мога да сторя сама, сега е ваш ред да се погрижите за нея. Толкова години мълчахте, настъпи моментът да излезете с открито чело!
	— Оня мъж каза: „Ще му помогнем, ще я измъкнем оттам. Ще изчакаме да падне нощта и ще се промъкнем в болницата. Никой няма да ни види. Знаеш ли номера на стаята й?“. Тук Жерсон се наведе към мъжа, защото не успях да чуя нищо повече.
	Стела изправя рамене, поема си въздух и се вкопчва с две ръце във волана, отправила поглед право напред.
	— А пък аз не искам да чуя нито дума повече, господин Куртоа. Искам само да се прибера при сина ми и да се наспя.
	Да забравя. Да потъна дълбоко в дупка, мека като памук. Изгубила съм всякакъв интерес към света. Той върви в погрешна посока. Не желая повече да се обличам, да пълня каросерията на камиона, да ставам рано сутрин, за да нахраня животните, да събуждам Том, да отварям уста да говоря, не желая да виждам никого, не искам да слагам единия крак пред другия, да стискам зъби. Не искам нищо да правя, докато светът не застане на правилното място. Без значение какво ще бъде, но поне да има някакъв смисъл. Да има посока, в която да поема, и да мога да си кажа, че накрая ме очаква лъч светлинка. Съвсем слаба.
	Неочаквано Стела се обръща към Едмон и изтърсва:
	— Аз имам баща, господин Куртоа. Току-що го научих от майка ми. Казва се Люсиен Плисоние. Рей Валенти не ми е никакъв.
	— Люсиен Плисоние — повтаря Едмон Куртоа, мачкайки края на вратовръзката си.
	— Познавате ли го? Още нещо, което сте знаели, но досега не сте ми казали? Ще настъпи ли най-сетне краят на всички тези тайни?
	― …
	— Докато вие си мълчахте, аз през цялото време понасях ударите. Сама. Съвършено сама. Кажете, честно ли е?
	— Не. Права си.
	— Добре тогава. Или ще ми говорите с думи, които разбирам, или ще слезете от камиона и ще отидете да пазите пред вратата на стая №144. Намира се на първия етаж.
	Той не отговаря и продължава да мачка края на вратовръзката си. Иска й се да я дръпне от ръцете му и да му заповяда да я погледне в очите.
	— Не знам каква роля играете в цялата история, знам само, че сте били приятел на Рей Валенти и един ден сте му хвърлили страхотен тупаник. Вероятно сте имали основателна причина… Сега ви давам възможност да сложите точка на тази история.
	Едмон Куртоа продължава да си играе с вратовръзката, навел очи, потънал в мисли. Стела пъха ключа в стартера и заявява:
	— Побързайте. Трябва да се прибирам вкъщи.
	— Добре, ще ти разкажа всичко. Сигурна ли си, че искаш да го чуеш?
	Не е убедена, че иска да научи повече. Въздъхва.
	— Днес не ми е ден, определено… Давайте.
	— Добре.
	Той се обляга, отмята глава и подема тихо, сякаш е на изповед. Стела забелязва брачната му халка. Отбелязва наум, че Соланж, жената на Едмон Куртоа, също е част от историята, която той се готви да й разкаже. Винаги се е питала защо се е оженил за нея.
	— Да, аз бях приятел на Рей Валенти, бях неговата черна душа. Да, и аз нося своята отговорност. Какво ли щеше да прави, ако не беше подтикван от младежа, който бях и който беше заслепен от неговата красота и осанка? Нямам представа.
	— Доста неубедителен аргумент…
	— Така е, Стела, не се страхувам да го заявя, Рей Валенти беше прекрасен животински екземпляр, когото всички желаеха, но не си го признаваха. Всички ние допринесохме за създаването на това гнусно човешко същество. Малцина му се опъваха. Да си част от неговата банда, беше начин на живот, към който всички се стремяхме. В началото той не съзнаваше силата си. Струва ми се дори, че беше пълен с комплекси. Вуйчо ти Андре се беше постарал да го смачка. Беше го превърнал в своя изтривалка за обувки. Рей израсна в унижения. Майка му беше слугиня, нямаше пукната пара, стискаше всяка стотинка, за да има какво да ядат тя и синът й. Той зъзнеше зимно време, дърпаше окъселите ръкави на пуловера си, вадеше сам болните си зъби с джобно ножче. Неочаквано напусна училище. Учителите го бяха направили своя изкупителна жертва. След като възмъжа, положението коренно се промени. Долавяше желанието на хората, те смирено му се подчиняваха и той се възползваше от това, в някои случаи дори злоупотребяваше. Прекаляваше, но никой не го спря. Реших да се държа настрана, но беше прекалено късно. Междувременно се случи нещо, което не бях предвидил. Бях се влюбил лудо в майка ти. Продължавах да се срещам с Рей и бандата му, за да мога да я докосвам, да се изпълвам с нейната красота. Тя беше ефирна, грациозна, лъчезарна. Аз виждах, че съм грозен и тромав, не си правех илюзии. За нея съществуваше единствено Рей и дори когато се записа да следва и във факултета всички момчета я заглеждаха, тя не се промени. След лекции бързаше за рейса за Сен-Шалан. Ожениха се, престанахме да се виждаме, аз поех по моя път, много пътувах. Живеех сам, обладан от луда амбиция: исках да успея, да изляза от тясната провинциална среда, да стана предприемач. Това беше голямата цел по онова време. Най-сетне успях да купя „Ферай“ и се завърнах окончателно в Сен-Шалан. Майка ми остаряваше. Обичах я. Тя ме бе дарила с толкова любов. Карах я криво-ляво. Държах под наем малък апартамент в Санс, да съм наблизо до Сен-Шалан, да мога да я наглеждам, нея и предприятието, което исках да развия. А и Леони беше тук. Не бях изгубил надежда, нищо, че твърдях обратното. Измислях разни сценарии. Тя напуска Рей и заживяваме заедно. Исках да вярвам в тези фантасмагории с цялото си сърце. Бях един двайсет и седем годишен глупак. Живеех по ергенски, хапвах малко хляб и сирене на крак до кухненската маса, покрита с мушама, носех дрехите си за пране на майка ми, изучавах пазара на металите, подготвях основите на предприятието, каквото го виждаш сега. Не виждах никого, с изключение на майка ми, леля ми и баба ми, и работниците, разбира се. Рей и Леони бяха женени от шест години, срещах ги от време на време, виждах как Леони се смалява, превърнала се бе в собствената си сянка, но отказвах да видя истината в очите. Все още я обичах. Не исках да я поглеждам, много ме болеше.
	Той спира, пуска края на вратовръзката, слага едрите си ръце на бедрата си, сякаш търси опора и заявява:
	— И все още я обичам, ако трябва да съм честен. След като решихме да си кажем истината.
	— Не се отклонявайте. Иначе си тръгвам…
	— Не ме пришпорвай, Стела, моля те. И без това не съм много силен в приказките, а това, на което се подлагам тази вечер, за мен е огромно изпитание.
	Стела млъква, свива един крак и го поставя на седалката, подпира брадичка на коляното си и казва, окей, слушам ви.
	— Беше най-обикновена вечер, една от многото. Бях хапнал, бях си взел душ, когато на вратата се звънна. Попитах кой звъни, реших, че е грешка, бях капнал, исках по-бързо да си легна…


>
	— Аз съм, Рей.
	— Рей, какво правиш тук?
	— Отвори.
	Беше заповед и аз се подчиних.
	Не трябваше да отварям вратата. Защото от този миг насетне в продължение на един безкраен месец, всяка вечер, след като паднеше нощта и хората затвореха капаците на прозорците си, Рей Валенти заставаше на прага ми.
	Онази вечер беше с майка ти. Тя стоеше, свела очи, плътно обвила с ръце тялото си. Помня, че беше облечена в розова рокля и сиво яке. Беше си сложила червило. Сигурно той й го бе сложил, понеже беше ужасно размазано. Приличаше на нескопосано гримирана кукла. На врата й имаше яркосиньо шалче, за да прикрие синините. По-късно, когато го махнах, забелязах следи от ударите.
	Рей я избута напред и изтърси, без да се церемони:
	— Искам да й направиш дете. Сега е моментът, изчислил съм, днес може да се получи.
	Истината бе, че не той го беше изчислил, а майка му. Тя държеше сметка за всичко. За хляба, месото, зеленчуците, спагетите, ориза, доматения сос, за газта и електричеството, за марките. Фернанд икономисваше и тоалетната хартия. Записваше си всичко в една тетрадка. Беше пресметнала в кои дни снаха й е в овулация.
	Изгледах го слисан. После погледнах майка ти.
	Тя се взираше в краката си, обути в златни балеринки, имаше бримка на чорапогащника.
	— Разбра ли какво ти казах? Направи й дете. Аз не мога и съм бесен. Ще вземат да повярват на онези дрънканици, а аз искам да им затворя човките.
	Но, Рей, запелтечих аз, не мога. Може да съм добавил, тази работа не става така… Той ме прекъсна, ощипвайки майка ти за ръката.
	— Направи й дете, иначе ще я пребия.
	Тя изстена и ме погледна отчаяно. Този поглед, Стела! За пръв път се сблъсквах с такова отчаяние! Преглътнах. Какво трябва да направя? — обърнах се към него. Той гръмко се изсмя.
	— Какво да направиш? Шегуваш ли се? Имаш легло, нали? Имаш и пишка! Просваш я на леглото и си пъхаш пишката в нея. Ама че си тъпанар, не е истина!
	Повече не отворих уста. Взех ръката на майка ти и тръгнахме към стаята. Преди да влезем вътре, той изкряска от антрето:
	— Чакам ви тук. Имаш ли бира в хладилника?
	Кимнах. Бях неспособен да говоря.
	— Пусни телевизора, усили звука докрай. Не искам да слушам мръсотиите ви.
	Върнах се в хола и включих телевизора, после отидох при майка ти, отново я хванах за ръка и влязохме в спалнята.


	Стела притиска длани до ушите си, клати глава, не желае да слуша повече.
	— Искаш ли да спра дотук? — пита Куртоа.
	— Не. Искам да знам. Искам да разбера всичко. Отвратително е. Всички вие сте отвратителни.


	Леони стоеше до леглото, отпуснала ръце. Сложих я да легне, бавно и предпазливо. Отпуснах се до нея, без да я докосвам. Двамата лежахме на бялата копринена покривка.
	Тя каза:
	— Може би трябва да се завием.
	Мушнахме се под завивката, както си бяхме с дрехите. Все така, без да се докосваме.
	Тя каза:
	— Може би трябва да се съблечем.
	Което сторихме, избягвайки да се поглеждаме. Лежахме един до друг, мълчаливо, без да се докосваме.
	И пак тя отново предложи:
	— Трябва да се престорим, че…
	Хвана ме за ръката и ме придърпа към себе си. Пак полежахме известно време неподвижно, без да говорим. Чувах телевизора в съседната стая. Онази вечер предаваха футболен мач, спомням си, беше второто полувреме. Великата епоха на Сент-Етиен и Платини. Рей ревеше пред екрана.
	Пак тя предложи:
	— И ние трябва да вдигнем малко шум…
	Тогава аз се увих в чаршафа, легнах върху нея и започнах да се движа напред-назад. Леглото се клатеше, почукваше в стената и ако чуваше потропването от другата стая, той трябваше да е удовлетворен.
	Заровил устни в косата й, повтарях, не се бой, няма от какво да се страхуваш, няма нищо да ти сторя, можеш да заспиш, ако искаш.
	След известно време той почука на вратата, хайде, стига вече. Свършихте ли?
	Ние мълчахме.
	Той влезе в стаята. Дръпна завивката, изгледа ни и прихна.
	— За нищо не ставате, ако искате да знаете!
	Обърна се към Леони.
	— Хайде! Обличай се! Омитаме се.
	Тръгнаха си.
	Върнаха се на другата вечер. По същото време. Този път само каза:
	— Ребелот, ако случайно не се е получило…
	Отиде да си вземе бира от хладилника. Пусна си телевизора. Дори не ни удостои с поглед, когато излязохме от хола и поехме към стаята.
	Съблякохме се, аз легнах отгоре й, известно време клатихме леглото. Аз притисках длани до ушите й. Тя стенеше. Попитах я, причинявам ли ти болка? Да, отвърна тя, не докосвай ушите ми, не ме пипай по ушите.
	Двамата си тръгнаха, след като свърши телевизионната програма.
	Това продължи около три седмици. Всяка вечер без изключение. Той искаше да бъде сигурен, че „не прави нещата наполовина“.
	Вече не излизах, чаках ги. Натопявах цветя в една вазичка до леглото, пръсках с ароматизатор, подреждах стаята, не оставях нищо да се търкаля на пода.
	Последната вечер той ми заяви, преди да си тръгнат:
	— Дано да се е получило, казвам ти го за твое добро!
	И зловещо се изкикоти.


>
	— Не се получи, нали? — пита Стела, хапейки кокалчетата на пръстите си.
	— Не — потвърди Едмон, мачкайки отново края на вратовръзката си. — Нямаше как да се получи. Нали всяка вечер лягах отгоре й, увит в чаршафа, вземах я в обятията си, вдишвах аромата й, говорех й тихо, повтарях й, че не бива да се страхува от мен, че аз желая единствено да е щастлива, свободна, че през ума ми изобщо не минава мисълта да я насилвам. Тя отвръщаше, да, но… но. Ако не стане, той ще ме убие. Отвръщах й, че много преди да я е докоснал, аз ще съм я отвел и скрил на сигурно място. Тя се усмихваше, обясняваше, че било невъзможно, после добавяше, въпреки всичко си много мил.
	Не бях мил, бях лудо влюбен.
	Имах готов план. Щях да наема апартамент в Париж и да я отведа някоя нощ, докато той се налива в кафенето в компанията на Жерар и Жерсон, а Фернанд спи непробудно.
	Отидох в Париж, наех малък апартамент на улица „Асомпсион“ в един тих квартал. Върнах се и разбрах, че Рей е заминал в командировка в Испания.
	За капак Леони беше изчезнала!
	Къде ли не я търсих. Не смеех много да разпитвам, за да не се разкрия. Стигнах дотам, че започнах да си въобразявам, че я е убил, преди да замине. След като не е успяла да забременее, той й е видял сметката.
	Един ден я зърнах най-неочаквано в „Карфур“. Прибираше покупките си на касата. Придружих я до колата й. Тя ми благодари и добави, че повече не бивало да ни виждат заедно. Каза го с известна доза кокетство.
	В поведението й се долавяше нотка на безгрижие и радостно оживление. Беше се променила. Червилото й беше добре нанесено, носеше бретон, на дясното й ухо висеше интересна обичка.
	Обясних й, че съм намерил апартамент в Париж. Двамата можем да избягаме, възползвайки се от отсъствието на Рей. Добавих, че не искам нищо от нея, че е свободна да разполага с апартамента както пожелае. Аз ще поема всички разходи, няма за какво да се притеснява. Тя повтори няколко пъти, не, Едмон, не настоявай, остави ме. Сякаш бях станал неудобен. Постави ръка върху моята и мило ми заяви:
	— Вече не е актуално. Забрави ме. Чувствам се прекрасно.
	Беше ужасен шок. Стоях и зяпах глупаво с ключовете от апартамента.
	Обърнах се и си тръгнах.
	Този ден на паркинга на „Карфур“ я проклех.
	Скоро след това научих, че е бременна.
	Полудях. Номерът на Рей беше успял. Щеше да става баща. Отново бе спечелил. Той винаги печелеше. А аз бях жалък неудачник.
	Побеснях. Тогава се сбихме с него в кафенето.
	На другия ден видях Соланж на гарата. Оказа се, че и двамата отиваме в Париж. Помогнах й да си подреди багажа в мрежата. След три месеца се ожених за нея. След една година се роди Жюли.
	Това е, сега знаеш всичко.


	— Много сте изстрадали — отбелязва Стела. — В тази история всички страдат.
	— Повече не исках да чуя за тях двамата. Отбягвах ги, запушвах си ушите. Не желаех да бъда жалкият нещастник, когото бяха изиграли. Тя можеше да ми се довери. Знаеше, че я обичам.
	— Срещнала е онзи мъж. Видяла е в него своето спасение. Ударът трябва да е бил жесток за нея.
	— Бил е мръсник. Човек не изоставя жена като майка ти!
	— Той не я е излъгал. Помолил я е да го чака. Може да е бил искрен. Никога няма да узнаем. Умрял е две седмици след като са се разделили. Така и не разбрал, че е бременна.
	— Аха…
	Той изглежда изненадан и повтаря:
	— Петнайсет дни… вярно ли е? Откъде знаеш?
	— Пише го в книгата, която прочетох на Леони. Написала я е дъщерята на Люсиен Плисоние. В благодарностите тя отдава почит на баща си, починал на 13 юли 77-а.
	— Сигурна ли си?
	— Да.
	Той си прочиства гърлото, поглажда панталона си, не знае къде да дене ръцете си, очите му блуждаят по паркинга в търсене на точка, в която да се вкопчи.
	— Слушате ли ме?
	Той се сепва, хвърля й объркан поглед. Бавно се овладява.
	— Слушам те.
	— През повечето време ви бях сърдита. И вие бяхте като всички останали…
	— Ти си добро момиче, Стела.
	Тя завърта контактния ключ. Двигателят се задавя, но след секунди заработва нормално.
	— Тази нощ ще остана на пост пред вратата на стаята й — заявява Куртоа. — Утре ще обмислим какво ще правим по-нататък. Не трябва да я оставяме сама. Крайно време е да престанем с тези глупости!
	Слиза от камиона, махва й с ръка. Повтаря, стая №144 на първия етаж, така ли беше? Тя кимва и потегля.
	Иска само да си легне и да заспи.
	Утре ще мисли отново за цялата история.


>
	Движи се с трийсет километра в час, вкопчена във волана, вперила очи в черната лента на пътя. Примигва от светлината на фаровете всеки път, когато се разминава с кола в насрещното платно. Запява колкото й глас държи, за да не заспи. Една стара песен на Синди Лоупър, изпитано средство за разсънване. „She bop, he bop, we bop, I bop, you bop, they bop“, реве тя, наблягайки на всяка сричка. После мисълта й се връща към Люсиен Плисоние и тя подхваща същата мелодия, но този път с други думи, скандирайки: Сте-ла Пли-со-ние, Сте-ла Пли-со-ние, все по-звънливо и по-високо.
	Чувството, че можеш да ревеш колкото ти глас държи, след като толкова дълго си мълчал, е прекрасно.
	Камионът тихо влиза в двора на фермата. Нощта е безлунна. Къщата на Жорж и Сюзон не свети. Тя се ядосва, тъмно е като в рог. Можеха да й оставят поне една запалена лампа на двора. Вечно забравят.
	Паркира до червения трактор на Жорж.
	Гаси мотора и грабва торбата си.
	Продължава да си повтаря Стела Плисоние, докато търси ключовете.
	Тръгва към къщата.
	Спъва се в нещо пред кухненската врата. Нещо меко и тежко. Натиска с върха на обувката. Съобразява, че не е цепеница, навежда се. Пръстите й докосват нещо едро, топло, меко, лепкаво и неподвижно. От гърлото й изригва страшен рев. Пред очите й заискряват безброй червени звезди, завъртат се в бесен танц.
	Един прозорец светва в къщата на Жорж и Сюзон.
	Светлината плисва по двора и раздвижва плашещи сенки.
	Жорж тича към нея. По пижама е, в бързината е успял само да си наметне канадката.
	— Какво става? Ти ли си, Стела?
	Той се върти объркано, поклаща се конвулсивно като обезглавена патица.
	Тя се отпуска върху топлото тяло на Подлизурко, допира лице до прерязаното гърло, където кръвта започва да образува лепкави съсиреци. Прегръща безжизненото тяло. Леко го залюлява, сякаш да го съживи. Заравя пръсти в козината, още топла, лепкава от кръвта. Гали го, през плач нарежда:
	— О, малкият ми! Милото ми то! О, не! Не и ти!
	След което надава безумен крясък, устремила лице към небето.
	Застанал до нея, Жорж диша шумно, на пресекулки, като безпомощно животно, затворено в клетка, и шепне:
	— Боже мой, не може да бъде!
	До тялото на кучето се търкаля камък, увит в парче хартия.
	Тя го грабва и чете: „100% Тюрке“, написано с тлъсти главни букви. Същият почерк като на другата бележка.
	Стела я подава на Жорж.
	— Няма начин да е Тюрке — клати глава той. — Той замина за Дижон за участие в някакво състезание по петанк.
	— Тогава е Рей. Или Жерсон. Или Лансени.
	— Няма начин да са те. И те заминаха за там тази вечер с духовия оркестър в осем часа. Искаха да са свежи и отпочинали за утре. Ще представляват Сен-Шалан. Във всеки случай, по това време Подлизурко беше у нас. Поиска да излезе точно когато започна телевизионното предаване, някъде около осем и половина. Отворих му и се върнах пред телевизора.
	— Ти никога не си го обичал. Той ти лазеше по нервите. Нали все се оплакваше, че постоянно ходи подире ти.
	Жорж се почесва по бузата, навел очи, уморен и мрачен.
	— Да не си го пуснал нарочно навън? — пита Стела, търсейки да улови погледа му.
	— Хайде и ти сега, давай, не се притеснявай! Защо направо не ме обвиниш, че аз съм го убил!
	Той повишава тон и от караницата им нощта сякаш настръхва още повече, става още по-заплашителна и по-черна.
	По чакъла на двора отекват стъпки. Леки, забързани, устремени.
	Стела извръща глава и зърва Том, който тича към тях, стиснал в ръце ловната пушка на Жорж.


>	Бележка на автора

	Беше 20 юни 2010 година, тежък и лепнещ от горещина ден.
	Намирах се в градчето Плезанс-дю-Жерс. Недалеч от Лурд.
	Седях на терасата на едно кафене.
	Беше горещо като във фурна и никой не желаеше да си покаже носа навън, освен ако наистина не се налагаше.
	Поръчах си една бира радлер и разгърнах вестника.
	Появи се една двойка. Мъжът носеше джапанки, развлечен потник и сини найлонови шорти. Дребен и кльощав, с русолява рядка брада. Жената беше копие на Бриджит Бардо с кестенявата перука на Камий от филма на Годар „Презрението“ и големи черни очила.
	Беше изумително красива.
	С тях бяха и две момченца, на около осем и десет години.
	Настаниха се през няколко маси от мен.
	Дълго се съвещаваха, преди да поръчат.
	С едно око четях вестника, с другото ги наблюдавах.
	Мъжът говореше на жената тихо, много тихо.
	Хокаше я. Тя не трепваше. Седеше неподвижно, вперила очи право пред себе си.
	Беше бременна в четвъртия или петия месец, някъде там.
	Неочаквано…
	Мъжът замахна и я зашлеви няколко пъти.
	Лицето на жената се блъсна в каменния парапет. Няколко пъти.
	Тя не издаде звук.
	Намести хвръкналите черни очила.
	Момченцата извикаха:
	— Ама какво е направила мама?
	Дребосъкът ги сряза:
	— Вие може би не знаете, но тя си знае какво е направила.
	Сервитьорът донесе поръчката. Четиримата забучиха сламките в чашите си и засмукаха.
	След известно време жената се запъти към тоалетната и аз я последвах.
	Мъжът ме настигна и ме блъсна до стената.
	— Изчезвай, или ще я пребия — просъска той.
	Тя ме погледна.
	Никога няма да забравя този поглед.
	Умоляваше ме да си мълча.
	Направи ми знак да си вървя.
	Тръгнах си.
	Повече нищо не видях.
	Дълго време нищо не виждах.
	Докато не реших да седна и да пиша.
	Писането ни помага да видим онова, което искаме да забравим.
	Едва бях започнала и гласът на Ортанс прозвуча в ушите ми като контрапункт. И гласът на Гари. И този на Жозефин, на Шърли, на Зое и Филип. Всички се завърнаха при мен. Надпреварваха се да ми съобщават новини за себе си.
	Идваха да се включат в историята на Леони и Стела, на Рей и Адриан, на Жорж и Сюзон, на Жюли и на всички останали, които никнеха като гъби в моя разказ.


	Написах този роман с мисълта за жената, която видях на терасата на кафенето в Плезанс-дю-Жерс.
	И за всички други жени, с които говорих, за да я има тази книга. Жени бити, изнасилвани, тормозени. Те имаха смелостта да проговорят, да споделят с мен, за което им благодаря.


	Благодаря и на всички, които ми помагаха по моя път.
	Надин, която ме прие в нейната ферма с магаретата, кучетата, котките, гъските, прасето и папагала!
	Глория, която ми отвори вратите на „Ферай“.
	Жером, лекарят, моят консултант по медицинските въпроси.
	Мартин дьо Рабоди, моята консултантка по музикалните въпроси.
	Дидие Ролан, огнеборецът.
	Мишел Бенвениги от френското консулство в Единбург.


	Благодаря и на
	Октави Диремер
	Шарлот дьо Шанфльори
	Софи Монжермон
	Тиери Пере
	Коко Шери
	Сара Маг
	Ален Касториано, на живо от Маями, Софи Льогран от Англия
	Дом Дом, Патрисия, Лило, Мариан, Маги, Жилбер, Кристоф.


	Благодаря и на
	Клара Фруджони, „Средновековието като на игра“, изд. „Бел Летр“, 2011
	Марджъри Уилямс, „Бархетният заек“ (1922), изд. „Кастерман“, 1995
	Питър Линъхан, „Дамите от Самора“, изд. „Бел Летр“, 1998
	Инес дьо ла Фресанж, „Парижанката“, изд. „Фламарион“, 2010
	Брюно Монсенжон за книгата му „Госпожицата“, посветена на Надя Буланже, изд. „Ван де Велде“, 1980
	Жорж Дюби и Мишел Перо, „История на жените от Запада“, том 2, „Средните векове“, изд. „Темпюс“, 2002


	Благодаря и на всички онези, които ме вдъхновяваха с думите си и ме „захранваха“ с подробности, наистина „божествени подробности“! И за трите тома!
	Джема, Беатрис А. и Беатрис Б.Д., Инес дьо ла Фресанж, Мари-Луиз дьо Клермон-Тонер, Жан-Жак Пикар, Франк Дела Вале, Елиз, Вили льо Дьовен, Орели Райа, Карин Бизе, Гийомет Фор, Давид Ларусри, Ан Сесил Бодуен, Адел ван Рет, Филип Пьоти.


	Благодаря отново и отново на Шарлот и Клеман, любимите ми деца.
	На Ромен. На Жан-Мари, of course. Благодаря ви, че сте винаги до мен.
