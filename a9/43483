P>
	Във Ксанаду сам Кублай хан
	издигнал приказен палат
	и в ширни пещери разлян,
	се стичал в мрачен океан
		там Алф, потокът свят.
	Дор десет мили плодна пръст
	ограждал зид околовръст —
	градини пъстри с лъкатушни бари
	между благоуханни дървеса
	и лесове като бърдата стари
	покрай поляни в слънчева роса.

	Но ах, онази романтична бездна,
	разполовила хълма нелюдим!
	Чутовен кът! Една жена ли чезна
	в такова място посред нощ беззвездна
	по тайния си призрачен любим!
	Из тази грозна паст, безспир кипяща,
	земята запъхтяна в миг изпраща
	от глъбините свои на възбог
	един полузадавен водоскок
	с безброй отломъци — като градушка
	или извита над харман вихрушка —
	и сред скали танцуващи така
	избликва в миг свещената река.
	Пет мили лъкатуши и се гъне
	свещената река през лес и дол,
	дорде след пещерния си юдол
	вдън океана мъртъв с рев потъне.
	И в този рев дочува Кублай хан
	дедите му да прорицават бран!
		Палатът приказен замята
		сянката си над вълните,
		гдето екнат с мярка слята
		изворът и пещерите.
	Такова чудо е за приказ вред —
	палат от слънце с пещери от лед!

		Една девица с цитра звънка
		в бляна ми веднъж изгря —
		тя беше абисинска дева
		и ме ощастливи с напева
		за планината Абора.
		Да можех пак да чувам
		гласа й вътре в мен,
		аз щях така да възликувам,
	че с напева вдъхновен
	щях в ефира да извая
	свод слънчев с пещери от лед,
	та да го зърнат и в омая
	да викнат: Вижте, вижте тая
	коса развяна, образ блед!
	Триж обходете го отвред
	и в уплах свят очи склонете,
	че той е пил роса от цвете
	и се е хранил с райски мед.
P$
