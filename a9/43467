P>
	Ти виждаш туй годишно време в мен,
	когато зъзнат тук-таме листа
	по голи клони — храм опустошен,
	от който хорът птичи отлетя.
	Ти в мене виждаш онзи късен зрак,
	чиято жар след сетните зари
	лъч подир лъч нощта заключва в мрак,
	като смъртта, с която са сестри.
	Ти в мене виждаш огъня, изтлял
	връз пепелта на младия си плам
	от онова, което уж е ял,
	накрая — ето на — изяден сам.

	Туй виждаш ти и повече цениш
	онуй, с което ще се разделиш.
P$
