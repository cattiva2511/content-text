	[* Михаил Ломоносов е учен-естествоизпитател, философ, инженер, поет, филолог и реформатор на руското стихосложение. Той не само изследва природните явления, но ги описва и в стихове — за северното сияние, за образуването на металите, за ползата от стъклото и пр. Много преди хората да се заемат с изучаването на слънчевите петна и да узнаят за бурите, бушуващи върху слънчевата повърхност, той вече описва тези процеси в стихотворението си „Утринно размишление за Божието величество“. Науката прави това едва в края на XIX в. Стихотворението добива широка популярност още приживе на Ломоносов, а по-късно се разпространява и в чужбина — преведено е на френски и на немски език.]
P>
	Отново дневното светило
	разпръсна над света зари,
	делата божии разкрило.
	Дух мой, възторжено се взри!
	И виж — от първите лъчи
	Творецът вече си личи!

	Да можехме да се издигнем
	високо в ясния простор
	и чак до слънцето да стигнем
	с несъвършения си взор,
	бихме съзрели — разпрострян,
	безбрежен, огнен океан.

	Вълни от пламък там връхлитат
	и не намират брегове;
	там вихри огнени се сплитат,
	сражавайки се векове,
	там врящи дъждове шумят,
	скали, като вода, кипят.

	Но страховитата грамада
	пред Теб е само куп искри,
	а ти, о, Боже, си лампада
	и вековечно тя гори
	над дните наши и дела,
	каквито Ти ги пожела!

	От мрака зъл се отърваха
	поля, морета, дървеса
	и пред очите ни изгряха,
	о, Боже, твоите чудеса.
	И всяка плът нададе вик:
	„Какъв първотворец велик!“

	Неща привични, всеизвестни
	е озарил денят, а Ти
	със своя взор проникваш в бездни,
	където вечността блести.
	И тя обзема ни така,
	че няма място за тъга.

	Творецо! Моля те, прости ми,
	че още в мрака се моря, —
	премъдра светлина прати ми
	и научи ме да творя,
	а като гледам всяка твар,
	да славя Теб, безсмъртен цар.

@@	1743
P$
