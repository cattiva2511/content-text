	[* Това е последното стихотворение на Некрасов, написано преди тежката болест да му попречи да държи перото. Написано е около три седмици преди смъртта му. Образът на музата, пребита с бич, т.е. страдаща от крепостното право в Русия, се появява още в ранното Некрасово стихотворение „Вчерашный день, часу в седмом“ (1848). Там поетът разказва как на един от пазарните площади на столицата Петербург вижда да наказват с камшик млада крепостна селянка и се обръща към своята муза с думите: „Виж! Това е твоята родна сестра!“ Прочее, последното стихотворение на Некрасов завършва със стиховете:
P>
	Без обич — само неруснак
	ще спре пред тази с кървав знак
	Муза, жигосана от бича…
P$
	По този повод един известен изследовател на Некрасов заявява: „Руското като поетическа идея е многостранно, противоречиво, всеобемно“. За Некрасов „то е било явление дълбоко лично, явление, свързано с вътрешно действие и с особен смисъл“. (_Г. В. Краснов._ Диалектика творческих связей (Некрасов и Лев Толстой). — Некрасов и русская литература. Москва, 1971, с.330.) А друг автор, коментирайки горните стихове, пише: „Думата руснак в редица случаи се съединява у Некрасов със ситуации, обозначаващи страдание, мъка, нещастие, беда“. (_Б. О. Корман._ Лирика Некрасова. Ижевск, 1978, с.248.)]
P>
	О, Музо, вече съм пред гроба!
	Нека вина да ми тежи,
	нека стократ я умножи
	нестихващата хорска злоба.
	Недей да плачеш, да скърбиш!
	Не ще охулят наште песни,
	отекнали в сърцата честни,
	и няма, знам, да позволиш
	народът да не ме обича!
	Без обич — само неруснак
	ще спре пред тази с кървав знак
	Муза, жигосана от бича…

@@	1877
P$
