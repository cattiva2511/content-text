	[* През 1924 година, след излизането си от болницата, Есенин живее в квартирата на своя приятел Иларион Вардин, литературен критик и активист на РАПП (Росийская асоциация пролетарских писателей). Там поетът успява да се изолира от вредното за него общуване с някои от постоянните си събутилници. Галина Бениславская, най-преданата довереница на Есенин, пише в своите спомени: „По време на пребиваването у Вардин беше написано стихотворението «Писмо до майка ми», отбелязало началото на цикъл трезви, здрави стихове. Там изобщо атмосферата беше здрава. Само едно нещо тежеше на Сергей Александрович: все му се струваше, че се грижат за него, надявайки се да направят от него «казионен» съветски поет. Но доброто си отношение към Вардин той запази завинаги“ (С. А. Есенин в воспоминаниях современников. Том 2. Москва, 1986, с.64.)
	Писателят Иван Евдокимов, издател на Есениновите съчинения, си спомня как поетът чете току-що отпечатаното си стихотворение „Писмо до майка ми“ пред редакторите в издателството: „Държейки в ръце листче, и без да гледа в него, той започна да рецитира. Лицето му не се виждаше. Той стоеше с гръб към прозореца. Слушаха Казин, Кохоут, Казански и аз. Помня как по гърба ми преминаха ситни, студени тръпки, когато чух:
P>
	Пишат ми, че ти с тревога смътна
	все скърбиш за мен със взор смълчан
	и стоиш вън, сред прахта крайпътна,
	в старомоден, овехтял сукман.
P$
	Аз изпод вежди погледнах към него: край прозореца тъмнееше необикновено скръбната фигура на поета. Есенин жално поклащаше глава:
P>
	… как уж някой, в препирня кръчмарска,
	зле ме е наръгал с фински нож.
P$
	Тук гласът на Есенин се пресече, личеше, че му е трудно да продължава нататък, изхриптя… и пак се препъна при стиховете:
P>
	Ще се върна — пролетта уханна
	в парка наш когато разцъфти.
P$
	По-нататъшните ми впечатления се губят, защото гърлото ми силно и жестоко се беше свило; криейки се, аз плачех в дълбочината на огромното нелепо кресло…“ (Пак там, Том 2, с.284.)
	По текста на стихотворението „Писмо до майка ми“, още приживе на Есенин, е композирана песен, която и до днес е популярна. Майката на поета Татяна Фьодоровна Есенина (1875–1955) не вярва в официалната версия за самоубийството на своя син, поради което му устройва и задочна църковна панихида. Тя го надживява с тридесет години.]
P>
	Жива ли си, мила ми старице?
	Жив и аз съм. Пращам ти привет!
	Нека златни залезни искрици
	над дома ти да струят отвред.

	Пишат ми, че ти с тревога смътна
	все скърбиш за мен със взор смълчан
	и стоиш вън, сред прахта крайпътна,
	в старомоден, овехтял сукман.

	А пък в мрака синкав ти се мярка
	все едно и също всяка нощ —
	как уж някой, в препирня кръчмарска,
	зле ме е наръгал с фински нож.

	Не, не, скъпа моя! Слава Богу,
	туй е само тягостна мора.
	Аз не съм пропил се толкоз много,
	че — без теб да видя — да умра.

	Аз като преди съм все тъй нежен
	и единствено мечтая как,
	на скръбта след вихъра метежен,
	пак да зърна твоя мирен праг.

	Ще се върна — пролетта уханна
	в парка наш когато разцъфти.
	Ала ти отново в утрин ранна,
	както някога, не ме буди!

	Не пробуждай туй, що се не сбъдна,
	не припомняй туй, що отмечтах —
	в младостта си буйна, безразсъдна
	загуби безброй аз преживях.

	В Бога че не вярвам — недей страда!
	Друг е вече моят днешен ден.
	Само ти сега си ми отрада,
	само ти си светлинка за мен.

	Забрави тревогата си смътна,
	не скърби за мен със взор смълчан
	и не стой вън, сред прахта крайпътна,
	в старомоден, овехтял сукман.

@@	1924
P$
