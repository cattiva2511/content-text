	[* Една от най-значителните творби не само в руската, но и в световната философско-гражданска лирика. Още Белински отбелязва „елмазната твърдост на стиха, гръмовната мощ на бурното въодушевление, исполинската енергия на благородното негодувание и дълбоката тъга“, с които се отличава стихотворението на Лермонтов. (_В. Г. Белинский._ Полное собрание сочинений. Том 6, Санкт-Петербург, 1903, с.39.)]
P>
		С тъга си мисля аз за нашто поколение!
	В грядущето му мрак и пустота цари,
	и тъй под бремето на мъдрост и съмнение,
	бездействието ще го състари.
	Още от люлката сме наследили
	заблуди на бащи — уж мъдри, а глупци,
	и ето, кретаме отчаяни, унили,
	на всеки пир сме чужденци.
	Към зло и към добро позорно равнодушни,
	от първия си ден линеем без борба;
	и пред опасността сме срамно малодушни,
	и роби пред властта — най-жалката съдба!
	Така спаружен плод, избързал да узрее,
	не радва погледа, не радва и вкуса,
	всред клонки цъфнали самотно се люлее:
	те чакат плод, а той — на свойта смърт часа!

		Умът се изсуши от знания безплодни.
	От близките дори укривахме със страх
	надежди пламенни и думи благородни
	на чиста страст, посрещана със смях.
	Едва отпивахме от сладостите скрити,
	но все пак разпиляхме своя жар;
	от всяка радост — уж, за да не ни пресити —
	изстисквахме докрай най-свидния нектар.

		Лиричните мечти, безсмъртното изкуство
	в ума ни не горят със сладостен екстаз;
	спят в алчната ни гръд остатъци от чувство,
	като съкровище, без цел зарито в нас.
	И мразим ние, и обичаме случайно,
	и страст не влагаме в злината, в любовта —
	в душата лъха студ и тя трепери тайно,
	докато огън ври в кръвта.
	И скучна е за нас най-пищната забава,
	и на дедите ни детинския разврат;
	към гроба бързаме без щастие, без слава,
	с насмешка гледайки назад.

		И като мрачен сонм, обречен на забвение,
	ще минем през света безследно и без шум,
	без да оставим тук ни плод на вдъхновение,
	ни замисъл на гениален ум.
	И над праха ни стих с присъда справедлива
	потомък ще мълви със злоба на уста —
	така измамен син горчиво се надсмива
	над своя разорен баща.

@@	1838
P$
