P>
	Откакто дарба на пророк
	ми даде Господ на земята,
	аз само злоба и порок
	чета в очите на тълпата.

	Аз проповядвах и любов,
	и правда, и мечти всевишни,
	но с камъни и гняв суров
	посрещаха ме моите ближни.

	Главата си посипах с прах,
	избягах надалеч от всички,
	в пустинята, и заживях
	подобно божиите птички.

	Там покорявам всяка твар,
	според заветите предвечни,
	звезди ме слушат с радост, с жар
	блестят очите им далечни.

	Щом срещна град по моя път
	и прекося го предпазливо,
	пак старци внуците гълчат,
	усмихнати самолюбиво:

	„Деца, той пример е за вас!
	Бе горд, с нас искаше да спори.
	Глупак — твърдеше ни в захлас,
	че Бог с устата му говори!

	Добре го вижте — изтерзан
	и мършав, полугол и бледен!
	И как е мрачен той, и беден,
	и как от всички е презрян!“

@@	1841
P$
