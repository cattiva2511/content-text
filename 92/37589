	Лине Кобербьол е родена през 1960 година в Копенхаген. Тя започва своята писателска кариера още на петнайсетгодишна възраст, когато издава първите две книги от поредицата за Тина, влюбеното в конете момиче. Днес, 25 години по-късно, всичките четири книги от поредицата са продадени в над сто хиляди екземпляра в Дания, Норвегия и Швеция. На 28 години Лине публикува първия си роман, предназначен за възрастни. Писателката превръща популярния анимационен сериал „Уич“ („W.i.t.c.h.“) в романи, които си спечелват милиони читатели по света и й носят наградата за най-добър роман на „Дисни“.
	Предпочитаният от писателката жанр си остава фентъзи. „Дъщерята на Жрицата“ е първата книга от серията за Жрицата на срама. Тя представлява умела плетеница от фантастични елементи и мистика. В основата на сюжета лежи едно неразкрито кърваво убийство, което повлича след себе си върволица от напрегнати и спиращи дъха събития.
	Единайсетгодишната Дина е наследила от майка си дарбата да изтръгва признание от всеки за извършените от него грехове и да събужда чувство за угризение и срам дори у най-закоравелите престъпници, щом погледне в очите им. За Дина обаче тази сила не е дарба, а проклятие. Момичето мечтае единствено за истинско приятелство, а през целия си живот среща само враждебност и омраза. И все пак, когато майка й е повикана в крепостта Дунарк, за да разплете едно тройно убийство, Дина трябва да избира между това да приеме дарбата си и да помогне на майка си или да я остави на жестоките кръвожадни дракони от замъка.
	Министърът на културата на Дания определя „Дъщерята на Жрицата“ като една от най-успешните книги, отпечатани през 2000 година, а през 2001 тя е обявена за книга на месеца от членовете на най-престижния в страната Клуб за детска литература към издателство „Гюлендал“. Книгата е издадена в редица страни, сред които са Англия, Швеция, Турция, Япония, Холандия, Франция и Германия. Историята на Жрицата продължава в следващите три книги — „Знакът на Жрицата“, „Дарът на змията“ и „Войната на жриците“.
	В „Знакът на Жрицата“ самата Жрица на срама попада в капан и бива тежко ранена. Синът й Давин, братът на Дина, решава да търси отмъщение. Той се забърква в редица неприятности с почти фатален изход и разбира колко е трудно да убиеш човек. А още по-трудно е да се завърне при майка си с вестта, че Дина е изчезнала и вероятно е мъртва. И в тази книга Дина и Давин водят своите битки — той с меча, тя — с опасната дарба на Жрица на срама.
	В третата книга — „Дарът на змията“, се появява бащата на Дина — Сезуан. Той е двуличен герой, който владее изкуството на илюзията и лъжата. Сезуан идва да търси дъщерята, която не е виждал никога през живота си. За да спаси семейството си, майката на Дина повежда децата в изпълнено с опасности бягство. Накрая Дина е принудена да сключи ужасна сделка с баща си, за да спаси брат си от почти сигурна смърт.
	„Войната на жриците“ е последната книга от поредицата. Тя отвежда главните герои отново в Дунарк, където преди време започва цялата история. Една от основните фигури тук отново е графът на Ордена на дракона Дракан, самопровъзгласил се за владетел на крепостта, който в първата книга за малко да хвърли Жрицата на драконите си. Сега, когато е укрепил властта си, той започва борба с жриците на срама, като ги залавя и решава да ги изгори на клада. Дракан е единственото напълно лишено от срам човешко същество, което Дина е срещала през живота си. Той не само е лишен от срам, но дори заразява и останалите хора с безсрамието си, така че в негово име те извършват зловещи неща, за които иначе не биха си помислили. За да се спасят от Дракан, хората трябва да му се противопоставят. Но всяко въстание се нуждае от водач, а какъв по-добър водач от законния наследник на престола на Дунарк, приятеля на Дина — Нико, за чиято участ и приключения се разказва в първата книга. Няма значение, че той мрази мечове и не би убил и муха. Всички очакват и искат от него да се държи като герой.
	Книгата „Дъщерята на Жрицата“ е приказка-притча за вечната битка между Доброто и Злото, за изкушенията и изпитанията на духа преди всеки избор, който правим в живота си, за силата да приемаме загубите и достойнството да продължим напред с надежда за себе си и своите близки, за изконното право на човек да бъде щастлив и да отстоява своето Пространство на духа и своята любов в най-широкия смисъл на тази дума.
	Лине Кобербьол разказва историята на дъщерята на Жрицата увлекателно и живо, сюжетът е динамичен и наситен с неочаквани обрати и провокира въображението на читателя. Жрицата на срама и нейната дъщеря Дина са надарени със способността, когато погледнат някого в очите, да проникват в най-съкровените тайни на душата му, да разбулват неговите скрити помисли, недостойни постъпки и грехове и да го накарат да изпита срам за извършените злодеяния. Малцина са хората, които имат смелостта да погледнат Жрицата и дъщеря й в очите. Но онзи, който се осмели да го стори, може да бъде истински приятел, учи Жрицата своята дъщеря. А до читателя достига първото послание на авторката — човешко е да се греши, но когато грехът е последван от искрено разкаяние, душата на човек се пречиства и той може да продължи напред с добро, ако отвори сърцето си за него. Готовността да погледнеш събеседника си в очите, дори когато знаеш, че той ще надникне в дълбините на сърцето ти, всъщност е силата да бъдеш себе си и да искаш да се променяш към добро. Силата да бъдеш себе си се корени и в правото да си различен, каквато е Дина, и в толерантността да приемаш различността и уникалността на останалите хора.
	Написан в стила фентъзи, наситен със земни и митологични персонажи, романът приковава вниманието на читателя с динамиката на действието и с преплитането на времеви пластове и пространствени измерения. Характерната за творбите от жанра фентъзи опозиция мрак-светлина е представена чрез паралелните светове на злокобния замък, където господстват драконите, и ведрата атмосфера на Биркене — селото с брезите и ширналите се простори — светът на Дина, в който царува слънцето и топлината.
	Като рисува картината на света през погледа на своята героиня Дина, писателката с деликатност и човешка проникновеност завърта калейдоскоп от теми: темата за отговорността — отговорността за всяка дарба, с която ни е дарила природата, отговорността за душата и съдбата на всеки човек, с когото съдбата преплита пътищата ни. „Внимавай какво си пожелаваш, защото може да се сбъдне“ — си казва Дина и в думите й е вплетена мъдростта, че всеки от нас трябва да бъде отговорен за словата и делата си, дори за мислите си; темата за потребността да търсим нови посоки и за смелостта да променяме живота си, когато обстоятелствата го налагат или зовът на сърцето ни го подсказва; темата за приятелството и измяната, за духовната съпричастност към съдбата на другия и решимостта да минем с него през всички изпитания; темата за единството и силата, която получаваме, когато сме заедно.
	„Дъщерята на Жрицата“ е книга за всички, които не се страхуват да слушат вътрешния си глас и да живеят по законите на Духа. Тя несъмнено ще докосне сърцето ви — ще го жегва с болка, ще го кара да замира от трепет и ще го изпълва с топлота и надежда. Ще ви оставя без дъх и ще събужда усмивка върху лицето ви. И ще ви напомни, че животът е дар, който трябва да браним всеки миг, а домът и светлината са там, където са свидните за сърцето ни хора.
@	Неда Димова
