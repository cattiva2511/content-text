	[* В един от запазените ръкописни автографи стихотворението първоначално е било озаглавено „Верую“. Както и много други творби на Пастернак, то притежава силни елементи на автобиографичност.]
P>
	Да бъдеш знаменит не бива,
	тъй няма да се възвисиш.
	Недей да си редиш архива,
	над стари папки да слухтиш.*
	[* Когато след смъртта на поета се заели да подредят книжата му: „Архивът се оказа неголям — Пастернак не е запазвал чернови и изобщо се е отнасял небрежно към ръкописите на вече публикуваните си творби“. (_Дм. Быков_, Цит. книга, с.876.)]

	Творец да бъдеш е тревожност,
	а не триумф, не суета.
	Позор е хем да си нищожност,
	хем да си в хорските уста.

	Живей без шум, без самозванство,
	за да почувстваш как любов
	ти праща цялото пространство,
	а бъдещето — благослов.

	В съдбата трябва да оставяш,
	а не в листата празнини,
	и там без страх да подчертаваш
	абзаците на свойте дни.

	И да се гмуркаш в неизвестност,
	следите си да скриваш сам,
	както в мъгла се крие местност
	и нищо не се вижда там.

	И нека друг там всяка педя
	от твоя път да проследи,
	но за провал и за победа
	недей се и замисля ти.*
	[* В автобиографичния си очерк „Хора и положения“ (1956) Пастернак пише: „Да се губи в живота е по-необходимо, отколкото да се придобива. Зърното няма да покълне, ако не умре. Трябва човек да живее без умора, да гледа напред и да се храни с живи запаси, които съвместно с паметта изработва забвението“. (Цит. по: _Б. Пастернак._ Воздушные пути. Москва, 1982, с.448.)
	Цитираните по-горе стихове, както и авторските размишления, които могат да послужат като коментар към тях, звучат пророчески. Имам предвид бурята, предизвикана и в съветското общество, и в цял свят след появата на романа „Доктор Живаго“, а също и поведението през 1957–1959 г. на самия Пастернак, попаднал в една много сложна, почти безизходна за него ситуация, когато романът „Доктор Живаго“ е обявен от съветската власт за злостна клевета срещу Октомврийската революция и срещу СССР.
	Победа или поражение е получаването на Нобеловата награда и последвалото отказване от нея? Победа или поражение са множеството оправдателни изявления на Пастернак пред партийните, държавни и литературни власти и същевременно неговият отказ да преработи своята книга? Победа или поражение е, че в последна сметка писателят оцелява, но с цената на смъртоносна болест, а най-вече оцелява като литературно-исторически факт една забележителна творба? Всички тези и други въпроси са си задавали приятелите и колегите на Пастернак, неговите биографи и литературоведите до ден-днешен.]

	Не трябва даже и на йота
	да изоставяш доблестта,
	а да си жив като живота,
	и жив, и жив чак до смъртта.

@@	1956
P$
