	[* Повод за написване на баладата е описаното в пресата жестоко подавяне на нашето Априлско въстание от 1876 година. Турските зверства предизвикват възмущение и в Русия, и по цял свят. Британското правителство както е известно, заема официална позиция на ненамеса, но на практика всячески подкрепя Отоманската империя.
	Баладата „Крикет в Уиндзор“ възниква в съзнанието на писателя на хиляди километри далеч от Уиндзорския дворец, докато пътува с влак от родовото имение Спаское за столицата. В писмо до брат си Тургенев споделя, че е написал стихотворението, а „по-скоро съчинил през нощта, по време на безсъница, седейки във вагона (…) под влияние на прочетеното във вестниците за българските ужаси. Пристигайки в Петербург, аз даже се опитах да напечатам този «Крикет» в «Ново време», но цензурата не разреши“. По-нататък Тургенев пише, че „това не попречи на тези стихове да облетят цяла Русия, да бъдат четени на вечерни събирания в дома на престолонаследника — и да бъдат преведени на немски, френски и английски език“. (Вж.: _В. Велчев._ Българо-руски взаимоотношения през Х1Х-ХХ век. София, 1974, с.215-258.)
	В самата Русия стихотворението е отпечатано чак през 1881 година. Затова пък оригиналът на „Крикет в Уиндзор“ е публикуван още на 6 ноември 1876 г. в българския вестник „Стара планина“, списван в Букурещ от С. С. Бобчев. Вестникът е с русофилска насоченост. Изследователите на Тургенев с основание смятат, че Бобчев се е снабдил с въпросния текст, когато след погрома на Априлското въстание, е емигрант в Одеса.
	„Крикет в Уиндзор“ е злъчен памфлет срещу туркофилската политика на британското правителство и кралица Виктория. И — изобщо — разкрива всегдашния непривлекателен лик на надменния Албион на международната сцена. Чрез него Иван Сергеевич Тургенев присъединява своя могъщ глас на творец и хуманист към гласовете на велики писатели, учени, революционери и публицисти като Виктор Юго, Фьодор Достоевски, Чарлз Дарвин, Дмитрий Менделеев, Джузепе Гарибалди, Макгахан — в защита на една справедлива българска кауза.
	Тук му е мястото да се изтъкне, че „Крикет в Уиндзор“ не е единствената творба на Тургенев, свързана със съдбата на нашия народ. Българската тема в продължение на повече от две десетилетия вълнува ума и сърцето на Тургенев. (_И. С. Тургенев._ Собрание сочинений в двенадцати тома. Том 10. Москва, 1956, с.603.) В своя роман „В навечерието“ (1860), а също и в огромната си кореспонденция, писателят се откликва на важни събития от българската история: патриотичния подем по време на Кримската война (1843–56), Априлското въстание от 1876 година, Руско-турската освободителна война (1877–1878), укрепването на новата българска държава и т.н. Интересът на Тургенев към българския живот не е самоцелен. Той е част от борбата за освобождаване на собствения му народ от игото на крепостното право и е свързан с драматични размисли на писателя за участието на руската интелигенция в това голямо обществено дело.]
P>
	Кралицата пак в Уиндзорския лес
	следи как на крикет играят
	придворните дами — туй модно е днес
	и всички от гордост сияят.
	И топки разменят си с радостен вик,
	когато уцелят вратите…
	Кралицата смее се… но подир миг
	извръща си с ужас очите.

	Тя вижда, че посред цветя и треви
	подскачат не топки чевръсти,
	а сякаш — стотици човешки глави,
	отрязани с кървави пръсти!
	Глави на жени, на моми и деца,
	загинали след изтезания,
	с издрани от нокти на хищник лица,
	със знак от ужасни страдания.

	А кралската щерка — играе и тя
	с главите безброй, а едната
	търкаля се, скача и пада в прахта,
	на нашта кралица в краката.
	Глава на дете, къдрокоса глава,
	която шепти, укорява…
	Кралицата тръпне от тия слова
	и тежко, и страшно й става.

	„О, докторе, помощ! Лекарство ми дай!“
	А лекарят казва любезно:
	„Мадам, много вестници чели сте май,
	това не е никак полезно…
	«Таймс» пише, че българи, както личи,
	са жертви на турски кланета…
	Изпийте туй прахче… ще Ви облекчи!“
	Откарват я вкъщи с карета.

	Но тежките мисли все тъй я гнетят,
	тя мрачно е свъсила вежди…
	О, божичко, с кръв е изцапан платът
	на нейните кралски одежди!
	„Отмийте кръвта! Заповядвам ви аз,
	британски реки!“ — тя вопие…
	„Кралице, уви! На света няма власт —
	невинната кръв да отмие!“

@@	20 юли 1876
P$
