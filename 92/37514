	[* Стихотворението е написано по време на литературното турне на Игор Северянин в България. Поетът за първи път посещава нашата страна през ноември 1931 г. Присъства на юбилея на А. Страшимиров в София, изнася рецитал от свои стихове в салона на читалище „Славянска беседа“. Има авторски рецитали и в Пловдив, Стара Загора, Търново, Плевен, посещава Рилския манастир. Съпровожда го нашият писател и лексикограф Сава Чукалов (1889–1971), с когото се познават още от 1916 г., когато Чукалов е студент в Петербургската духовна академия. Между двамата се води дългогодишна кореспонденция.
	Очевидно на Сава Чукалов се дължи интересът на руския поет към България и българската литература. Игор Северянин е автор и на други стихотворения за България и преводач на творби от Хр. Ботев и П. П. Славейков.]
P>
	Стъпаловидния хълм е опасала
	лъкатушещата безспир река.
	Под леда тънък спи водата, захласната,
	и снежец нежен покрил е брега.

	А над Янтра, в плащ от покой загърнато,
	върху склоновете на планина,
	е задрямало възглухото Търново,
	помнещо отколешни времена.

	Здраво вкопчени една в друга къщички,
	кацнали над речните брегове —
	колко чувства дръзки са все тъй същите,
	въпреки дългия низ векове.

	И на всяка уличка в това селище,
	и във всеки две човешки очи,
	и всред буйнопразничното веселие
	някаква легенда древна звучи.

	А в окото ти тъмнокехлибарено,
	скрито зад унилия, бял пейзаж, —
	все пак аз успях да зърна, Българийо,
	твоя поглед, дружелюбно пламтящ…

@@	31 януари 1932
P$
