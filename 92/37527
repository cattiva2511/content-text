	[* Стихотворението е свързано с голямата и драматична любов между Пастернак и Олга Ивинска (_Олга Ивинска_ (1911–1995) е поетеса и преводачка, доверено лице на Пастернак през последните години от живота му. Автор е на мемоари, разказващи подробности около създаването на романа „Доктор Живаго“ и за жестокия тормоз, на който е подложен поетът от страна на съветските власти, за скандала с Нобеловата награда и пр.: _О. В. Ивинская._ Годы с Борисом Пастернаком. В плену времени. Москва, 1992.), преминала през много перипетии и донесла и на двамата сурови изпитания: „Тази любов струва на Ивинска две години затвор, на Пастернак — семейната хармония и в последна сметка — живота. И въпреки това Борис Пастернак и Олга Ивинска в един глас твърдят, че през тези четиринадесет години са били щастливи“. (_Дм. Быков._ Борис Пастернак. Москва, 2007, с.678-679.)]
P>
	Стрехите, пътя, входа
	затрупа сняг свиреп,
	излизам да походя —
	на двора виждам теб.

	Без шапка, без галоши,
	с палто възтънко пак,
	и нещо те тревожи,
	и дъвчеш мокър сняг.

	Дървета и огради
	се губят сред тъма,
	а ти под снегопада
	стоиш все тъй сама.

	По твоите ланити
	снежинки се топят,
	и капчици в косите
	като роса искрят.

	Рус кичур позлатява
	и твоето чело,
	и шала, и ръкава,
	и цялото палто.

	Сняг в миглите проблясва,
	в очите ти — тъга,
	тъй всъщност по-прекрасна
	изглеждаш ми сега.

	И сякаш с къс желязо,
	потайно закален,
	в сърцето ми ти вряза
	лика си съкровен.

	В мен вечно ще сияе
	смиреният ти чар,
	и затова нехая,
	че е светът кошмар.

	И в този миг тревожен,
	в нощта сред снежен дим,
	аз чувствам, че не можем
	с теб да се разделим.

	Кои сме — как ще знаят,
	какво ще разберат,
	щом клюки ще витаят
	дори след нашта смърт?

@@	1949
P$
