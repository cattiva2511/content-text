P>
	Високо горе,
	в безкрайния небесен океан
	сияе тюркоазеният изток.
	Далеч в степта
	студеното и чисто слънце гасне,
	потръпва въздухът звънтящо-свеж
	и тишина царува —
	о, тишина на есенния залез
	и черни, обезлистени тополи…
	Как хубави са пустите алеи!

	На юг отправям поглед,
	натам, където някога бях влюбен
	и още жив е тъжният ми спомен…
	Израстват там,
	в бездънния небесен океан,
	на облаците снежните грамади,
	припламват, плуват дълго и потъват.
	Как чисто са изваяни, как хладно,
	червените им, девствени контури!
	Как хубави са нивите безлюдни!

	И пъстроцветна шума,
	покрита със замръзваща роса,
	в алеята под стъпките ми шушне…
	Помръкват далнините
	и аленее гаснещият запад.
	В спокойната, студена красота
	застива всичко, помъртвява бавно
	и хладината нощна ме облъхва,
	и аз стоя, обхванат от безмълвност…
	Как хубав, как самотен е животът!

@@	1898
P$
