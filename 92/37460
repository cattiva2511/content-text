	[* В това стихотворение Некрасов реагира на редица филистерски нападки, като например онези, които славянофилският вестник „Ден“ отправя срещу неговата поезия: „… Сарказъм, ирония и злъчна язвителност, неверие и отчаяние, с една дума всички епитети, чрез които се предават повече отрицателните душевни сили, отколкото положителните и съзидателни нейни способности, ще бъдат и най-характеристичните епитети за самата негова муза“. (День, 1864, №43, с.18.) Това има предвид поетът, когато казва:
P>
	Едва ли не създание убого
	нарича ме критикът-съдия,
	и ме съветва да внимавам много
	при употребата на буква „я“.
P$
	Отговаряйки на подобни нападки, Некрасов открито заявява, че той изобщо не пише за този род публика, защото е убеден, че:
P>
	салонни, бляскави сюжети
	са лукс за руските поети.
P$
	И веднага добавя, че пише за своите другари „по съдба, по труд, по Муза горда и нещастна, и озлобена и безгласна“. И се надява от тях да бъде чут и неговият граждански стон.]
P>
	Едва ли не създание убого
	нарича ме критикът-съдия,
	и ме съветва да внимавам много
	при употребата на буква „я“.

	Да, прав си ти, усърден мой ценител,
	на общи приказки заклет любител, —
	пред твоите читатели съм в грях,
	ала съвсем не пиша аз за тях.

	Уви, салонни, бляскави сюжети
		са лукс за руските поети…
	Другари мои по съдба, по труд,
	по Муза горда и нещастна,
	и озлобена, и безгласна, —
		дано от вас да бъде чут
	и моят стон!… Нима утеха не е
	за клетника, че клет и друг е днес?
	И който сам е болен, той копнее
	за друг болник да чуе вест…

@@	1856
P$
