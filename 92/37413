	[* Повод за написването на стихотворението са речите във френската Палата на депутатите, призоваващи към въоръжена намеса в руско-полското военно стълкновение. В писмо до П. Вяземски от 1 юни 1831 г. Пушкин казва: „За нас метежът в Полша е фамилно дело, старинна, наследствена кавга; ние не можем да съдим за нея според европейските впечатления, какъвто и да е, впрочем, нашият начин на мислене“. От спомени на съвременници знаем, че Пушкин се е боял от нова европейска (френска) интервенция срещу Русия.]
P>
	Защо шумите днес, разпалени витии?
	Защо с анатема заплашвате Русия?
	Какво ви разгневи? — Бунтува се Литва?
	Я, стига: туй е спор между славянски братя,
	домашен, древен спор, претеглен от съдбата,
	не ще го разрешат ораторски слова…

		Отдавна вече помежду си
		враждуват двете племена;
		не знам кого ли ще покруси
		неравносилната война.
		Кои сега ще надделеят:
		наперен лях*? Надежден росс**?
	[* _Лях_ — старо племенно име за представител на полския етнос.]
	[** _Росс_ — старинно, поетично и тържествено название за руснак.]
	Славянски ручеи в Русия ще се влеят
	или ще секне тя? — тепърва е въпрос.

		Махнете се, непроумяли
		окървавените скрижали,
		щом нашта родова вражда
		за вас е някаква лъжа;
		за вас какво са Кремъл, Прага;
		и блазни ви с безсмислен бяс
		обнажената храбро шпага —
		с омраза гледате към нас…

		Защо, кажете ми? — Защото,
	дори и след Москва в пожарища и прах,
	не сведохме глави пред Оня, от когото
		треперехте* в безсилен страх?
	[* _„Оня, от когото треперехте“_ — става дума за Наполеон Бонапарт.]
		Или задето повалихме
		могъщия, зловещ кумир —
		и за Европа с кръв платихме
		нейната волност, чест и мир?

	На думи страшни сте — но как ще се решите!
	И богатирът стар, отдъхващ след войните,
	не ще ли втъкне пак щика от Измаил*?
	[* _Измаил_ — турска крепост, превзета с щурм през Руско-турската война от 1787 — 1791 г.]
		Или монархът наш ще слуша чуждо слово?
		Или да спорим с вас е ново,
	и русинът не би се сбил?
	Или пък малко сме — от Перм чак до Таврида,
		от финските скали до знойната Колхида,
		от Кремъл, който прогърмя,
		чак до китайските предели —
		в стоманна четина не ще ли
		въстане руската земя?…
		Изпращайте сега, витии,
		проклетите си синове —
		а тук, в полята на Русия,
		ги чакат родни гробове.

@@	1831
P$
