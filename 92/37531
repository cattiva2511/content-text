	[* Написано на 26 май 1924 година, стихотворението има интересна творческа предистория. Поетът-имажинист М. Ройзман разказва как в една зимна нощ на 1923 година двамата с Есенин преминават край паметника на Пушкин на Тверской булевард в Москва, и Есенин изведнъж възкликва: „“Виж, Александър е като бял!" Аз погледнах паметника и видях, че осветен от четиристенните фенери, тъмно-бронзовият Пушкин наистина изглеждаше като отлян от гипс. (…) Възможно е това да е имало някакво влияние върху посветеното на Александър Сергеевич стихотворение, което Есенин прочете на 6 юни 1924 година, на митинга в деня на сто двадесет и пет годишнината от рождението на великия поет." (_Матвей Ройзман._ Все, что помню о Есенине. Москва, 1973, с.35.)
	За самото литературно четене един от присъствалите си спомня: „Есенин стоеше на стъпалата пред пиедестала, светлите му къдри рязко се отделяха сред тълпата. В ръцете си държеше букет цветя, който от името на Съюза на писателите положи в подножието на паметника. Високо и отчетливо издекламира известното си стихотворение, посветено на Пушкин, размахвайки ръце, както винаги“. (_И. Розанов._ Литературные репутации. Работы разных лет. Москва, 1990, с.456.)
	Есенин много пъти споменава Пушкин като един от най-любимите си автори и като свой учител в поетическото изкуство. На въпросите, зададени му в една анкета за Пушкин, той отговаря: „С всяка изминала година аз все повече и повече го възприемам като гения на страната, в която живея“. (Книга о книгах, № 5–6, июнь 1924.) А в последната си, писана през октомври 1925 година автобиография, поетът казва: „В смисъл на формално развитие сега все повече ме тегли към Пушкин“. (_С. А. Есенин._ Собрание сочинений в шести томах. Том V. Москва, 1979, с.231.)]
P>
	В мечти за твойта чудна дарба,
	превърната в наш идеал,
	днес на Тверской, на булеварда,
	пред паметника твой съм спрял.

	С къдрици дръзки и златисти,
	цял от легенди изтъкан,
	о, Пушкин, ти пройдоха бил си,
	тъй както аз съм хулиган!*
	[* В статията си „Традициите на Пушкин в творчеството на Есенин“ В. Турбин обръща внимание върху един интересен детайл: „В стихотворението «Към Пушкин» изплува думичката, с която фактически се открива романът «Евгений Онегин»; и Пушкин е характеризиран така, както самият той е нарекъл своя герой: «пройдоха». А главното е, че в Есениновото обръщение към Пушкин си казва думата социално аргументираният стремеж да бъде изразена почит и любов, но и да се застане на мястото на онзи, когото почитат, славят, обичат“. (В мире Есенина. Сборник статьей. Москва, 1986, с.274.)]

	Но нищо днес не помрачава
	непостижимия ти лик,
	все тъй от бронз е твойта слава
	и ти си все така велик.

	Пред тебе, като пред причастие,
	застанал съм сега в захлас
	и чувствам: бих умрял от щастие,
	да имах твойта участ аз.

	Но мен ме чака път нелесен —
	да пея много, много дни,
	докато мойта степна песен
	успее в бронз да прозвъни.*
	[* Като заключение на всичко казано дотук, трябва да добавя, че при погребението на Есенин — едно от най-грандиозните погребения на руски поет изобщо — процесията, носеща ковчега му „три пъти обикаля около паметника на Пушкин“ (_Станислав Куняев, Сергей Куняев._ Сергей Есенин. Москва, 2006, с.584.), преди да го положи на Ваганковското гробище. Днес, на същия този Тверской булевард в Москва — и също в цял ръст — се издига и паметникът на Есенин.]

@@	1924
P$
