	1817 — на 12 юли в Конкорд, щата Масачузетс, се ражда Дейвид Хенри — трето от четирите деца на Джон и Синтия Торо. Бащата е фермер и държи магазин в Конкорд.
	1828 — постъпва заедно с брат си Джон в Конкордската академия — частно училище, основано от видни съграждани; там изучава френски, латински, старогръцки, география, история и естествени науки.
	1833 — постъпва в Харвардския колеж, където наред с основните предмети изучава италиански, френски, немски и испански, слуша лекции по минералогия, анатомия и естествена история.
	1835 — в Конкорд се установява Ралф Уолдо Емерсън.
	1837 — завършва колежа. Става учител в Конкорд, но скоро напуска поради несъгласие с практиката да се налагат физически наказания на учениците. Присъединява се към групата на Новоанглийските трансценденталисти, оглавявана от Емерсън, и започва да пише своите „Дневници“. Променя името си от Дейвид Хенри на Хенри Дейвид.
	1838 — отваря малко частно училище в дома си. Изнася първата си лекция в Конкордската лектория. В Конкордската академия става преподавател по латински, старогръцки, френски и естествени науки, а брат му (от следващата година) — по английски.
	1839 — предприема заедно с брат си пътешествие по поречието на Конкорд и Меримак.
	1840 — публикува в първия брой на трансценденталисткото списание „Циферблат“ есе и стихотворение и става постоянен сътрудник на изданието. Запознава се с поета Уилям Елъри Чанинг.
	1841 — отива да живее у Ралф Уолдо Емерсън като домашен помощник и градинар.
	1842 — умира брат му, което е голям удар за Хенри.
	1843 — напуска дома на Емерсън и се връща при родителите си.
	1844 — работи в бащината си фабрика за моливи.
	1845 — през пролетта започва да си строи дървена къща върху парцел на Емерсън край езерото Уолдън — на около две мили от Конкорд. На 4 юли, националния празник на САЩ, се преселва в къщата и живее там две години, два месеца и два дни. Прекарва времето си в съзерцание на природата, разходки, земеделие, четене и писане.
	1846 — започва да пише „Уолдън или Живот в гората“. Изнася лекция за Карлайл в Конкордската лектория. Арестуван е, понеже години наред не е плащал данък; остава в затвора само една нощ, тъй като сумата е платена от друг — вероятно от леля му, — но преживяното заляга по-късно в есето му „Гражданско неподчинение“. Първо пътешествие до Мейнските гори.
	1847 — напуска уолдънската си къща и прекарва нови десет месеца в дома на Емерсън, докато той изнася лекции в Европа.
	1848 — в Конкордската лектория изнася лекция „Отношението на индивида към държавата“.
	1849 — същата лекция, вече като „Съпротива срещу гражданските власти“, публикува в другото трансценденталистко списание „Естетически страници“. (Посмъртно това есе излиза под заглавие „Гражданско неподчинение“.) Публикува „Седмица по поречието на Конкорд и Меримак“. Първо пътешествие до Кейп Код заедно с Уилям Елъри Чанинг.
	1850 — преработва своите „Дневници“ и от записки, които да използва за книгите и лекциите си, ги превръща в самостойни литературни късове. Второ пътешествие до Кейп Код. Пътешествие до Канада с Уилям Елъри Чанинг. Задълбочава интереса си към естествената история и живота на американските индианци.
	1853 — второ пътешествие до Мейнските гори.
	1854 — публикува „Уолдън“.
	1856 — в Ню Йорк се запознава с поета Уолт Уитман (1819–1892).
	1857 — запознава се с Джон Браун (1800–1859), виден американски аболиционист.
	1859 — в Конкорд, Бостън и Устър изнася лекции в защита на Джон Браун, който е обвинен от властите на Западна Вирджиния в измяна и впоследствие е обесен.
	1861 — за да укрепи здравето си и опознае отблизо живота на индианците, заминава за два месеца в Минесота.
	1862 — на 6 май умира от туберкулоза в Конкорд, където е погребан. Излизат втори издания на „Уолдън“ и „Седмица по реките на Конкорд и Меримак“.
	Между 1863 и 1866 г. сестра му София Торо, Ралф Уолдо Емерсън и Уилям Елъри Чанинг редактират и издават книгите му: „Пътешествия“ (1863), „Мейнските гори“ (1864), „Кейп Код“ (1864), „Писма до разни хора“ (1865) и „Един янки в Канада“ (1866).
