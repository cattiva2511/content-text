	[* Мережковски има самотно детство и юношество — нито баща му, висш държавен чиновник, нито майка му имат време за него и той е отгледан от бавачка. Както пише в спомените си съпругата му Зинаида Гипиус: „Всичко, което той е можел да има в душата си през цялото това време, той го е имал вероятно от самия себе си и в никакъв случай — отвън“. (_З. Гиппиус._ Живые лица. Воспоминания. Тбилиси, 1991, с.183.)
	Своето детство, изпълнено с „очакване на чудеса в непрестанна тревога“, със „срещи с Неведомото“ и усещане за нещо „древно, безумно, среднощно“, присъстващо в душата му „като сянка, като непобедим трепет от ужаса и като натрапчивия шепот на Парките“, Мережковски описва в автобиографичния си роман в стихове „Старинни октави“ (1905–1906).]
P>
	Аз цял живот и все тъй страстно,
	и без дори да знам защо,
	обичам Го, макар напразно,
	макар че име няма То.

	То в мойта мисъл е, в сърцето,
	или в печалните върби
	над нечий гроб, или в небето,
	или в нивята може би.

	В шум от листа, в любовен шепот,
	наяве, както и насън,
	и в есенния хладен трепет,
	и в пролетния буен звън!

	В старинни страници, в лазура,
	в съгряно от любов гнездо,
	в молитва на дете и в буря,
	във всичко е… и не е То.

	Все тъй проблясва, но незримо,
	а щом се доближа едвам,
	То става в миг непостижимо
	и пак съм тъжен, и съм сам.

	Понякога аз се бунтувам
	и ту надеждите ми мрат,
	ту вярвам пак, ту пак тъгувам,
	но знам: към Него няма път.

@@	1893
P$
