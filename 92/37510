P>
	Своята пещ запали на брега на морето — далече
	от человешката гмеж, за да могат стихиите волни
	да окриляват духа ти и да заглушат всяка глъчка.

	И от приятели, и от следовници шумни пази се —
	ще разглобят, ще изкълчат те твоите мисли и строфи.
	В тази борба може само врагът да ти бъде съратник.

	Славата само ще те приковава към твоите творения,
	слънце за мъртвите тя е, за живите — камък надгробен.

	Сам срещу всички бъди: мълчалив, и корав, и спокоен.
	Виж, как скалата сломява кипящата мощ на прибоя.
	Тъй и мечтата царува над кухия гняв на тълпите!

	Ако внезапно с възхвала посрещнат те всички край тебе,
	знай, че във твоята истина никой тук няма да вникне.
	Вместо награда — интриги, лъжи, ругатни ще получиш.

	В дните, когато с гол меч Справедливост развихря се сляпа,
	в дните, когато народи се гърчат от обич фалшива,
	в дните, когато картечници учат ни: братство какво е —

	вярвай в Човека. Тълпата отбягвай, не бой се от нея.
	Ала във всеки разбойник почитай разпнатия Бог.

@@	1925
P$
