P>
	Нозете тънат в пепелта възтопла.
	И ярка, сякаш е самото слънце,
	жълтее сярата. А аз пристъпвам
	над бездната и в кратера се взирам:
	там облаци от пара се кълбят…
	Дълбоки, тежки удари отекват
	и чува се клокочене подземно…
	Просветва жар!…
					Привет, о, древен Хаос*,
	[* _Хаос_ (др.гр.) — изначално, безформено състояние на света, от което впоследствие възниква всичко съществуващо.]
	велик първосъздател на Вселената!
	Щастлив съм, че пред теб не коленича,
	пред твоята стихийна, сляпа ярост!…
	Ти можеш в миг да ме унищожиш,
	но твойто всемогъщество е нищо
	пред крехката искра, която някога —
	напук на боговете — Прометей*
	[* _Прометей_ — в древногръцката митология титан, откраднал от олимпийските богове огъня и подарил го на хората.]
	запали в моето сърце свободно!…

	И аз, от никого непобеден,
	с нозе сега те тъпча, Хаос древен,
	първосъздател на Вселената!

@@	1891
P$
