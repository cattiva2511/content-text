	[* Стихотворението е написано на 31 август 1836 г., пет месеца преди гибелта на поета. Пушкин, сякаш е предусещал съдбата си, е създал тази творба, която Белински определя като „апотеоз на гордото, благородно самосъзнание на гения“. Първите два стиха перифразират началото на одата „Exegi monumentum aere perennius“ на римския поет Квинт Хораций Флак.]
P>
E>
	Exegi monumentum*
	[* Въздигнах си аз паметник (лат.). — Б.пр.]
E$

	Въздигнах си аз паметник неръкотворен,
	и за народа той навеки ще е скъп,
	и по-висок е днес ликът му непокорен
		от Александровия стълб*.
	[* _Александровия стълб_ — паметник на Александър I в Петербург.]

	Не, няма да умра! Със свойта свята лира
	ще надживее, знам, духът праха ми клет —
	и славен ще съм аз, дордето във Всемира
		е жив поне един поет.

	Русия, цялата, за мен ще разговаря,
	и ще ме назоват на своя жив език
	славянинът ведно с финландеца, чергаря —
		тунгуз и степния калмик.

	И на народа си ще вляза аз в душата,
	защото доброта събуждах с моя стих
	и в този век жесток възславих свободата,
		и падналия подкрепих.

	О, Музо, следвай ти съдбата си послушно,
	не чакай почести, обидите презри,
	хвалби и клевети приемай равнодушно,
		и със глупака не спори.

@@	1836
P$
