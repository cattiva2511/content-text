	[* На урбанистичната тема в творчеството на Некрасов специална статия посвещава Валерий Брюсов. В нея между другото четем, че Некрасов „запечатва в своите стихове образа на съвременния му Петербург, рисувайки онези типове и сцени, които е виждал ежедневно, изобразявайки и неговия блясък, и неговия мрак“. И заключава: „След Пушкин — Достоевски и Некрасов са първите у нас поети на града, дръзнали и съумели да превърнат в художествени създания всичко онова, което на предшестващото поколение «романтици» е изглеждало «непоетично». Това значение на Некрасов не бива да бъде забравяно при общата оценка на неговото творчество“. (_В. Брюсов._ Н. А. Некрасов как поэт города. — Русские ведомости, 25 декабря 1912.)]
P>
	Ти си тъжна, душата ти страда,
	зная лесно се ражда скръбта.
	И природата даже съвпада
	с тази мъчеща нас нищета.

	Как унили са жалките ниви,
	равнините, полята — ведно`
	с тия гарги, които сънливи,
	мокри дремят връз купи сено.

	Тези кранти с пияни селяци,
	запрепускали в синия здрач.
	Тези зли далнини, пущинаци,
	това сиво небе… Чак до плач!

	Но над столицата ни богата
	също облаци мрачни кръжат,
	всичко дразни, с желязна лопата
	пак чегъртат паважа — до смърт.

	Почва ден, почва труд неуморен.
	Там от кулата — вест за пожар.
	Тук престъпник — край стълба позорен
	го очакват палач и стражар.

	Проститутка след утринни ласки
	у дома се завръща без цел.
	Офицери в наемни каляски
	тръгват вън от града — на дуел.

	И търговци търчат в надпревара,
	всеки в своя дюкян ще се свре
	и по цял ден ще удря в кантара —
	вечерта за да хапне добре.

	Чуй, топове!* То значи вест ранна
	[* _„Чуй, топове!“_ — на Наришкиновия бастион на Петропавловската крепост в Петербург е имало специални оръдия, предупреждаващи за потоп или други бедствия.]
	за потоп над града ни кръжи.
	А тук носят ковчег: орден Анна*
	[* _Орден Анна_ — един от най-високите ордени в Руската империя.]
	първа степен на сукно лежи.

	Стадо гъски към ножа пътува;
	портиерът с крадец се е сбил;
	а в мансардите изстрел се чува —
	някой там се е самоубил…

@@	1872–1873
P$
