P>
	Сеяч бях упорит, с търпение сурово
		полагах труд велик.
	Израсна мойта ръж! И време е отново
		да стана ученик.

	От празната тълпа, която ме приветства,
		избягах в горски кът —
	за да се свеждам пак, като в далечно детство,
		над теб, о, извор скъп!

	От свойта самота аз пак ще черпя сили.
		Ту в лед, ту в жар и пот,
	ще гледам образи стооки и стокрили —
		как вият хоровод.

	О, радост творческа, пак ще настане време
		да ме споходиш ти!
	Духът ми уморен за миг ще се възземе
		сред царство на мечти!

	Като Адам ще съм — в рай, сътворен отново.
		Цял свят ще е пред мен
	и ще разплитам аз с най-просто, мъдро слово
		живота съкровен!

@@	1907
P$
