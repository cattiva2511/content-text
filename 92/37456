	[* Възможно е женският персонаж в стихотворението да е Варвара Лопухина (1815–1851), жената към която, Лермонтов изпитва най-дълбока сърдечна привързаност до края на живота си. В. Розанов в статията си „Вечно печалният дуел“ (1898) и Дм. Мережковски в очерка „Лермонтов — поет на свръхчовечеството“ (1908) смятат, че стихотворението „Сън“ е мистично прозрение за смъртта на своя автор.]
P>
	Сред Дагестан, в долина в зной пламтяща,
	безмълвен аз лежах с куршум в гръдта.
	От раната ми люта и димяща
	все капеше, и капеше кръвта.

	Лежах аз сам на парещия пясък,
	посред скали със жълт, настръхнал връх.
	И слънцето гореше с огнен блясък
	и тях, и мен — но аз лежах без дъх.

	И виждах аз как свети в далнините
	вечерен пир сред моя край рожден.
	Там прелестни жени с цветя в косите —
	с безгрижен смях говореха за мен.

	Ала една девойка там мълчеше,
	скучаеше всред празничния звън.
	Незнайна скръб в очите й блестеше,
	гнетеше я зловещ, ужасен сън.

	Сред Дагестан, в долината смълчана
	тя вижда: труп познат лежи в прахта.
	В гърдите му — димяща, черна рана,
	и все тече, изстивайки, кръвта…

@@	1841
P$
