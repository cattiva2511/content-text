	[* Стихотворението е започнато в Одеса през юли и завършено през октомври 1824 г. в Михайловское. Някои автобиографични моменти се нуждаят от коментар.]
P>
	Сбогом, стихийо непокорна!
	За сетен път пред мен шумиш,
	и се люлееш неуморна,
	и с горда красота блестиш.

	Подобно вопъл пред разлъка
	с приятел скъп в печален час,
	за сетен път и зов, и мъка
	във твоя грохот чувам аз.

	Предел жадуван! Колко пъти,
	терзан от скръб и самота,
	аз бродех мрачен по брега ти,
	увлечен в дързостна мечта!*
	[* Става дума за намерението на Пушкин да избяга по море от Русия, за да се спаси от преследванията на царското правителство. В тази тайна са посветени някои от одеските му приятели, но впоследствие планът е изоставен.]

	О, как обичах твоя близък,
	от бездната изтръгнат глас,
	и твоя тих, вечерен час,
	и своенравния ти плисък!

	Рибарски платноход смирен,
	люлян от волята ти тъмна,
	вълните пори устремен —
	но ти се разигра, ти гръмна,
	и в миг цял флот е потопен.

	Да можех с тебе да остана,
	далеч от този скучен бряг, —
	възпял бих твойта шир мечтана,
	посред талази, гръм и пяна
	поел в лиричния си бяг.

	Зовеше ти… аз бях отчаян,
	всуе пред теб пламтях в захлас:
	от страст по-силна бях омаян —
	и на брега останах аз.*
	[* По това време поетът е лудо влюбен в графиня Елисавета Воронцова и това е още една причина да не избяга от Русия. Възможно е също така да го е възпирала старата му любов с Амалия Ризнич.]

	Защо да жаля? Днес не зная
	къде ли бих се устремил?
	Един-единствен всред безкрая
	душата ми би поразил.

	Една скала, скъп гроб на слава,
	и спят зад хладния й склон
	следи от памет величава —
	там гаснеше Наполеон.

	Той там умря с криле сломени.
	След него, като щорм в нощта,
	изви и отлетя друг гений,
	друг властелин на мисълта.*
	[* Има се предвид Джордж Байрон, умрял на 19 април 1824 г.]

	Оплакан бе от свободата
	и завеща своя венец.
	Шуми, гърми до небесата, —
	море, той беше твой певец.

	В лика му твоят лик блестеше
	и твоят дух неповторим —
	и като тебе мрачен беше,
	дълбок, могъщ, неукротим.

	И опустя светът за мене…
	Къде ме носите, води?
	Навсякъде човекът стене,
	и бдят над него просветени,
	или жесток тиранин бди.*
	[* Най-важна за разбирането на философско-политическите възгледи на Пушкин е XIII строфа. За да предпазят поета от цензурни неприятности, редакторите на алманаха „Мнемозина“ публикуват само първия стих на тази строфа, а останалите са заменили с редици от точки.]

	Сбогом, море! Ще се вълнувам
	от твойто дивно тържество,
	и дълго, дълго ще те чувам
	под залезното зарево.

	В леса, в безмълвните пустини,
	аз твоя дух ще отнеса,
	скалите, заливите сини,
	и блясъка ти, и гласа…

@@	1824
P$
