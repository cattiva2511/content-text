	[* Стихотворението се отнася към началото на връзката на поета с Елена Денисиева (1826–1864). С него се открива т.нар. „Денисиевски цикъл“, съдържащ шедьоврите на Тютчевата любовна лирика.]
P>
	Нека диша знойно пладне
	зад прозореца, но тук —
	сред стени спокойни, хладни,
	не прониква лъч, ни звук.

	Лъха здрачина бездънна
	на ухаещи вълни —
	в тази сладост полусънна
	потъни и отдъхни!

	Тук фонтан шурти, в съня си
	пее вечно нощ и ден,
	и с роса незрима ръси
	полуздрача възхитен.

	Тук, всред сумрака нехайно,
	трепетно повява тя —
	на поета, влюбен тайно,
	лекокрилата мечта.

@@	1850
P$
