	[* От цикъла на Волошин „По пътищата на Каин“.]
P>
#	1

	Юмрукът граждански права създаде.
	Мечът — държавно право. А барутът
	изтри ги и написа воински устав.

#	2

	Макар дошъл на бял свят по погрешка,
	роден в ретортата на оня
		монах престъпен* —
	[* _„Оня монах престъпен“_ — смята се, че барутът е изобретен от немския монах Бертолд Шварц.]
		барутът изяви
		димящия си лик
	и всички славни рицарски доспехи
	превърна в куп ръждясало желязо.

#	3

	„Хвърлете меча в пещите ковашки,
	нещастници, и нарамете аркебузи!
	Чест, сила, мъжество — те вече нямат смисъл,
		когато даже
	последният, най-жалкият страхливец
	днес равен е на рицаря най-храбър.“

		— „О, как щастливи са били ония
	епохи, непознаващи барута,
	ако сравним ги с днешната, когато
	два грама прах и къс олово могат
	най-славен воин да погубят…“
		Така си шепнеха Орландо*
	[* _Орландо неистовият_ — герой на едноименната поема на Лодовико Ариосто (1516).]
	неистовият и мъдрецът Дон Кихот* —
	[* _Дон Кихот_ — герой на знаменития роман на Мигел де Сервантес.]
	последните велики мечове
	на нашето Средновековие.

#	4

	Барутът, дремейки в пропорции потайни,
		гнездо си сви
	на дъното на пушечни дула
	в гърлата на мортири, в цеви на оръдия,
	изчаквайки случайно лумнало безумство,
	за да изхрачи смърт в лицето на врага.

#	5

	Превърна в прах строежите човешки,
	дробейки тухли, камък и метал,
	принуди той тълпите разпиляни
	да се обединят — за удар.
	На пушките той даде прицел,
	на стволовете — нарез,
	на пехотинците — редици стройни,
	а на героя — дисциплина.
	Завърза с възли масите невежи,
	народи смеси,
	в държавна сплав ги сля, а после
	превърна улиците в барикади,
	аристократите низвергна,
	издигна градското съсловие,
	създаде роби на труда свободен
	и цялата еснафска демокрация.

#	6

		Барутът армии създаде,
		войници, складове, казарми,
	въведе задължителна повинност,
	безпрекословност, точност, дисциплина.
	Той смъкна от предишните герои
	и шлемове, и плащове, и брони,
	мундири, шпаги, ордени, пера
	и знаци за турнири и паради.
	Облече ги в цвета зелено-кафеникав
		на пътища отъпкани,
		изровени поля,
	разбити улици с цвета на пепел,
	на изпражнения и на бълвоч — така, че
	невидими един за друг са враговете.

#	7

	Но черният барут предтеча беше
	на други, още по-могъщи сили.
	Той им отвори път. И сме на прага
	на някаква неимоверно мрачна нощ,
	и виждаме чудовищните нейни сенки
	неназовани, но мислими — и на тях
	е поверено бъдещето на света.

@@	1923
P$
