	[* Ранна философска творба на Лермонтов, написана в бял стих, което не е свойствено за тогавашната руска поезия, както е необичайно и съчетанието между космическата грандиозност на идеите и търсения натурализъм на изображението. Тези неща могат да бъдат обяснени с въздействието върху Лермонтов на Байроновото стихотворение „Darkness“ („Тъма“).
	Същото се отнася и за други Лермонтови творби от 1830–31 г. („Нощ“, „Буря“, „Кръст на скалата“) и по думите на големия руски лермонтовед Борис Ейхенбаум: „Събрани заедно, тези стихотворения на 15–16 годишния юноша поразяват с душевния си и умствен размах“. (_Б. Эйхенбаум._ Статьи о Лермонтове. М.-Л., 1961, с.334.) А аз бих казал, че суровият реализъм на изображението в съюз с особената изразителност на петостъпния неримуван ямб (т.нар. blank verse) има силата на някои Шекспирови монолози.]
P>
	Унесен от мечтите си щастливи,
	аз тихо спях и изведнъж се сепнах,
	но сепването също беше сън;
	и тъкмо мислех си, че съм разкъсал
	веригата видения миражни,
	въображението мое двойно
	излъга ме, понеже то самото
	_твори_ онзи друг свят, който ни кара
	от земния си свят да се откажем.
	И сякаш с хладния си дъх смъртта
	започваше кръвта ми да смразява;
	сърцето биеше едва, но силно
	и с някаква болезнена тревога;
	плътта, в предсмъртни тръпки, се стремеше
	отчаяно да задържи душата
	нетърпелива, ала тя с досада
	се взираше във своя бивш приятел —
	раздялата след укори бе тежка.
	Помежду два живота, в промеждутък,
	съединяващ жалост и надежда,
	аз бях към всичко вече безразличен,
	съмнение измъчваше ме само,
	съмнение последно! И не можех
	да схвана как почувствал бих блаженство
	или страдание, щом съм далеко
	от този свят, където аз за пръв път
	усетих, че животът е безбрежен,
	където жадно се самопознавах,
	където толкоз любих, страдах, губих
	ведно с туй тленно тяло, без което
	не може любовта да съществува.

	Така си мислех аз и не усетих
	как подир миг отново заживях,
	но нищо земно не съзрях пред мене,
	не помнех болка, нито пък боязън
	от свойто бъдеще и от смъртта си.
	И аз за нищо вече не се питах —
	така привично възприех нещата,
	като че ли се бях завърнал там,
	където дълго време бях живял,
	където всичко беше ми познато
	и само някаква неясна тягост
	напомняше ми в моя странен полет
	за земното изгнаничество кратко.

	Но изведнъж в безкрайното пространство
	неведома ръка с огромен шум
	разлисти книга някаква. И много
	написано бе там. Но само своя
	ужасен жребий аз прочетох ясно
	и с думи кървави гласеше той:
	„Безплътен дух, върни се на земята!“
	А после книгата за миг изчезна
	и опустяха небесата сини.
	Ни ангел, ни печален адски демон
	не бяха въздуха с криле разсекли,
	планети бледи само се въртяха,
	отронвайки искри по своя път.
	Прочетох своя жребий и потръпнах.
	Какво? Да се завърна на земята,
	за да съзра там всичките злини,
	от глупости детински породени?
	Да видя пак страдания човешки
	и мъки, и причините им жалки,
	и средства — хората да са щастливи,
	и че не мога аз да им помогна.

	Но — тъй да бъде — връщам се. И ето
	пред мен е пищна гробница, в която
	погребали са хората трупа ми.
	Прииска ми се в нея да проникна
	и влязох в дългия, тъмен ковчег —
	при своя труп — и там останах.
	Видях как кост оголена стърчеше,
	как сини късчета месо висяха
	и жили зърнах — с кръв смразена в тях.
	И аз стоях отчаян, и се взирах
	как бързо се рояха насекоми
	и смучеха кошмарната си плячка.
	От дупките показваше се червей
	и скриваше се в черепа ужасен,
	и всеки път щом пак се появеше,
	аз гърчех се от болка. Аз бях длъжен
	да гледам как загива мой приятел,
	живял тъй дълго с моята душа,
	последен и единствен мой приятел,
	споделял с мен и радости, и мъки…
	Да му помогна исках, но напразно!
	Река от хищна тлен по него бързо
	течеше, червеите се рояха,
	оспорваха си залъците сетни,
	гризейки влажната, смрадлива кожа.
	Накрая костите — и те изчезнаха,
	и само прах остана, вместо тяло.

	Изпълнен с някаква надежда мрачна,
	навеждах се над тленните останки
	и мъчех се с дъха си да ги сгрея,
	безсмъртието мое в тях да вложа.
	О, колко ли блаженства земни дал бих,
	да можеше поне една минута
	в тях топлинка да доловя. Напразно!
	Подвластни на закона свой, студени,
	студени бяха те като презрение.

	Тогава с диви клетви аз обсипах
	баща си, майка си и всички хора.
	И с отчаянието на безсмъртен,
	и на жестоко тление свидетел,
	към бога възроптах — и не да моля,
	дощя ми се небето да похуля,
	да кажа исках…
	Но секна моят глас. И се събудих.

@@	1830–1831
P$
