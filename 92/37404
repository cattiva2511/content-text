	[* В основата на това знаменито стихотворение лежат някои мотиви от вехтозаветната „Книга на пророк Исай“ (гл. VI), но Пушкин далеч надхвърля и всъщност изоставя библейския сюжет. Целта му е да покаже пророческата мисия на поета. Творбата се отличава със своята художествена композиция. Задълбочен и детайлен анализ на текста прави Валерий Брюсов в книгата: Мой Пушкин. Статьи, исследования, наблюдения. 1929, с.279-297.]
P>
	От висша жажда изнурен,
	се влачех в пустошта далече,
	и серафим шесткрил пред мен
	на кръстопът ми се изпречи;
	той пръсти, като сън, простря,
	зениците ми в миг допря —
	прозряха мъдрите зеници,
	като на стреснати орлици.
	Ушите ми докосна той
	и звуци екнаха безброй:
	дочух как сводът потреперва,
	в небето — ангелски летеж,
	в морето — гмуркаща се гмеж,
	и как лоза листа разперва.
	А той над мене сведе лик,
	изтръгна грешния език,
	бърборещ глупости лукави,
	и мъдро жило на змия
	в пресъхналите ми уста
	с десница кървава постави.
	Разсече с меч моите гърди,
	отне сърцето ми туптящо,
	и въглен, в който жар гори,
	ми сложи в тялото трептящо.
	Лежах аз, труп всред пустошта,
	и Божий глас ми завеща:
	„Стани пророче! Вижд и внемли*
	[* «Виж и слушай» (цркслав.). — _Б.пр._]
	на мойта власт се покори,
	и посред друми морски, земни
	със стих сърцата обгори!“

@@	1826
P$
