	[* През 1942 г. Ахматова е евакуирана в Ташкент, където първо е в санаториум, а след разболяването си от коремен тиф постъпва в болница. Първите две стихотворения от цикъла „Смъртта“ са писани в санаториума в Дюрмен, а третото — в болницата на Ташкентския медицински институт.]
P>
#	I.

	Спомням си, бях съвсем наближила
	нещо, което няма название…
	Сякаш дрямка с примамваща сила,
	сякаш от самата мен изгнание…

#	II.

	Пред прага съм на някаква съдба нечута,
	тя чака всички ни, но на каква цена…
	На този кораб има и за мен каюта.
	В платната — вятър. И разтърсваща минута
	да се сбогувам с родната страна.

#	III.

	А стаята, в която аз линея
	и вече болна съм за сетен път,
	като че ли извежда към алея,
	където прелестни тополи спят.
	Една от тях е толкоз величава,
	че сякаш всички други управлява,
	ала ще трепне, ще зашепне тя,
	когато, през прозорчето невзрачно,
	душата ми към утрото прозрачно
	политне и избяга от смъртта.

@@	1942–1944
P$
