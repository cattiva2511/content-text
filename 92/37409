	[* Написано е на 8 септември 1830 г. в Болдино. Както е известно, Болдинската есен е най-плодовития период в творчеството на Пушкин, когато са написани знаменитите „Повести на Белкин“, множество забележителни стихотворения, три глави от „Евгений Онегин“, трите шедьовъра на Пушкиновата драматургия „Скъперникът-рицар“, „Моцарт и Салиери“, „Каменният гост“.
	„Елегия“ е сред най-дълбоките, най-съвършени Пушкинови стихотворения и един от върховете на руската класическа поезия. По повод на тази творба известният пушкинист Дмитрий Благой пише: „Сякаш от някакъв връх, поетът с «умни очи» оглежда целия си живот — от единия до другия хоризонт, от утринната зора до залеза.“ И обобщава: „… печално започва болдинската елегия, печално и завършва. Но както и в стихотворението «По хълмите на Грузия», скръбта на поета е светла. В това се състои и необикновеното обаяние на стихотворението, в чиито четиринадесет стиха с пределна сгъстеност е вместена цялата история на трагичната и прекрасна съдба на Пушкин“. (_Д. Д. Благой._ Творческий путь Пушкина (1826–1830). Москва. 1967, с.483, 487.)]
P>
	Годините на буйствата младежки
	са като спомен за пиянства тежки.
	Но колкото по-стара е скръбта,
	по-силна, като вино, става тя.
	Вървя унил. Със скръб и труд ме плаши
	грядущето — море с вълни кипящи.

	Но, друже мой, не искам да умра,
	а да скърбя, да мисля, да горя.
	Аз зная: ще изпитам пак наслади,
	всред грижи, горести и изненади
	съзвучия ще будят в мен захлас,
	и над фантазии ще плача аз.
	И може би пред залеза печален
	ще блесне любовта с привет прощален.

@@	1830
P$
