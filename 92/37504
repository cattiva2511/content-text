	[* Посветено е на Александра Михайловна Петрова (1871–1921) — преподавател в Александровското училище във Феодосия. Волошин живее в нейния дом през 1894–96 г., когато учи в тогавашната гимназия. Впоследствие той пише за нея: „… тя се оказа мой много верен спътник във всевъзможните пътища и кръстопътища на моите духовни търсения“. (Цит. по: _М. Волошин._ Стихотворения. Ленинград, 1977, с.397-398.)]
P>
D>
	На А. М. Петрова
D$

	Черна земя да бъда. Разкрил покорно гръд,
	да стана сляп от слънце, от светлина всезряща,
	да чувствам плугът, който до дъно ме възражда
	и в мойта плът прорязва свещения си път.

	Под покрива небесен, тежащ като олово,
	да пия с моите рани води, шуртящи в мрак.
	Да бъда разорана земя… Да чакам как
	ще влезе в мен разпъващото Слово.

	Да съм Земята-Майка. Да слушам как ръжта
	нощем шуми за тайнства, обрати и възмездия,
	и да съзра на руни* елмазни хубостта —
	[* _Руни_ — древни германски писмени знаци.]
	върху небето черно отплуващи съзвездия.

@@	1906
P$
