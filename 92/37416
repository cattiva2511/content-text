	[* Написано е в Петербург на 14 август 1836 г. Във втората част на стихотворението Пушкин има предвид семейната гробница в Псковска губерния, където е родовото му имение Михайловское. Поетът погребва там майка си на 29 март 1836 г., Тогава той подготвя и собствения си гроб, където е положен десет месеца по-късно, на 6 февруари 1837 г.]
P>
	Когато край града замислен аз вървя
	и в гробището там поспра се и съзра:
	решетки, стълбове и гробници солидни,
	където гният в мрак покойници най-видни,
	край блатото без ред стълпени в тесен кът,
	подобно просяци, дошли за да ядат;
	чиновник и еснаф спят в бели мавзолеи,
	на скулптор неуспял нелепите идеи,
	редици надписи във проза, в стихове
	зарад сиятелства, достойнства, чинове,
	за рогоносец дърт сълзливости амурни;
	и липсват от крадец отвинтените урни,
	и пресен, хлъзгав трап с прозинати уста
	очаква новите стопани на пръстта —
	такива размисли картината навява,
	че зло униние духа ми завладява.
	Да плюеш и да бягаш…
						Но мило е за мен:
	на село, есенес, в превалящия ден,
	по-дълго да побдя над гроба на предците,
	където в свят покой отдъхват мъртъвците.
	Най-скромни гробове, ала в простор голям,
	и никакъв крадец не лази нощем там;
	край древни камъни, край мъховете гъсти
	минава селянин, въздъхва и се кръсти;
	и вместо урни, бронз и мрамор знаменит,
	безноси гении, харити с чорлав вид —
	огромен дъб стои над гробове достойни,
	полюшва се, шуми…

@@	1836
P$
