	[* Изпращайки стихотворението на брат си, за да го даде за публикуване, Пушкин споделя, че го е написал през нощта, на кораб в Черно море, на път от Феодосия за Гурзуф. В тази елегия за първи път така ярко се проявява постоянният копнеж на поета да пътешества, за да разсее тягостните си спомени от различни житейски преживявания. Много по-късно той пише още много стихотворения за морето като олицетворение на свободата.]
P>
	Угасна дневното светило.
	И над морето е вечерен здрач прострян.
		Шуми, шуми, разперено ветрило,
	вълнувай се под мен, настръхнал океан!
		Аз виждам бряг в далечината,
	на южен, зноен край вълшебните земи;
	с вълнение и скръб нататък се стреми,
		в захлас от спомени, душата…
	Аз чувствам пак: сълза в очите се роди;
		сърцето ми кипи, замира;
	отдавнашната мечта край мен криле простира;
	припомних любовта, каквато бе преди,
	и всичко някога изстрадано и мило,
	надежди блянове, живот неизживян…
		Шуми, шуми, разперено ветрило,
	вълнувай се под мен, намръщен океан!
	Лети, мой корабе, далече да замина,
	според прищевките на мамещи моря,
		но не към тъжната родина,
		с обвитата в мъгли зора,
		където в мене страст горя,
	и музи ласкави потайно ме зовяха,
		и пръв път чувства запламтяха,
		и в бури рано отцъфтя
		изгубената моя младост,
	и ми изневери крилатата ми радост,
	и хладното сърце на скръб отдаде тя.
		Търсач на нови впечатления,
		от тебе бягах, бащин край,
		от вас, чеда на наслаждения,
	моментни спътници всред мимолетен рай,
	от вас, избранички в порочни заблуждения,
	задето без любов отдадох ви се цял —
	покой и свобода, душа и идеал.
	Забравих ви и вас, изменнички красиви,
	другарки тайнствени от дните ми щастливи…
	Но все тъй от любов ранен съм, изтерзан,
	сърцето ми до днес не се е изцерило…
		Шуми, шуми, разперено ветрило,
	вълнувай се под мен, настръхнал океан!

@@	1820
P$
