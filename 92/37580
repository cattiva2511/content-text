>
#	Действащи лица

	___Лица в пиесата, която не е написана___
	__БАЩАТА__
	__МАЙКАТА__
	__ДОВЕДЕНИЦАТА__
	__СИНЪТ__
	__МОМЧЕТО__
N	(тези две лица не говорят)
	__МОМИЧЕНЦЕТО__
	__МАДАМ ПАЧЕ__ (появява се, когато я призовават)

	___Актьори от трупата___
	__ДИРЕКТОР-РЕЖИСЬОР__ (в пиесата почти навсякъде се нарича _Режисьорът_)
	__ПЪРВА АКТРИСА__
	__ПЪРВИ АКТЬОР__
	__ВТОРА АКТРИСА__
	__МЛАДА АКТРИСА__
	__МЛАД АКТЬОР__

	___Други актьори и актриси___
	__ТЕАТЪРМАЙСТОР__
	__СУФЛЬОР__
	__РЕКВИЗИТОР__
	__СЦЕНИЧЕН ТЕХНИК__
	__СЕКРЕТАР НА РЕЖИСЬОРА__
	__ПОРТИЕР НА ТЕАТЪРА__
	СЦЕНИЧНИ РАБОТНИЦИ


>
N	Действието се развива денем, на сцената на драматичен театър.

N	Пиесата няма нито действия, нито сцени. Представлението ще прекъсне първия път, когато Режисьорът и Бащата се оттеглят, за да се споразумеят за сценария на ненаписаната пиеса и Актьорите напуснат сцената. Втори път действието ще бъде прекъснато, когато Сценичният техник спусне завесата по погрешка.

N	Влизайки в залата на театъра, зрителите ще заварят завесата вдигната и сцената, както е денем, без кулиси или рундхоризонт, почти тъмна и празна. Тъй още от началото ще добият впечатление за импровизирано представление.
N	Две стълби, вляво и вдясно, ще свързват сцената със залата. Будката на суфльора ще бъде сложена отстрани на сцената, край трапа на суфльора. От другата страна, в най-близката до салона част, за Директор-режисьора ще има масичка и кресло с облегало, обърнато към публиката. На сцената ще са извадени и две други маси, едната по-голяма, другата по-малка, със столове наоколо, за да са готови при нужда през време на репетицията! За актьорите ще има няколко стола отляво и отдясно и едно пиано, почти скрито от едната страна в дъното.
N	След изгасяването на светлините в залата ще се види, че от вратата за сцената влиза Сценичният техник със синя престилка и чанта за инструменти, препасана на кръста. Той взема от един ъгъл в дъното няколко метални приспособления за закрепване на декори, нарежда ги в предната част на сцената и като застава на колене, започва да ги кове. При шума, причинен от ударите на чука, откъм вратата за гримьорните на актьорите ще притича Театърмайсторът.

	__ТЕАТЪРМАЙСТОРЪТ__
	Ей! Какво правиш?

	__СЦЕНИЧНИЯТ ТЕХНИК__
	Как какво правя? Кова.

	__ТЕАТЪРМАЙСТОРЪТ__
	Сега ли е време за това?
N	(Поглежда си часовника.)
	Вече е десет и половина. Всяка минута може да пристигне директорът и репетицията ще започне.

	__СЦЕНИЧНИЯТ ТЕХНИК__
	Ама, моля ви, нали и аз трябва да разполагам с малко време, за да работя!

	__ТЕАТЪРМАЙСТОРЪТ__
	Ще разполагаш, но не сега.

	__СЦЕНИЧНИЯТ ТЕХНИК__
	А кога?

	__ТЕАТЪРМАЙСТОРЪТ__
	Тогава, когато няма репетиция. Хайде, хайде изнасяй всичко това и ме остави да подготвя сцената за второто действие на пиесата „Игра на интересите“.

N	Сценичният техник ще събере металическите приспособления, като пухти и мърмори, и ще си отиде. Междувременно откъм входа за сцената ще започнат да влизат Актьорите от трупата, мъже и жени. Първо ще влезе един, после втори, след това двама заедно, подир тях останалите. Те могат да бъдат девет или десет души — колкото се предполага, че трябва да вземат участие при репетицията на пиесата „Игра на интересите“ от Пирандело, чието поставяне се подготвя. Влизайки, Актьорите ще поздравяват Театърмайстора, ще се поздравяват и взаимно с „Добър ден“. Някои ще се отправят към своите гримьорни, други, между които Суфльорът, със свит машинописен екземпляр от пиесата под мишница, ще останат на сцената в очакване на Режисьора за започване на репетицията. Междувременно, седнали на групички или прави, ще разменят по някоя дума. Някой ще запали цигара, друг ще се оплаче от ролята, която му е определена, трети ще чете на глас пред другарите си новина от театрално вестниче. Добре ще е както актрисите, тъй и актьорите да бъдат облечени в дрехи със светли и свежи цветове и тази първа импровизация да бъде колкото може по-непосредствена и изпълнена с нерв. В определен момент един от актьорите дори би могъл да седне на пианото и да засвири мелодия, подходяща за танцуване. Тогава най-младите актьори и актриси ще започнат да танцуват.

	__ТЕАТЪРМАЙСТОРЪТ__
N	(пляска с ръце, за да ги прикани към ред)
	Хайде стига, престанете! Ето, иде господин Директорът!

N	Музиката и танците внезапно престават. Актьорите се обръщат и поглеждат към театралния салон, през чиято врата влиза Директор-режисьорът. С бомбе на глава, стиснал бастун под ръка и с дебела пура в уста, той прекосява пътеката между столовете в партера и поздравен от Актьорите, се качва по една от стълбите към сцената. Секретарят му подава пощата: няколко вестника и някакъв свит и вързан ръкопис.

	__РЕЖИСЬОРЪТ__
	Писма?

	__СЕКРЕТАРЯТ__
	Няма. Това е цялата поща.

	__РЕЖИСЬОРЪТ__
N	(подава му свития ръкопис)
	Занесете го в кабинета ми.
N	(После се оглежда и се обръща към Театърмайстора.)
	О, тук нищо не се вижда. Моля ви, наредете да пуснат малко светлина.

	__ТЕАТЪРМАЙСТОРЪТ__
	Веднага.

N	Отива да се разпореди и малко след това цялата дясна страна на сцената, където са застанали Актьорите, се облива в силна бяла светлина. Междувременно Суфльорът се е настанил в суфльорската будка и е запалил малката лампа, като е разположил пред себе си машинописните листове с текста на пиесата.

	__РЕЖИСЬОРЪТ__
N	(пляска с ръце)
	Хайде, почваме.
N	(Към Театърмайстора.)
	Всички ли са тук?

	__ТЕАТЪРМАЙСТОРЪТ__
	Липсва Първата актриса.

	__РЕЖИСЬОРЪТ__
	Както винаги!
N	(Поглежда си часовника.)
	И без това вече сме закъснели десет минути. Отбележете си, моля ви… Да се научи друг път да бъде редовна на репетиции.
N	(Едва завършва ядните си думи и от дъното на залата се чува гласът на Първата актриса.)

	__ПЪРВАТА АКТРИСА__
	Не, не отбелязвайте, моля ви. Тука съм. Тука съм!

N	Облечена е цялата в бяло, носи голяма предизвикателна шапка и прегърнала дребничко кученце, притичва по пътеката между седалките, за да се изкачи бързо по една от стълбите.

	__РЕЖИСЬОРЪТ__
	Зарекли сте се вечно да закъснявате.

	__ПЪРВАТА АКТРИСА__
	Извинете ме! Тъй дълго търсих такси, за да пристигна навреме! Но както виждам, вие още не сте започнали, а аз не участвам в първата сцена.
N	(После извиква по име Театърмайстора и му предава кученцето.)
	Моля ви, затворете го в моята гримьорна.

	__РЕЖИСЬОРЪТ__
N	(мърмори)
	И кучето си носи! Като че ние малко лаем тука по цял ден.
N	(Пляска отново с ръце и се обръща към Суфльора.)
	Хайде, почваме второ действие на „Игра на интересите“.
N	(Сяда в креслото.)
	Внимание, господа. Кои участват в първа сцена?


N	Актьорите и актрисите се отдръпват, за да седнат встрани, и освобождават предната част на сцената. Изключение правят тримата участници, които трябва да започнат репетицията, и Първата актриса, която, без да обръща внимание на поканата на Режисьора, сяда край една от двете масички.

	__РЕЖИСЬОРЪТ__
N	(към Първата актриса)
	Значи, и вие участвате сега?

	__ПЪРВАТА АКТРИСА__
	Аз? Не, господин директор.

	__РЕЖИСЬОРЪТ__
N	(раздразнен)
	Тогава махнете се оттам, за бога!

N	Първата актриса се надига, отива да седне при другите актьори, които се отдръпват, за да й направят място.

	__РЕЖИСЬОРЪТ__
N	(към Суфльора)
	Почнете, почнете.

	__СУФЛЬОРЪТ__
N	(почва да чете от машинописните листове)
	„Във дома на Леоне Гала. Една особена стая — едновременно столова и кабинет.“

	__РЕЖИСЬОРЪТ__
N	(обръща се към Театърмайстора)
	Ще използваме червената стая.

	__ТЕАТЪРМАЙСТОРЪТ__
N	(записва на лист хартия)
	Червената! Добре.

	__СУФЛЬОРЪТ__
N	(продължава да чете)
	„Масата за хранене е сложена, писалището е отрупано с книги и книжа. Рафтове с книги и витрини с богати сервизи за маса. В дъното — врата към спалнята на Леоне. Страничен изход вляво към кухнята, входът е вдясно.“

	__РЕЖИСЬОРЪТ__
N	(става и сочи, за да подчертае думите си)
	Значи, добре запомнете. Там е входът, оттатък кухнята.
N	(Обръща се към актьора, който ще играе ролята на Сократ.)
	Вие ще влизате и излизате от тази страна.
N	(Към Театърмайстора.)
	В дъното ще сложите портал и ще поставите завеси.
N	(Отново сяда.)

	__ТЕАТЪРМАЙСТОРЪТ__
N	(записва)
	Добре.

	__СУФЛЬОРЪТ__
N	(чете)
	„Първа сцена. Леоне Гала, Гуидо Венанци, Филипе, наречен Сократ.“
N	(Към Режисьора.)
	Трябва ли да чета и ремарките?

	__РЕЖИСЬОРЪТ__
	Да! Да, разбира се! Сто пъти ви казах!

	__СУФЛЬОРЪТ__
N	(чете)
	„При вдигане на завесата Леоне Гала с готварска шапка на глава, препасал престилка, разбива с дървена лъжица яйце в една паничка. Филипо разбива друго яйце, и той е нагласен като готвач. Гуидо Венанци седи и слуша.“

	__ПЪРВИЯТ АКТЬОР__
N	(към Режисьора)
	Извинете, ама наистина ли трябва да си сложа готварска шапка на главата?

	__РЕЖИСЬОРЪТ__
N	(раздразнен от забележката)
	Струва ми се, че трябва! Щом е написано така!
N	(Сочи текста.)

	__ПЪРВИЯТ АКТЬОР__
	Извинете, но това е просто смешно!

	__РЕЖИСЬОРЪТ__
N	(скача разгневен)
	„Смешно! Смешно!“ Какво мога да помогна аз, след като от Франция вече не идват подходящи пиеси и ние сме принудени да поставяме комедии от тоя Пирандело? А той ги пише тъй, че, който ги разбере, е умник! Пиесите му са такива, че нито актьорите, нито критиците, нито публиката никога не остават доволни!
N	(Актьорите се разсмиват. И тогава Режисьорът, като става и се приближава до Първия актьор, извиква.)
	С готварска шапка! Ясно ли е? И ще биете яйца! Навярно си мислите, че работата се изчерпва с разбиването на яйцата? Имате много здраве! Ще трябва да изиграете ролята на черупката на яйцето, което сте разбили!
N	(Актьорите отново се разсмиват и коментират подигравателно.)
	Тишина! И когато обяснявам, имайте добрината да слушате!
N	(Обръща се отново към Първия актьор.)
	Да, господине, черупката, или с други думи, празната форма на мисълта, лишена от пълнежа на инстинкта, който е сляп! Вие сте мисълта, а съпругата ви е инстинктът в една игра, където сте с предопределени интереси и роли, поради което вие, изпълнявайки вашата роля, се превръщате доброволно в манекен на самия себе си. Разбрахте ли?

	__ПЪРВИЯТ АКТЬОР__
N	(разтваря ръце)
	Да си кажа право — не!

	__РЕЖИСЬОРЪТ__
N	(връща се на мястото си)
	И аз не разбирам! Ала хайде да продължаваме! Все ще я изкараме на добър край, ако не се провалим.
N	(Поверително.)
	Но, моля ви, застанете в полупрофил, иначе при този неразбираем диалог, ако и вие не дадете възможност на публиката да ви чуе, всичко отива по дяволите!
N	(Отново пляска с ръце.)
	Внимание! Внимание! Продължаваме!

	__СУФЛЬОРЪТ__
	Извинявайте, господин директоре, ще разрешите ли да се закрия с будката? Тук става такова течение!

	__РЕЖИСЬОРЪТ__
	Добре, добре, закрийте се!


N	Междувременно Портиерът на театъра е влязъл салона с обшитата си в ширити фуражка и след като е прекосил пътеката между столовете в партера, се приближава до сцената, за да съобщи на Режисьора за пристигането на Шестте лица, които, влезли на свой ред в залата, малко объркани и замаяни, го следват на известно разстояние, оглеждайки се.

N	Който иска да направи опит за поставяне на тази пиеса, трябва да се постарае по всички възможни начини тези Шест лица да не се смесват с Актьорите от трупата. Без съмнение ще бъде от полза показаното в ремарките разположение на едните и на другите от момента на изкачването им на сцената. Ще помогне и различното осветяване посредством специални прожектори. Но най-ефикасно и подходящо средство, което предлагаме, е употребата на специални маски за Лицата: нарочно изработени маски от материал, който няма да се размекне от потта, но няма да затруднява актьорите, които трябва да ги носят. Те трябва да са изработени и изрязани тъй, че да оставят свободни очите, ноздрите и устата. По този начин ще се даде израз и на по-дълбокия смисъл на пиесата. Така, Лицата няма да се появяват като _видения_, а като _създадена реалност_, неизменни постройки на въображението, и тъкмо поради това по-реални: и по-веществени от изменливата естественост на Актьорите. Маските ще спомогнат за изграждане на впечатление за изкуствено създадени образи, всеки поотделно замръзнал в израза на присъщото си основно чувство. А тези чувства трябва да бъдат _угризението_ за Бащата _отмъщението_ за Доведеницата, _възмущението_ за Сина, _скръбта_ за Майката, представена с неподвижни восъчни сълзи по оловносините сенки под очите и по бузите, каквито се виждат по рисуваните или изваяни образи на Mater dolorosa в черквите. И тъканите, от които ще са направени костюмите, трябва да бъдат от особена материя, ала без пресилени неща. Дрехите трябва да са с твърди гънки и обемисти почти като на статуи, тъй че да не дават представа, че са направени от плат, който може да се купи от всеки магазин в града и да бъде кроен в която и да е шивачница.

	__БАЩАТА__ трябва да бъде на около петдесет години: с пооголели слепоочия, но не и плешив, с жълто-червеникави коси, с гъсти мустачки, почти събрани на кичурче около още свежата уста, често разтворена в несигурна и празна усмивка. Бледен, това е особено подчертано в широкото чело, с кръгли, сини, много блестящи и пронизващи очи. Ще бъде облечен в светли панталони и тъмно сако; ще бъде ту сладкодумен, ту ще избухва и тогава ще се показва сприхав и груб.

	__МАЙКАТА__ ще бъде просто смазана от непоносимата тежест на срама и унижението. Забулена в гъст черен вдовишки креп, тя трябва да бъде облечена скромно в черно, а когато повдига воала, ще се открива не изстрадало, а сякаш восъчно лице. Ще гледа винаги надолу.

N	Осемнадесетгодишната доведена дъщеря, __ДОВЕДЕНИЦАТА__, ще се държи дръзко, почти безсрамно. Тя трябва да е много хубава, да бъде в траур, ала с крещяща елегантност. Проявява капризно и дразнещо неуважение към кроткото, покрусено, почти объркано държане на братчето, невзрачното Момче на четиринадесет години, което също е облечено в черно. Доведената дъщеря ще проявява в същото време подчертана нежност към сестричката, __МОМИЧЕНЦЕТО__, на около четири години, облечено в бяло, с широка копринена панделка около кръста.

N	__СИНЪТ__ ще бъде на двадесет и две години, висок, почти вдървен от едва сдържано презрение към Бащата и високомерно равнодушие към Майката. Той ще бъде облечен в теменужено пардесю, с едно дълго зелено шалче, завито около врата.*
	[* Цялата пиеса „Шест лица търсят автор“ е написана от Пирандело в бъдеще време. Без съмнение по този начин авторът още веднъж е искал да създаде у читателя, и то главно у постановчика, впечатление за готвена импровизация, за нещо, което не е осъществено още. За да се даде представа как звучи оригиналът, в настоящия превод бъдещето време е запазено в началото и там, където авторът представя Шестте лица. Трябва да се знае, че в самия оригинал строгото изискване ремарките да бъдат в бъдеще време не е опазено напълно, защото повечето от тях са безглаголни.]

	__ПОРТИЕРЪТ__
N	(с шапка в ръка)
	Извинявайте, господин комендаторе.

	__РЕЖИСЬОРЪТ__
N	(внезапно грубо)
	Какво има още?

	__ПОРТИЕРЪТ__
N	(стеснително)
	Тук едни господа търсят вас.

N	Режисьорът и Актьорите удивени се обръщат, за да погледнат от сцената долу в салона.

	__РЕЖИСЬОРЪТ__
N	(още по-разгневен)
	Сега репетирам! А много добре знаете, че докато репетирам, тук не бива да влиза никой!
N	(Обръщайки се надолу към дъното на залата.)
	Кои сте вие, господа? Какво желаете?

	__БАЩАТА__
N	(следван от другите, излиза напред, до една от двете стълби)
	Дошли сме тука да търсим автор.

	__РЕЖИСЬОРЪТ__
N	(удивен и сърдит)
	Автор? Какъв автор?

	__БАЩАТА__
	Какъвто и да е, господине.

	__РЕЖИСЬОРЪТ__
	Но тук няма никакъв автор, защото не репетираме нова пиеса.

	__ДОВЕДЕНИЦАТА__
N	(весело и пъргаво се изкачва по стълбата)
	Толкова по-добре, толкова по-добре! Ние бихме могли да станем вашата нова пиеса.

	__ЕДИН ОТ АКТЬОРИТЕ__
N	(сред оживените коментари и смехове на другите)
	Я виж ти!

	__БАЩАТА__
N	(качва се по стълбата след дъщерята)
	Тъй си е, ама като го няма автора?
N	(Към Режисьора.)
	Освен, ако не бихте желали вие да станете наш автор…

N	Майката, уловила Момиченцето за ръка и заедно с Момчето изкачва първите стъпала и застава там в очакване. Синът остава долу враждебно настроен.

	__РЕЖИСЬОРЪТ__
	Господа, вие шегувате ли се?

	__БАЩАТА__
	Съвсем не, какво говорите, господине! Тъкмо обратното, носим ви една тъжна драма.

	__ДОВЕДЕНИЦАТА__
	И бихме могли да ви донесем успех!

	__РЕЖИСЬОРЪТ__
	Моля ви, бъдете тъй добри и се махайте. Нямаме време за губене с луди хора!

	__БАЩАТА__
N	(оскърбен, ала говори със сладкодумен глас)
	О, господине, вие сам знаете, че животът е пълен с безброй абсурди, които са тъй безсрамни, че дори не се нуждаят от правдоподобност. Те просто са действителни.

	__РЕЖИСЬОРЪТ__
	По дяволите, какво искате да кажете?

	__БАЩАТА__
	Казвам и твърдя, че е истинска лудост усилието да се прави обратното, тоест да се създават правдоподобни абсурди, та да изглеждат действителни. Но позволете ми да забележа, че макар и да е лудост, то в същото време е единственият смисъл на вашата професия.

N	Актьорите протестират възмутени.

	__РЕЖИСЬОРЪТ__
N	(като става прав и го пронизва с поглед)
	Такава ли била работата? Значи, нашият занаят ви се струва работа на луди?

	__БАЩАТА__
	Разбира се. Щом представяте онова, което в действителност не съществува, без да е необходимо, ей тъй, за игра… Нима вашата работа на сцената не се състои в това да давате живот на измислени неща?

	__РЕЖИСЬОРЪТ__
N	(внезапно, като става изразител на растящото възмущение на Актьорите)
	Аз ви моля да повярвате, уважаеми господине, че професията на актьора е една благородна професия! И ако днес за днес уважаемите съвременни драматурзи ни дават за представяне идиотски пиеси и вадят чучела вместо хора, знайте: ние можем да се гордеем, че сме дали живот — ето тук на тези дъски — на безсмъртни творби!

N	Актьорите, доволни, одобряват и ръкопляскат на своя Режисьор.

	__БАЩАТА__
N	(прекъсва го и подхваща с жар)
	Точно така! Отлично! Вие създавате живи, действащи лица, по-живи от ония, които дишат и се хранят. Може би по-малко реални, но по-правдиви. Ние сме на едно и също мнение!

N	Актьорите се споглеждат смаяни.

	__РЕЖИСЬОРЪТ__
	Ама как така? Нали отначало казахте, че…

	__БАЩАТА__
	Не, моля ви се, отговорих на вашите думи, господине, когато извикахте, че сте нямали време за губене с луди хора, докато сам най-добре знаете, че природата си служи с инструмента на човешкото въображение, за да продължи по-нататък и по-нагоре своята съзидателна работа.

	__РЕЖИСЬОРЪТ__
	Много добре, много добре. Но какво заключение искате да извадите от всичко това?

	__БАЩАТА__
	Никакво, господине. Просто исках да ви докажа, че човек се ражда за живота по най-различни начини, в най-различни форми: дърво или камък, вода или пеперуда… или жена. И че може да се роди и действащо лице!

	__РЕЖИСЬОРЪТ__
N	(иронично, с престорено учудване)
	И вие заедно с тези господа тук сте се родили като определени действащи лица?

	__БАЩАТА__
	Именно тъй, господине. И при това сме живи, както виждате.

N	Режисьорът и Актьорите избухват в смях като при някоя сполучлива шега.

	__БАЩАТА__
N	(засегнат)
	Съжалявам, че се смеете, защото ние носим в себе си, както вече казах, една трагична драма. Вие, господа, сами бихте могли да се досетите, ако погледнете тази жена в траур.

N	Като казва така, подава ръка на Майката, за да й помогне да изкачи последните стъпала, и като продължава да я държи за ръката, я завежда с някаква трагична тържественост до другия край на сцената, която се осветява веднага от странна светлина. Момиченцето и Момчето следват Майката, после идва Синът, който се държи на разстояние и застава сам в дъното. И Доведеницата тръгва след тях, но се отдалечава и застава пред другите, облягайки се на страничната колона. Актьорите, първо изумени, после заинтригувани от това развитие на нещата, избухват в ръкопляскане като на представление, което се разиграва пред тях.

	__РЕЖИСЬОРЪТ__
N	(първо втрещен, после сърдит и възмутен)
	Хайде стига! Пазете тишина!
N	(После, обръщайки се към Лицата.)
	А вие си отивайте! Махайте се!
N	(Към Театърмайстора.)
	За бога, изгонете ги!

	__ТЕАТЪРМАЙСТОРЪТ__
N	(като тръгва напред, но после спира, сякаш възпрепятстван от някакъв необясним страх)
	Марш! Отивайте си!

	__БАЩАТА__
N	(към Режисьора)
	Но, вижте… ние…

	__РЕЖИСЬОРЪТ__
N	(вика)
	Разберете, ние сега трябва да работим!

	__ПЪРВИЯТ АКТЬОР__
	Не е позволено да се правят такива шеги…

	__БАЩАТА__
N	(решително, като излиза напред)
	Учудвам се на вашето недоверие. Тъкмо вие, господа, не сте ли свикнали да виждате как изскачат живи тук при вас на сцената лицата, създадени от автора? Навярно поради това, че там няма
N	(сочи будката на Суфльора)
	екземпляр от текста, в който да ни има?

	__ДОВЕДЕНИЦАТА__
N	(приближава се към Режисьора и се усмихва ласкаво)
	Повярвайте, ние сме наистина шест интересни лица, господине, много интересни лица. Макар и блуждаещи.

	__БАЩАТА__
N	(като я отстранява)
	Да, блуждаещи, без път, съгласен съм!
N	(И едва след това към Режисьора.)
	Разбирате ли, в смисъл, че авторът, който ни е създал живи, след това не пожела или пък не успя с перото си да ни въведе в света на изкуството. Това беше истинско престъпление господине, защото, комуто се е паднал жребият да се роди живо действащо лице, може и да се надсмее над смъртта. Той не ще умре! Ще умре човекът, писателят, инструментът на създаването, а самата творба няма да умре! И при това, за да живее вечно, не е необходимо дори да притежава изключителни качества или да върши чудеса. Кой беше Сандо Панса? Кой беше дон Абондио*? И въпреки това живеят вечно, защото — бидейки живи зародиши — им се е паднал жребият да открият плодоносна утроба, едно въображение, което е съумяло да ги отгледа, и, отхрани, да им вдъхне живот за вечността!
	[* _Дон Абондио_ — герой от романа „Годениците“ на Алесандро Мандозни (1785–1873). Името му отдавна е станало в Италия нарицателно за страхлив, посредствен човек, угодничещ пред властниците.]

	__РЕЖИСЬОРЪТ__
	С всичко това съм съгласен! Но вие какво точно искате тук от нас?

	__БАЩАТА__
	Да живеем, господине, да живеем!

	__РЕЖИСЬОРЪТ__
N	(иронично)
	Във вечността?

	__БАЩАТА__
	Не, господине: поне един миг, у вас.

	__ЕДИН АКТЬОР__
	Я виж ти!

	__ПЪРВАТА АКТРИСА__
	Искат да живеят у нас!

	__МЛАДИЯТ АКТЬОР__
N	(сочи Доведеницата)
	Аз нямам нищо против, ако ми се падне онази там!

	__БАЩАТА__
	Моля, имайте пред вид, че пиесата тепърва трябва да се напише,
N	(към Режисьора)
	но ако вие и вашите актьори желаете, можем веднага още тук да се споразумеем.

	__РЕЖИСЬОРЪТ__
N	(раздразнен)
	За какво има да се споразумяваме! Тук не се правят такива споразумения! Тук се играят драми и комедии!

	__БАЩАТА__
	Много добре! Тъкмо затова сме дошли при вас!

	__РЕЖИСЬОРЪТ__
	А къде е машинописният препис на текста?

	__БАЩАТА__
	У нас е, господине.
N	(Актьорите се разсмиват.)
	Драмата е в нас. Драмата — това сме ние, и чакаме с нетърпение да я представим, защото в нас напират страстите.

	__ДОВЕДЕНИЦАТА__
N	(предизвикателно, с безсрамно и пресилено кокетство)
	Моята страст, ах, ако познавахте моята страст… към него!
N	Сочи Бащата и понечва да го прегърне, но после избухва в писклив смях.

	__БАЩАТА__
N	(избухва гневно)
	Ти засега си стой на мястото! И моля те да не се кикотиш така!

	__ДОВЕДЕНИЦАТА__
	Не бива ли? О, тогава разрешете ми, макар и да съм осиротяла едва преди два месеца, да покажа пред господата как умея да пея и да танцувам!


N	Започва да пее със злобна многозначителност песента „Пазете се от Чу-Цин Чу“ от Дейв Стемпър, адаптирана за фокстрот или бавен уанстеп от Франсис Салабер. Пее само първата строфа, като я придружава с танцови стъпки.
P>
	Les chinois sont un peuple malin,
	De Shangai a Pekin,
	Ils ont mis des ecriteau partout:
	Prenez garde a Tchou-Thin-Tchou!
P$

N	Актьорите, и особено по-младите, сякаш привлечени от странно очарование, се придвижват към нея и понечват да вдигнат ръце, като, че ще я сграбчат. Тя се изскубва и когато Актьорите избухват в аплодисменти, остава след сгълчаването на Режисьора, някак разсеяна и отвлечена.

	__АКТЬОРИТЕ И АКТРИСИТЕ__
N	(смеят се и аплодират)
	Много добре! Браво! Отлично!

	__РЕЖИСЬОРЪТ__
N	(ядосан)
	Тишина! Да не мислите, че се намирате в кафе-шантан?
N	(И като дръпва настрана Бащата, малко уплашен му задава въпрос.)
	Моля ви, кажете ми, тя луда ли е?

	__БАЩАТА__
	Луда ли? Съвсем не! По-лошо!

	__ДОВЕДЕНИЦАТА__
N	(притичва веднага към Режисьора)
	По-лошо, господине! Съвсем друга е работата! По-лошо! Слушайте, моля ви се: позволете ни веднага да представим тази драма и в даден миг ще видите, че аз, когато ей това ангелче,
N	(хваща за ръчичка Момиченцето, което е близо до Майката, и го отвежда пред Режисьора)
	виждате каква е хубавка? —
N	(взема я на ръце и я целува)
	Миличка! Миличка! —
N	(оставя я на земята и добавя развълнувано, сякаш против волята си)
	да, когато ей това ангелче господ внезапно го отнеме от онази клета майка и когато това глупаче тук
N	(избутва напред Момчето, като го хваща грубо за ръкава)
	направи най-голямата си глупащина, защото си е роден тъпак,
N	(блъска го обратно към Майката)
	тогава ще видите как аз ще избягам! Да, точно така, господине! Ще избягам! Ще се махна! И изгарям от нетърпение, вярвайте ми, изгарям! Защото след всички онези твърде интимни неща, дето се случиха между мен и него,
N	(сочи Бащата с едно отвратително намигане)
	не мога повече да изтрайвам в тази компания, не мога повече да присъствам на страданията на тази майка заради оня особняк там.
N	(Сочи Сина.)
	Погледнете го! Погледнете го! Той е безразличен, той е леден, защото той е законният син, той! Пълен, с презрение към мен, към онуй момче
N	(сочи Момчето)
	и към бедната душичка, че сме били копелета. Разбрахте ли? Копелета.
N	(Приближава се до Майката и я прегръща.)
	А тази клета майка, която е майка на всички нас — онзи там не иска да я признае и за своя майка и я гледа отвисоко; той я смята само за майка на нас, трите копелета — подлецът!
N	(Изрича всичко това бързо, в крайно възбуждение, и след като извисява глас, произнасяйки „копелета“, процежда последната дума — „подлецът“, тихо, сякаш я изплюва.)

	__МАЙКАТА__
N	(с безкрайно страдание в гласа, към Режисьора)
	Господине, в името на тези две създания, умолявам ви…
N	(почти загубва свяст и залитва)
	… о, боже мой…

	__БАЩАТА__
N	(спуска се да я подкрепи заедно с почти всички Актьори, които са уплашени и изпълнени със състрадание)
	Моля ви, един стол, един стол за тази клета вдовица!

	__АКТЬОРИТЕ__
N	(като се притичват и се струпват)
	Ама, значи, наистина? Действително ли припадна?

	__РЕЖИСЬОРЪТ__
	Бързо тук един стол, веднага!

N	Един от Актьорите предлага стол, другите състрадателно се скупчват наоколо. Майката, която е седнала, се мъчи да попречи на Бащата да вдигне воала от лицето й.

	__БАЩАТА__
	Погледнете я, господине, погледнете, я…

	__МАЙКАТА__
	Не, за бога, престани…

	__БАЩАТА__
	Остави да те види!
N	(Вдига воала й.)

	__МАЙКАТА__
N	(става и отчаяно закрива с ръце лицето си.)
	О, господине, моля ви, не разрешавайте на този човек да осъществи намеренията си, за мене те са ужасни!

	__РЕЖИСЬОРЪТ__
N	(изненадан, объркал)
	Но аз вече не разбирам нито къде се намираме, нито за какво става дума!
N	(Към Бащата.)
	Това вашата съпруга ли е?

	__БАЩАТА__
N	(веднага)
	Да, господине, моята жена!

	__РЕЖИСЬОРЪТ__
	А как е възможно тя да е вдовица, щом вие сте жив?

N	Актьорите изливат цялото си удивление в шумен смях.

	__БАЩАТА__
N	(силно засегнат, наранен)
	Не се смейте, не се смейте! Много ви моля! Тъкмо в това е нейната драма, господине. Тя имаше друг мъж. Един друг мъж, който сега би трябвало да бъде тук!

	__МАЙКАТА__
N	(с вик)
	Не! Не!

	__ДОВЕДЕНИЦАТА__
	За щастие той умря преди два месеца, нали ви казах. Както виждате, още носим траур.

	__БАЩАТА__
	Ала той не присъства сега тука, разбирате ли, не защото е мъртъв. Той не е тук, защото — погледнете я, господине, моля ви се, погледнете я, и ще разберете веднага! Нейната драма не можеше да се състои в любовта на двама мъже, към които тя не бе в състояние да изпитва нищо друго освен може би малко признателност (не към мене: а към оня, другия). Тя не е жена, тя е просто една майка! И нейната драма (сърцераздирателна, господине, сърцераздирателна!) изцяло се състои тъкмо в тези четири деца от двамата мъже, които е имала.

	__МАЙКАТА__
	Аз ли съм ги имала? Ти смееш да казваш, че аз съм ги имала, сякаш сама съм ги желала? Причината беше той, господине! Той ми натрапи другия! Принуди ме, принуди ме да отида при другия!

	__ДОВЕДЕНИЦАТА__
N	(избухва възмутена)
	Не е вярно!

	__МАЙКАТА__
N	(смаяна)
	Как да не е вярно?

	__ДОВЕДЕНИЦАТА__
	Не е вярно! Не е вярно!

	__МАЙКАТА__
	Какво можеш да знаеш ти за това?

	__ДОВЕДЕНИЦАТА__
	Не е вярно!
N	(Към Режисьора.)
	Не вярвайте! Знаете ли защо го казва? Казва го заради
N	(сочи Сина)
	онзи там! Защото се топи от мъка, страда за това, че онзи син там не я зачита. Тя иска да го убеди, че ако го е изоставила от две години, то е само защото
N	(сочи Бащата)
	е била принудена от него.

	__МАЙКАТА__
N	(силно)
	Принуди ме, принуди ме, бог ми е свидетел!
N	(Към Режисьора.)
	Попитайте него
N	(сочи мъжа си)
	дали не е вярно! Накарайте го да каже!… Тя
N	(сочи дъщерята)
	какво би могла да знае?

	__ДОВЕДЕНИЦАТА__
	Зная, че ти живееше винаги в мир с баща ми, докато той беше жив, и че беше доволна. Опитай се да го отречеш!

	__МАЙКАТА__
	Не отричам, не…

	__ДОВЕДЕНИЦАТА__
	Той беше винаги преизпълнен с любов и внимание към тебе!
N	(Към Момчето, с гняв.)
	Не е ли вярно? Кажи! Защо не говориш, глупако?

	__МАЙКАТА__
	Остави на мира това нещастно момче! Защо искаш хората да повярват, че съм Неблагодарница, дъще? Аз съвсем не искам да обидя твоя баща! Отговорих му, че не по моя вина, нито по собствено желание напуснах неговия дом и собствения си син!

	__БАЩАТА__
	Истина е, господине. Аз бях причината.
N	Пауза.

	__ПЪРВИЯТ АКТЬОР__
N	(към своите другари)
	Гледайте, гледайте само какво представление!

	__ПЪРВАТА АКТРИСА__
	Сега те играят вместо нас!

	__МЛАДИЯТ АКТЬОР__
	Веднъж и ние да сме публика!

	__РЕЖИСЬОРЪТ__
N	(вече живо заинтригуван)
	Нека да послушаме! Нека да послушаме!
N	(И като казва тъй, слиза по една от стълбите и застава прав пред авансцената, за да прецени като зрител впечатлението, което сцената създава.)

	__СИНЪТ__
N	(без да мръдне от мястото си, студено, иронично)
	Да, послушайте сега каква лекция по философия ще изнесе! Ще ви говори за Демона на Опита.

	__БАЩАТА__
	Ти си глупав циник и съм ти го казвал сто пъти!
N	(Към Режисьора долу в салона.)
	Подиграва ми се, господине, за ония думи, които изрекох за мое оправдание.

	__СИНЪТ__
N	(предизвикателно)
	Фрази.

	__БАЩАТА__
	Фрази! Фрази! Като че ли всеки човек не търси утеха, когато се сблъска с необясним факт, със зло, което трябва да изтърпи, като изнамери някоя дума, наистина незначеща нищо, но успокояваща!

	__ДОВЕДЕНИЦАТА__
	Точно така, и най-вече успокоява угризенията!

	__БАЩАТА__
	Угризенията? Не е вярно. Аз не съм заглушил угризенията в себе си само с думи.

	__ДОВЕДЕНИЦАТА__
	И с малко пари, нали? И с малко пари! Със стоте лири, които той се готвеше да ми плати, господа!

N	Движение на ужас и отвращение сред Актьорите.

	__СИНЪТ__
N	(с презрение към доведената сестра)
	Това е подлост!

	__ДОВЕДЕНИЦАТА__
	Подлост? Парите бяха там, в един небесносин плик върху махагонената масичка, там, в задната стаичка на дюкяна на мадам Паче. Знаете ли, господине? Една от ония „madames“, които под претекста, че продават Robes et Manteaux в своите ateliers привличат нас, бедните момичета от добри семейства.

	__СИНЪТ__
	И ето че с тия сто лири си е купила правото да тиранизира всички нас, с тия сто лири, които той щял да й плати, но които — обърнете внимание — за щастие не е имало защо да плаща.

	__ДОВЕДЕНИЦАТА__
	Е, да, ама работата беше стигнала, кажи-речи, дотам, знаеш!
N	(Избухва в силен смях.)

	__МАЙКАТА__
N	(с негодувание)
	Срам, дъще, срам!

	__ДОВЕДЕНИЦАТА__
N	(веднага)
	Срам ли? Та това е моето отмъщение! Аз тръпна, господине, тръпна от нетърпение да изживея онази сцена! Стаята… Тук — витрината с мантата, там — диванът-легло, тоалетната масичка, един параван и пред прозореца на споменатата масичка от махагон — небесносиният плик със стоте лири. Виждам го! Мога да го докосна! Но вие, господа, трябва да се обърнете: аз съм почти гола! Не се червя: вече, защото сега ще се черви той!
N	(Сочи Бащата.)
	Но аз ви уверявам, че той беше бледен, много бледен в онази минута!
N	(Към Режисьора.)
	Вярвайте ми, господине!

	__РЕЖИСЬОРЪТ__
	Аз вече нищо не разбирам!

	__БАЩАТА__
	Разбира се! След като всички ние се нахвърлихме върху вас тъй внезапно! Наложете малко ред и оставете аз да говоря; не обръщайте внимание на калта, която тя с такъв жар сипе върху мене, без да ми даде възможност да разкажа, да изложа необходимите обяснения.

	__ДОВЕДЕНИЦАТА__
	Никакво разказване! Тук не се разказва!

	__БАЩАТА__
	Но аз не разказвам, искам просто да му обясня.

	__ДОВЕДЕНИЦАТА__
	А, така значи, да обясниш, както на теб ти отърва!

N	Тук Режисьорът се качва отново на сцената, за да възстанови реда.

	__БАЩАТА__
	Но нали точно от това идва най-голямото зло! От думите! Всички ние крием в себе си по един свят от преживявания. Всеки от нас крие по един свят! А как можем да се разберем един друг, господине, ако аз в моите думи влагам смисъла и стойността на онова, скритото вътре в мене, докато оня, който ги слуша, ги възприема в онзи смисъл и им придава онази стойност, които имат в неговия свят? Въобразяваме си, че се разбираме, а всъщност никога не се разбираме! Ето вижте, цялата ми жалост към тази жена
N	(сочи Майката)
	се възприема от нея като най-сурова жестокост.

	__МАЙКАТА__
	Но нали ти ме изгони!

	__БАЩАТА__
	Ето, чувате ли я? Бил съм я изгонил! На нея й се струва, че съм я изгонил!

	__МАЙКАТА__
	Ти умееш да говориш, аз не умея… Но повярвайте ми, господине, че след като той се ожени за мене… кой знае защо!… Та аз бях бедна, скромна женица…

	__БАЩАТА__
	Ето, тъкмо за това, тъкмо тази твоя скромност обичах у тебе и вярвах…
N	(Спира да говори при жеста на отрицание, който Майката прави, разтваря отчаяно ръце, виждайки невъзможността да бъде разбран от нея, и се обръща към Режисьора.)
	Виждате ли? Тя не е съгласна! Ужасяваща е, господине, повярвайте ми, ужасяваща е
N	(удря се по челото)
	липсата на какъвто и да е разсъдък! Е, да, има сърце, да, за децата! Но е тъпа, тъпа, господине, просто отчайващо тъпа, липсва и всякакъв разсъдък!

	__ДОВЕДЕНИЦАТА__
	Добре, но сега нека каже той какво ни докара, като е много умен.

	__БАЩАТА__
	Ах, ако човек можеше да предвиди всичкото зло, което се поражда от добрите ни намерения!

N	Тъкмо в този миг Първата актриса, която се измъчва, като гледа как Първият актьор се опитва да ухажва Доведеницата, излиза напред и пита Режисьора.

	__ПЪРВАТА АКТРИСА__
	Извинявайте, господин директоре, репетицията ще продължи ли?

	__РЕЖИСЬОРЪТ__
	Но, да, разбира се! Само че сега ме оставете да слушам!

	__МЛАДИЯТ АКТЬОР__
	Та това е един необикновен случай!

	__МЛАДАТА АКТРИСА__
	И толкова интересен!

	__ПЪРВАТА АКТРИСА__
	За онзи, който специално се интересува!
N	(И хвърля многозначителен поглед към Първия актьор.)

	__РЕЖИСЬОРЪТ__
N	(към Бащата)
	Сега вие трябва всичко да ни обясните.
N	(Сяда.)

	__БАЩАТА__
	Да, добре. Вижте, господине, при мене служеше един беден човек, мой подчинен, мой секретар, преизпълнен с уважение и признателност, който във всичко и за всичко се разбираше с нея
N	(сочи Майката)
	без сянка на злоумишленост — да, сме наясно! — един добър, скромен като нея човек!… И двамата — и той, и тя — бяха неспособни не само да извършат, но и да си помислят нещо лошо!

	__ДОВЕДЕНИЦАТА__
	Затова пък той наместо тях не само намисли злото, но и го извърши!

	__БАЩАТА__
	Не е вярно! Аз смятах да им сторя добро и в същото време — да, признавам — да направя добро и за самия себе си! Господине, нещата бяха стигнали дотам, че не можех да кажа една дума на нея или на него, без те да си разменят погледа, пълни с взаимно тайно разбирателство. Тя веднага търсеше неговите очи, за да поиска съвет как да реагира на моята дума, та да не се разсърдя. Това беше достатъчно, вие ме разбирате, за да кипи вечно у мене гняв, за да бъда непрестанно в състояние на нетърпимо озлобение!

	__РЕЖИСЬОРЪТ__
	Извинявайте, но защо не го изгонихте онзи ваш секретар?

	__БАЩАТА__
	Точно така! Аз наистина го изгоних, господине! Но ето че тогава тази клета жена започна да се лута из къщи като замаяна, подобно на онези животни, загубили господаря си, които ние прибираме от милост.

	__МАЙКАТА__
	Хайде де!

	__БАЩАТА__
N	(внезапно се обръща към нея, сякаш за да предвари думите й)
	Ще кажеш за Сина, нали?

	__МАЙКАТА__
	Преди това той откъсна от мене сина ми, господине!

	__БАЩАТА__
	Но не от жестокост! А за да отрасне близо до земята здрав и силен.

	__ДОВЕДЕНИЦАТА__
N	(сочи го с пръст, иронична)
	Ето, то се вижда!

	__БАЩАТА__
N	(веднага)
	А, значи пак аз съм виновен, че той по-късно израсна такъв? Дадох да го гледат на село, господине, дадох го на една селянка, защото майка му не ми изглеждаше достатъчно силна, макар и от простолюдието. Впрочем по същата причина се ожених и за нея. Това е може би моя мания и предразсъдък, но какво да правя? Винаги съм се стремял към тоя проклет здрав и прост морал.

N	(Доведеницата при последните думи избухва наново в несдържан смях.)
	Накарайте я да спре! Непоносима е!

	__РЕЖИСЬОРЪТ__
	Престанете! Оставете ме да слушам, за бога!

N	И отново при порицанието на Режисьора тя прекъсва отведнъж смеха си, като внезапно замръзва и остава замислена и далечна. Режисьорът слиза в залата, за да огледа сцената.

	__БАЩАТА__
	Не можех повече да гледам край себе си тази жена.
N	(Сочи Майката.)
	Но, вярвайте ми, не толкова заради моето раздразнение, заради озлобението, колкото заради състраданието — мъчителното състрадание, — което, изпитвах към нея.

	__МАЙКАТА__
	И затова ме изгони…

	__БАЩАТА__
	Снабдих я с всичко необходимо и я изпратих при оня човек, точно така, господине, за да я избавя от мене!

	__МАЙКАТА__
	И за да се избави сам той!

	__БАЩАТА__
	Точно така, господине. И за да се избавя сам, признавам! И от това последва голямо зло. Но аз направих всичко с цел да сторя добро… и то повече на нея, отколкото на самия мене: заклевам се!
N	(Кръстосва ръце на гърдите, после веднага се обръща към Майката.)
	Кажи, изпуснах ли те от очи, изпуснах ли те от очи, докато онзи неочаквано не те отведе без мое знание някъде далече, засегнат като истински глупак от моя безкористен интерес, повярвайте ми, безкористен, без каквато и да е умисъл. Интересувах се с невероятна нежност как растат новите й деца. И тя може да го потвърди!
N	(Сочи към Доведеницата.)

	__ДОВЕДЕНИЦАТА__
	Уф, разбира се! Знаете ли, аз бях съвсем мъничка! С плитчици по раменете и гащички, по-дълги от роклята — бях ей такава мъничка — и го виждах да ми се изпречва пред портата на училището, когато излизах. Идваше да следи как раста…

	__БАЩАТА__
	Това е подло! Нечестно!…

	__ДОВЕДЕНИЦАТА__
	Защо, моля?

	__БАЩАТА__
	Подло! Подло!
N	(И веднага развълнувано се обръща към Режисьора, сякаш за да му даде обяснение.)
	Моят дом, господине, когато тя си отиде,
N	(сочи Майката)
	опустя изведнъж. Тя беше моят кошмар, но изпълваше къщата! Останал сам, аз се въртях из стаите като муха без глава. Вероятно защото бе отгледан навън онзи там,
N	(сочи Сина)
	щом се върна у дома, аз вече не го чувствах мой син. Като липсваше майката между мене и него, той израсна сам, отделен, без никаква душевна връзка с мене, без общи интереси, без чувства, които да ни свързват. И тогава (може да ви изглежда странно, господине, ала е така) аз отначало изпитвах любопитство, после почувствах влечение към новото й семейство, изникнало като резултат и на моите деяния: мисълта за нея започна да запълва празнотата, която чувствах около себе си. Изпитвах необходимост, да, именно необходимост, да зная, че е спокойна, че е погълната от най-простите житейски грижи, че е доволна тъкмо защото е далече, вън от сложните терзания на моя дух. И за да се уверя в това, отивах да видя момичето при изхода на училището.

	__ДОВЕДЕНИЦАТА__
	Тъй, тъй! Следеше ме по улицата, усмихваше ми се и преди да се прибера в къщи, махваше ми с ръка — ей така! Гледах го враждебно, с разширени очи. Не знаех кой е! Казах на мама. А тя навярно веднага е разбрала, че е той.
N	(Майката потвърждава с кимване.)
	Отначало няколко дни тя не ме пускаше да ходят на училище. А когато отново тръгнах на училище, заварих го пак при изхода — просто смешно беше! Носеше един пакет. Приближи се, помилва ме и измъкна от пакета голяма хубава шапка от флорентинска слама, украсена с венче от майски розички… Подарък за мене!

	__РЕЖИСЬОРЪТ__
	Но всичко това е разказ, уважаеми господа!

	__СИНЪТ__
N	(презрително)
	Разбира се, литература! Литература!

	__БАЩАТА__
	Каква ти литература! Това е животът, господине! Страсти!

	__РЕЖИСЬОРЪТ__
	Moke и да е така. Но няма как да се представи на сцената!

	__БАЩАТА__
	Съгласен съм, господине! Защото всичко това е предистория, го само води към същественото. Аз не казвам да го представяме. Защото в действителност, виждате, и тя
N	(сочи доведената дъщеря)
	вече не е някогашното момиченце с плитчици по раменете…

	__ДОВЕДЕНИЦАТА__
	И с гащи, по-дълги от полата!

	__БАЩАТА__
	Драмата следва по-нататък, господине! Нова, сложна драма…

	__ДОВЕДЕНИЦАТА__
N	(мрачна, горда, като излиза напред)
	След смъртта на баща ми…
	__БАЩАТА__
N	(веднага, за да не й даде възможност да говори)
	Изпаднали в нищета! Върнали се тука без мое знание. Просто поради нейната глупост!
N	(Сочи Майката.)
	Тя едва знае да пише, но можеше да накара дъщерята или момченцето да ми пишат, че са в нужда!

	__МАЙКАТА__
	Ах, кажете ми вие, господине, можех ли аз да предположа всичките тези благородни чувства у него.

	__БАЩАТА__
	Точно в това е твоята грешка, ти никога не си разбрала нито едно от моите чувства!

	__МАЙКАТА__
	След толкова години на раздяла и след всичко, което се беше случило между нас…

	__БАЩАТА__
	Нима аз съм виновен, че онзи човек ви отведе тъй неочаквано?
N	Обръщайки се към Режисьора.)
	Казвам ви, съвсем неочаквано… защото си бил намерил не знам каква работа. Не успях да открия и следа от тях. И тогава естествено моят интерес към тях започна да спада от година на година. Драмата, непредвидената и жестока драма, господине, избухна при тяхното връщане, когато аз за съжаление, доведен от нищетата на моята все още жизнена плът… Ах, какво нещастие, истинско нещастие е всичко това за един самотен мъж, който не желае унизителни връзки, който не е достатъчно стар, за да може без жена, а не е вече млад, та да ходи лесно и без да се срамува да я търси! Нещастие? Какво говоря! Ужас! Ужас! Защото никоя жена вече не може да му даде любов. И когато това му стане ясно, би трябвало мъжът да се откаже… Ала… Господине, всеки отвън, пред другите, е облечен в достойнство: но вътре в себе си познава много добре всичко онова, което тайно се премълчава. Ние отстъпваме, поддаваме се на изкушението, за да се вдигнем веднага след това — ако можем — с най-голяма бързина и да възстановим нашето достойнство, да го възстановим изцяло и нерушимо като каменна плоча, която скрива и погребва в собствените ни очи всеки белег и дори самия спомен за срама. Така е с всички! На хората липсва само смелост, за да казват някои неща!

	__ДОВЕДЕНИЦАТА__
	Затова пък да ги вършат, смелост имат всички!

	__БАЩАТА__
	Вършат ги всички! Но скришом! И тъкмо затова трябва повече смелост да ги кажеш! Защото стига един да се обади — и готово! — лепват му обвинението, че е циник. А в действителност то не е вярно, господине: той е като всички други и по-добър, дори по-добър от тях, защото не се страхува да открива със светлината на разсъдъка червенината на срама, там, сред човешкото падение, което винаги затваря очи, за да не види тази светлина. Жената — например, — жената фактически как се държи? Гледа ни, настървява ни, кани ни. Сграбчваш я! И щом, я притиснеш, веднага: затваря очи. Това е знакът на нейното отдаване. Знакът, с който казва на мъжа: „Заслепи се! Аз съм сляпа!“

	__ДОВЕДЕНИЦАТА__
	А когато не ги затваря вече? Когато повече не чувства нужда да крие от самата себе си, затваряйки очи, червенината на своя собствен срам и в същото време с вече нечувствителните си и пресушени очи вижда срама на мъжа, който, макар и без любов, се е заслепил? Ах, какво отвращение предизвикват всичките тези интелектуални усложнения, цялата тази философия, която разкрива животното и после иска да го спаси, да му прости… Не мога да го слушам, господине! Защото, когато някой е принуден да „опростява“ живота — тъй, по животински, — захвърляйки всевъзможните „човешки“ задръжки като разните там непорочни стремежи, чисти чувства, идеали, дълг, срам, свян, нищо не предизвиква у него: повече възмущение и отвращение, колкото угризенията: крокодилските сълзи!

	__РЕЖИСЬОРЪТ__
	Да се върнем към съществените факти, драги, господа! Това са празни разправии!

	__БАЩАТА__
	Веднага, господине! Но един факт е като мях, като празен мях, който не се държи сам. За да се държи сам, трябва първо в него да влязат мислите и чувствата, които са го обусловили. Аз не бях в състояние да узная, че след смъртта на онзи човек и след връщането им тук в нищета, за да осигури издръжката на децата, тя
N	(сочи Майката)
	се е заела да работи като шивачка и е отишла да търси поръчки именно от онази… мадам Паче!

	__ДОВЕДЕНИЦАТА__
	Фина шивачка, ако господата искат да знаят! Дава вид, че обслужва най-изисканите госпожи, но в същото време нарежда всичко тъй, че тези най-изискани госпожи от своя страна също й услужват, а да не говоря как постъпва с другите, които са по-обикновени…

	__МАЙКАТА__
	Повярвайте ми, господине, през главата ми не е минало и най-далечно подозрение, че тази мегера ми дава работа само защото е хвърлила око на моята дъщеря…

	__ДОВЕДЕНИЦАТА__
	Бедна майко! Знаете ли, господине, какво правеше онази жена, когато й занасях извършената от майка ми работа? Даваше ми да разбера, че майка ми е похабила дадените за шев поръчки и подбиваше, подбиваше цената. Тъй че, разбирате, нали, трябваше да плащам аз, докато тя, горката, вярваше, че се жертва за мене и за онези двамата, като шие по цели нощи поръчките на мадам Паче! Жестове и възклицания на възмущение от страна на Актьорите.

	__РЕЖИСЬОРЪТ__
N	(веднага)
	И там вие един ден срещнахте…

	__ДОВЕДЕНИЦАТА__
N	(сочейки Бащата)
	… него, него! Точно така, господине! Стар клиент! Ще видите каква сцена ще излезе! Превъзходна!

	__БАЩАТА__
	Когато тя, майката, ни завари…

	__ДОВЕДЕНИЦАТА__
N	(веднага, злобно)
	… Почти навреме!

	__БАЩАТА__
N	(извиква)
	Не, тъкмо навреме! Защото за щастие я познах навреме! И ги прибрах всички в къщи, господине! Представете си сега моето и нейното положение един пред друг: тя, такава, каквато я виждате, и аз, който не мога вече да вдигна очи, за да я погледна в лицето!

	__ДОВЕДЕНИЦАТА__
	Съвсем глупаво положение! Възможно ли е, господине, да иска от мене — „след всичко това“ да се държа като скромна госпожичка, добре възпитана и почтена и да се съглася с проклетите му стремежи към „здрав и прост морал“?

	__БАЩАТА__
	Драмата за мене е изцяло тук, господине: в представата, която съм си изградил, че всеки един от нас — виждате ли — си мисли, че е „един“. Ала то не е вярно: той е „мнозина“, господине, „мнозина“, поради многото възможности за съществуване, които се крият у нас: „един“ сме пред този, „друг“ — пред онзи — и тези „един“ и „друг“ са тъй различни! И като храним илюзията, че за всички сме винаги едни и същи, ние вярваме, че във всички наши действия се крие този „един“. Не е вярно, не е вярно! Ние много добре се убеждаваме в това, когато поради някаква проклета, случайност ни изненадат в някое от нашите действия и сякаш оставаме закачени на ченгел, увиснали. Тогава откриваме, това искам да подчертая, че не се съдържаме целите в туй отделно действие. Жестока несправедливост е другите да съдят за нас, като изхождат само от това единствено действие, за да ни държат закачени и увиснали на позорния стълб през цялото наше съществуване, сякаш цялото ни съществуване се съдържа само в това действие! Разбирате ли сега подлостта на това момиче? Тя ме изненада в един дом, в едно действие, където и както и не е бивало да ме познава, видя ме, какъвто аз не би трябвало да бъда за нея, и иска да ми прикачи една същност, като изхожда от някакъв краткотраен и срамен миг в моя живот! Тъкмо това, тъкмо това най-вече ме измъчва, господине. И ще видите, че от това драмата ще придобие голяма стойност. И още — положението на другите! Например — неговото…
N	(Сочи Сина.)

	__СИНЪТ__
N	(прави възмутено отрицателен знак с глава)
	Мене ме оставете на мира, аз нямам нищо общо с тази работа!

	__БАЩАТА__
	Как тъй нямаш нищо общо?

	__СИНЪТ__
	Нямам и не желая да имам; много добре знаеш, че не съм създаден, за да се показвам тук сред вас!

	__ДОВЕДЕНИЦАТА__
	Е, да! Ние сме хора вулгарни — а той изтънчен! Ала вие, господине, сам можете да видите, че колкото пъти го погледна, за да го прикова с поглед, толкова пъти той свежда очи, защото съзнава злото, което ми е сторил.

	__СИНЪТ__
N	(поглежда я бегло)
	Кой, аз?

	__ДОВЕДЕНИЦАТА__
	Ти! Ти! На тебе дължа, че станах уличница, на тебе!
N	(Движение на ужас сред Актьорите.)
	Нали ти ме лиши — истина ли е? — с твоето държане, не казвам от топлината на дома, а дори от обикновеното гостоприемство, което премахва неудобството у гостите? Ние се превърнахме в натрапници, нахлули в царството на твоята „законност“! Господине, бих желала да присъствате на някои сценки, разиграли се на четири очи между мен и него! Казва, че съм тиранизирала всички! Но сега разбирате ли? Тъкмо поради неговото държане се реших да се възползвам от онова обстоятелство, което той нарича „долно“, обстоятелството, поради което влязох в неговата къща като господарка заедно с майка си, която е и негова майка.

	__СИНЪТ__
N	(бавно излиза напред)
	Лесно им е на всички, господине, да играят ролята си срещу мене. Но я си представете вие един син, на когото се случва, тъй както си седи спокойно вкъщи, да види, че пристига някаква безочлива дръзка госпожица, която търси бащата; имала да го пита нещо поверително… Представете си после как я вижда да идва повторно, със същото държане, придружена от онова мъниче там, и накрая да се отнася към баща ми — кой знае защо — по много съмнителен и „делови“ начин, като иска пари, и то с тон, който дава да се разбере, че той трябва да даде парите, че той е длъжен да ги даде…

	__БАЩАТА__
	… Но аз наистина съм длъжен заради твоята майка!

	__СИНЪТ__
	А аз откъде да зная това? Колко пъти съм я виждал майка си, господине? Колко пъти съм чувал да се говори за нея? И един прекрасен ден се явява внезапно заедно с нея,
N	(сочи Доведеницата)
	заедно с онова момче и с онова момиченце. Казват ми: „Запознайте се, тя е също така и твоя майка!“ Успявам да подразбера от нейното държане
N	(сочи отново Доведеницата)
	с каква умисъл така внезапно влязоха у дома… Господине, онова, което изпитвам, онова, което чувствам, аз не мога и не желая да го изразя. Най-много бих могъл да го изповядам, но не бих желал да го призная дори пред самия себе си. Ето защо, както виждате, то не би могло да породи участие от моя страна в никакво действие на сцената. Повярвайте, повярвайте ми, господине, че от драматична гледна точка аз съм едно „неосъществено действащо лице“ и се чувствам зле, изключително зле в тяхната среда! Оставете ме на мира!

	__БАЩАТА__
	Ама как така? Че нали тъкмо защото ти си тъй…

	__СИНЪТ__
N	(крайно раздразнен)
	А ти отгде знаеш какъв съм аз? Кога си се погрижил за мене?

	__БАЩАТА__
	Съгласен съм! Съгласен съм! И това само по себе си не е ли драматична ситуация? Това, че ти тъй жестоко страниш от мене, от майка си, която се е върнала в къщи и те вижда едва ли не за първи път, изведнъж толкова голям, и не те познава, но знае, че си неин син…
N	(Сочи с пръст Майката на Режисьора.)
	Ето, вижте я: тя плаче!

	__ДОВЕДЕНИЦАТА__
N	(ядосано тропа с крак)
	Като истинска глупачка!

	__БАЩАТА__
N	(веднага сочи и нея на Режисьора)
	А тя не може да понася това!
N	(Отново говори за Сина.)
	Казва, че нямал нищо общо с другите, докато всъщност той е едва ли не оста на действието! Погледнете това момче, което стои винаги близо до майка си, наплашено и обидено… Такова е то заради него! Може би положението на това дете е най-мъчително… чувства се чуждо повече от всички други. И чувства, бедничкото, мъчителното унижение, че е прието в дома ей тъй от милосърдие…
N	(Поверително.)
	Прилича съвсем на баща си! Скромно, дума не продумва…

	__РЕЖИСЬОРЪТ__
	Е, да, но няма да ни е от полза. Вие не подозирате какви ужасни затруднения създават децата на сцената.

	__БАЩАТА__
	О, то веднага ще се махне и няма да ви пречи! Също и онова момиченце, то дори първо ще си отиде…

	__РЕЖИСЬОРЪТ__
	Много добре, точно така! Уверявам ви, че всичко това ме заинтригува, живо ме заинтригува. Надушвам материал за една хубава пиеса!

	__ДОВЕДЕНИЦАТА__
N	(опитва се да се намеси в разговора)
	Разбира се, с такова действащо лице като мене!

	__БАЩАТА__
N	(прогонва я и напрегнато очаква решението на Режисьора)
	Ти мълчи!

	__РЕЖИСЬОРЪТ__
N	(продължава, без да обръща внимание на репликите на другите)
	И при това нова, оригинална…

	__БАЩАТА__
	Ех, съвсем оригинална, господине!

	__РЕЖИСЬОРЪТ__
	Все пак у вас трябва да има доста смелост — тъй поне ми се струва — да дойдете и да ми тръснете всичко това…

	__БАЩАТА__
	Господине, трябва да ни разберете: такива сме си, родени за сцената…

	__РЕЖИСЬОРЪТ__
	Вие навярно сте актьори любители?

	__БАЩАТА__
	Не, казвам родени сме за сцената, защото…

	__РЕЖИСЬОРЪТ__
	Хайде, хайде, вие навярно и преди сте играли!

	__БАЩАТА__
	Ама не, господине: само дотолкова, доколкото всеки играе ролята, която му е определена или която другите са му определили в живота. А колкото за мене и моята страст, разбирате ли, от само себе си става малко театрална, щом се поразпаля… Тъй е у всички…

	__РЕЖИСЬОРЪТ__
	Хайде, стига толкова, стига толкова! Вие ще разберете, драги господине, че без автор едва ли ще можете… Аз бих могъл да ви насоча към някого…

	__БАЩАТА__
	Не, моля ви, почакайте: станете вие авторът!

	__РЕЖИСЬОРЪТ__
	Аз? Какво говорите?

	__БАЩАТА__
	Вие, вие! Защо не?

	__РЕЖИСЬОРЪТ__
	Защото аз никога не съм бил автор!

	__БАЩАТА__
	А не може ли сега да станете автор, моля ви? Не е кой знае какво. Кой ли не се захваща с това? Вашата задача се улеснява от обстоятелството, че всички ние сме тук, живи, пред вас.

	__РЕЖИСЬОРЪТ__
	Но това още не е достатъчно!

	__БАЩАТА__
	Как да не е достатъчно? Като виждате да изживяваме нашата драма…

	__РЕЖИСЬОРЪТ__
	И това е вярно! Но все пак някой трябва да я напише!

	__БАЩАТА__
	Не — да я препише, ако изобщо трябва да пише драмата, след като вижда действието да се развива пред очите му сцена подир сцена. Ще бъде достатъчно да се набележи най-общо, просто една скица за ориентиране — и да се репетира!

	__РЕЖИСЬОРЪТ__
N	(поблазнен от тази идея, се качва на сцената)
	Е, почти… ме изкушихте… Да опитаме. Ей тъй, за шега… Наистина може да опитаме…

	__БАЩАТА__
	Разбира се, разбира се, господине! Ще видите какви сцени ще излязат! Веднага ще ви помогна да ги нахвърлим!

	__РЕЖИСЬОРЪТ__
	Блазни ме… блазни ме. Може и да опитаме… Я елате с мене в моя кабинет.
N	(Обръща се към Актьорите.)
	Засега сте свободни, но не се отдалечавайте много. След около четвърт час, най-много до двадесет минути, отново бъдете тук.
N	(Към Бащата.)
	Да видим, да опитаме… Може би ще излезе нещо наистина интересно…

	__БАЩАТА__
	Ами да, без съмнение! Ала не мислите ли, че ще бъде по-добре да вземем и тях?
N	(Сочи Лицата.)

	__РЕЖИСЬОРЪТ__
	Добре, да заповядат. Да заповядат и те!
N	(Тръгва към кабинета си, но после се обръща към Актьорите.)
	И моля ви, нали, бъдете точни. След четвърт час.

N	Режисьорът и Шестте лица прекосяват сцената и излизат. Другите Актьори остават като зашеметени и се споглеждат.

	__ПЪРВИЯТ АКТЬОР__
	Ама сериозно ли говори? Какво е намислил?

	__МЛАДИЯТ АКТЬОР__
	Това е истинска лудост!

	__ТРЕТИЯТ АКТЬОР__
	Иска да ни накара да импровизираме пиеса ей тъй, отведнъж?

	__МЛАДИЯТ АКТЬОР__
	Нали? Като актьорите от комедия дел’арте!*
	[* Комедия дел арте — или комедия на маските. Тъй се нарича още традиционният италиански театър, където текстът е бил даден в неокончателен вид, само като „сценарий“ в общи линии, и водейки се от него, актьорите са импровизирали своите реплики.]

	__ПЪРВАТА АКТРИСА__
	Ах, какво си въобразява, че аз ще се съглася на такива подигравки…

	__МЛАДАТА АКТРИСА__
	И аз не съм съгласна!

	__ЧЕТВЪРТИЯТ АКТЬОР__
	Бих искал да зная що за хора са ония.
N	(Намеква за Лицата.)

	__ТРЕТИЯТ АКТЬОР__
	Как що за хора? Побъркани или мошеници!

	__МЛАДИЯТ АКТЬОР__
	И той най-сериозно разговаря с тях!

	__МЛАДАТА АКТРИСА__
	Всичко е от суета! От суетата да се прояви като автор…

	__ПЪРВИЯТ АКТЬОР__
	Но това е нещо нечувано! Ако театърът, господа, падне дотам…

	__ПЕТИЯТ АКТЬОР__
	За мене пък е забавно!

	__ТРЕТИЯТ АКТЬОР__
	Карай! В края на краищата ще видим какво ще излезе от цялата работа.


N	И разговаряйки така помежду си, Актьорите опразват сцената. Някои от тях излизат през вратата в дъното, други се прибират в своите гримьорни. Завесата остава вдигната.
N	Представлението прекъсва за около двадесет минути.

>	* * *

N	Звънците на театъра обявяват, че представлението отново започва.
N	От гримьорните, от вратата, а също и от салона на сцената се връщат Актьорите, Театърмайсторът, Сценичният техник, Суфльорът, Реквизиторът. В същото време от своя кабинет излиза Директор-режисьорът заедно с Шестте лица. След като в залата светлините изгаснат, сцената се осветява, както преди.

	__РЕЖИСЬОРЪТ__
	Хайде, хайде, господа! Всички ли сме тук? Внимание, внимание. Започваме! Техника!

	__СЦЕНИЧНИЯТ ТЕХНИК__
	Ето ме!

	__РЕЖИСЬОРЪТ__
	Веднага подгответе сцената с малката зала. Ще бъде достатъчно да се маркират странични стени и една стена в дъното с врата. Моля ви, веднага! Техникът веднага изтичва, за да изпълни нареждането, и докато Режисьорът се уговаря с Театърмайстора, с Реквизитора, със Суфльора и с Актьорите за мизансцена, той разполага два странични, и един заден декор, за да маркира стая, декорирана с розови и златни черти.

	__РЕЖИСЬОРЪТ__
N	(към Реквизитора)
	Идете и вижте дали в склада има диван.

	__РЕКВИЗИТОРЪТ__
	Да, има, господине, зеления.

	__ДОВЕДЕНИЦАТА__
	Не, не! Как така зелен! Диванът беше жълт, украсен с цветя, плюшен и много голям! Много удобен!

	__РЕКВИЗИТОРЪТ__
	Ех, такъв нямаме.

	__РЕЖИСЬОРЪТ__
	Но това няма никакво значение! Сложете какъвто има.

	__ДОВЕДЕНИЦАТА__
	Как така — няма значение? Та това беше прочутият диван на мадам Паче!

	__РЕЖИСЬОРЪТ__
	Сега само ще репетираме! Моля ви, не се бъркайте!
N	(Към Театърмайстора.)
	Вижте дали има един дълъг и нисък шкаф с витрина.

	__ДОВЕДЕНИЦАТА__
	Не забравяйте масичката, махагонената масичка за небесносиния плик!

	__ТЕАТЪРМАЙСТОРЪТ__
N	(към Режисьора)
	Имаме онази, малката, позлатената.

	__РЕЖИСЬОРЪТ__
	Добре, донесете нея!

	__БАЩАТА__
	И едно голямо огледало.

	__ДОВЕДЕНИЦАТА__
	И параван! Моля ви се, параван, иначе аз как бих могла…

	__ТЕАТЪРМАЙСТОРЪТ__
	Добре, госпожице, имаме паравани колкото искате, не се безпокойте.

	__РЕЖИСЬОРЪТ__
N	(към доведената дъщеря)
	Трябва да сложим някоя и друга закачалка за дрехи, нали?

	__ДОВЕДЕНИЦАТА__
	Да, да! Много, много закачалки!

	__РЕЖИСЬОРЪТ__
N	(към Театърмайстора)
	Вижте там колко има, и всичките ги донесете!

	__ТЕАТЪРМАЙСТОРЪТ__
	Да, господине, ще се погрижа!

N	Театърмайсторът изтичва да изпълни нареждането. Режисьорът продължава да говори със Суфльора, с Лицата и с Актьорите, и през това време сценичните работници под ръководството на Театърмайстора донасят посочените мебели и ги разполагат, както той им нарежда.

	__РЕЖИСЬОРЪТ__
N	(към Суфльора)
	Междувременно вие заемете мястото си. Вижте: това е скицата на сцените, действие по действие.
N	(Подава му няколко листа хартия.)
	Но сега вие трябва да се проявите.

	__СУФЛЬОРЪТ__
	Трябва да стенографирам, така ли?

	__РЕЖИСЬОРЪТ__
N	(приятно изненадан)
	А, отлично! Умеете ли да стенографирате?

	__СУФЛЬОРЪТ__
	Не бих искал да бъда нескромен, но стенографията аз я…

	__РЕЖИСЬОРЪТ__
	Толкова по-добре!
N	(Като се обръща към един сценичен работник.)
	Идете да вземете хартия за писане от моя кабинет — много, много хартия, колкото намерите!

N	Сценичният работник изтичва и се връща след малко с голям топ хартия, която подава на Суфльора.

	__РЕЖИСЬОРЪТ__
N	(продължава да говори на Суфльора)
	Записвайте всичко, сцена по сцена. Постарайте се да запишете репликите, поне най-важните!
N	(После се обръща към Актьорите.)
	Разчистете терена, господа! Ето, застанете от тази страна
N	(сочи лявата страна)
	и внимавайте добре!

	__ПЪРВАТА АКТРИСА__
	Но, извинявайте, ние…

	__РЕЖИСЬОРЪТ__
N	(отнема й думата)
	Няма да стане нужда да импровизирате, бъдете спокойна!

	__ПЪРВИЯТ АКТЬОР__
	А какво трябва да правим?

	__РЕЖИСЬОРЪТ__
	Нищо! Засега наблюдавайте и слушайте! После всеки ще си получи написана ролята. Сега ще направим набързо една репетиция. Те ще я изиграят!
N	(Сочи Лицата.)

	__БАЩАТА__
N	(сякаш паднал от облаците сред бъркотията на сцената.)
	Ние? Извинявайте, какво значи репетиция?

	__РЕЖИСЬОРЪТ__ Един опит, който те ще видят!
N	(Сочи Актьорите.)

	__БАЩАТА__
	Но нали действащите лица сме ние…

	__РЕЖИСЬОРЪТ__
	Хубаво де, лицата сте вие. Но тук на сцената, драги господине, лицата не играят. Тук играят актьорите. Лицата си остават там, в писания текст на пиесата,
N	(сочи суфльорската будка)
	ако има писан текст!

	__БАЩАТА__
	Именно! Тъй като няма такъв писан текст и всички вие, господа, имате щастието да виждате лицата живи, пред вас…

	__РЕЖИСЬОРЪТ__
	И таз добра! Искате сами да направите всичко? Да играете, да се представите лично на публиката?

	__БАЩАТА__
	Разбира се. Ще се покажем такива, каквито сме в действителност.

	__РЕЖИСЬОРЪТ__
	Повярвайте ми, това ще бъде истинско забавно зрелище!

	__ПЪРВИЯТ АКТЬОР__
	А тогава ние какво ще правим тук?

	__РЕЖИСЬОРЪТ__
	Не си въобразявайте, че умеете да играете! Та това е просто смешно…
N	(И наистина Актьорите почват да се смеят.)
	Ето, виждате ли, смеят се!
N	(Спомня си, че е пропуснал нещо.)
	Ах, да! Тъкмо сега е време! Трябва да определим ролите. О, лесно е: те сами са се определили вече.
N	(Към Втората актриса.)
	Вие, госпожо — Майката.
N	(Към Бащата.)
	Трябва да я наречем с някакво име.

	__БАЩАТА__
	Амалия, господин директор.

	__РЕЖИСЬОРЪТ__
	Но това е истинското име на вашата жена. Да не искате да я наричаме с нейното истинско име!

	__БАЩАТА__
	А защо, извинявайте, да не я наричаме? Нали така й е името… Впрочем, добре, щом госпожата ще бъде…
N	(Едва набелязва движение, за да посочи Втората актриса.)
	Аз виждам тази жена
N	(сочи Майката)
	като Амалия, господине. Но вие постъпете както…
N	(Все повече се обърква.)
	Не зная просто какво да ви кажа… Вече започвам… как да кажа, да възприемам като фалшиви, да ми звучат другояче дори моите собствени думи.

	__РЕЖИСЬОРЪТ__
	Колкото за това не се тревожете, не се тревожете! Наша грижа е да намерим верния тон! А колкото за името, щом вие искате „Амалия“, ще бъде Амалия, или пък после ще сложим друго име. Засега ще разпределим ролите тъй:
N	(към Младия актьор)
	вие — Синът,
N	(към Първата актриса)
	вие, госпожице, разбира се — Доведената дъщеря…

	__ДОВЕДЕНИЦАТА__
N	(развеселена)
	Как, как? Аз — онази там?
N	(Избухва в смях.)

	__РЕЖИСЬОРЪТ__
N	(ядосан)
	Какво смешно има?

	__ПЪРВАТА АКТРИСА__
N	(възмутена)
	Никой досега не е дръзвал да ми се смее! Или ще ме уважавате, или си отивам!

	__ДОВЕДЕНИЦАТА__
	Не, моля… Извинявайте, не се смеех на вас.

	__РЕЖИСЬОРЪТ__
N	(към Доведената дъщеря)
	Би трябвало за вас да бъде истинска чест, че ще ви представи…

	__ПЪРВАТА АКТРИСА__
N	(внезапно, с възмущение)
	Онази там!

	__ДОВЕДЕНИЦАТА__
	Нямах пред вид вас, повярвайте! Казах го заради самата мене, аз не мога да се видя във вас, ето това е всичко! Не зная, не… Изобщо съвсем не приличате на мен.

	__БАЩАТА__
	Е, да! Вижте, господин директор, тъкмо там е работата! Наглият темперамент…

	__РЕЖИСЬОРЪТ__
	Какъв ваш темперамент! Вие си мислите, че го носите със себе си, вашия темперамент? Няма такова нещо!

	__БАЩАТА__
	Как! Нима ние нямаме наша индивидуалност?

	__РЕЖИСЬОРЪТ__
	Няма такова нещо! Вашата индивидуалност се превръща тук на сцената в суров материал, този материал актьорите обличат в тяло и лице, глас и движения. А за ваше сведение — актьорите са свикнали да дават израз на много по-благороден материал: какъвто на вас почти липсва. Тъй че, ако всичко това издържи на сцената, заслугата, повярвайте ми, ще бъде изцяло на моите актьори.

	__БАЩАТА__
	Не смея да ви противореча, господине. Но, вярвайте, за нас е истинско мъчение, че сме такива, каквито ни виждате, с тези тела, с тези лица…

	__РЕЖИСЬОРЪТ__
N	(прекъсва го нетърпеливо)
	О, с това има средство да се справим! Що се отнася до лицето, справяме се с грим, драги господине!

	__БАЩАТА__
	Е, да, но гласа, движенията…

	__РЕЖИСЬОРЪТ__
	Разберете най-после! Тук на сцената вие не можете да съществувате такива, каквито сте. Тук актьорите ще ви представят и край!

	__БАЩАТА__
	Разбрах, господине. Но сега, струва ми се, отгатвам също защо нашият автор, който ни видя тъй живи, не пожела после да ни съчини за сцената. Не искам да обиждам вашите актьори. Пазил ме бог! Но мисля си, че ако се видя сега представен… от някой си…

	__ПЪРВИЯТ АКТЬОР__
N	(с високомерие се надига и отива да се изправи срещу него, последван от веселите млади актриси, които се смеят)
	От мене, ако нямате нищо против.

	__БАЩАТА__
N	(раболепно и сладкодумно)
	Това ми прави чест, господине.
N	(Покланя се.)
	Ето, аз мисля, че колкото и господинът да се старае с цялата си воля и с цялото си майсторство да ме въплъти в себе си…
N	(Обърква се.)

	__ПЪРВИЯТ АКТЬОР__
	Кажете де!
N	(Сред актрисите избухва смях.)

	__БАЩАТА__
	Е, аз искам да кажа, че представянето, което ще направите, дори чрез грима да се помъчите да приличате на мен… казвам, че с този ръст…
N	(всички Актьори се смеят)
	мъчно може да се получи моят образ такъв, какъвто съм в действителност. Това ще бъде — да оставим настрана лицето, — това ще бъде по-скоро пресъздаване от негова страна на това, което съм аз, както той ме чувства — ако изобщо ме чувства, — а не както аз самият чувствам, че съм вътре в себе си. И, струва ми се, че който е призован да съди за нас, би трябвало да държи сметка за това…

	__РЕЖИСЬОРЪТ__
	Вие се тревожите още отсега за мнението на критиката? И аз съм седнал да ви слушам! Оставете критиката да си приказва! По-добре сега да помислим как ще поставим пиесата и дали изобщо ще успеем!
N	(Отделя се от другите и се оглежда.)
	Хайде, хайде! Наредена ли е вече сцената?
N	(Към Актьорите и Лицата.)
	Опразнете, опразнете сцената! Оставете ме да гледам.
N	(Слиза от сцената.)
	Да не губим повече време!
N	(Към Доведеницата.)
	На вас сцената добре ли ви изглежда тъй?

	__ДОВЕДЕНИЦАТА__
	А бе… Аз, да си кажа правото, не се виждам на нея.

	__РЕЖИСЬОРЪТ__
	Хайде стига! Да не искате да ви построят тук задното помещение на ателието на мадам Паче такова, каквото го знаете!
N	(Към Бащата.)
	Бяхте ми казали, че стените на стаята са с шарки на цветя, нали?

	__БАЩАТА__
	Тъй вярно. Бели.

	__РЕЖИСЬОРЪТ__
	Тези стени не са бели, а на линии, но това няма голямо значение! А за мебелите горе-долу смятам, че тъй е добре! Онази масичка я сложете малко по-напред!
N	(Сценичните работници изпълняват нареждането.)
N	(Към Реквизитора.)
	Вие през това време намерете един плик, по възможност с небесносин цвят и го дайте на господина!
N	(Сочи Бащата.)

	__РЕКВИЗИТОРЪТ__
	Плик за писмо ли?

	__РЕЖИСЬОРЪТ__ И __БАЩАТА__
	За писмо, за писмо.

	__РЕКВИЗИТОРЪТ__
	Веднага!
N	(Излиза.)

	__РЕЖИСЬОРЪТ__
	Хайде! Хайде! В първата сцена участва госпожицата.
N	(Първата Актриса излиза напред.)
	Но не, вие почакайте! Казвах на госпожицата.
N	(Сочи Доведеницата.)
	Вие ще погледате…

	__ДОВЕДЕНИЦАТА__
N	(добавя веднага)
	… как преживявам сцената!

	__ПЪРВАТА АКТРИСА__
N	(обидена)
	И аз ще съумея да се вживея, не се съмнявайте, щом се захвана!

	__РЕЖИСЬОРЪТ__
N	(с ръце в косите)
	Уважаеми господа, да не дрънкаме повече! Значи, първата сцена е на госпожицата с мадам Паче. О!…
N	(Обърква се, оглежда се и се изкачва на сцената.)
	Ами онази мадам Паче?

	__БАЩАТА__
	Не е с нас, господине.

	__РЕЖИСЬОРЪТ__
	Тогава какво да правим?

	__БАЩАТА__
	Но тя е жива, и тя също така е жива!

	__РЕЖИСЬОРЪТ__
	Е, да, но къде е?

	__БАЩАТА__
	Момент, оставете ме да се изкажа.
N	(Обръща се към Актрисите.)
	Уважаеми госпожи, бихте ли ми направили услуга да ми дадете за малко вашите шапки?

	__АКТРИСИТЕ__
N	(изненадани и в същото време развеселени, в хор).
	Какво? Шапките? Какво разправяте? Ама защо? Я виж ти!

	__РЕЖИСЬОРЪТ__
	Какво искате да правите с шапките на госпожите?
N	(Актьорите се смеят.)

	__БАЩАТА__
	О, нищо, да ги сложа за миг върху тези закачалки. А някоя от вас би трябвало да си свали и палтото.

	__АКТЬОРИТЕ__
N	(както по-горе)
	И палтото?
	А после?
	Той трябва да е луд!

	__НЯКОЛКО АКТРИСИ__
N	(както по-горе)
	Но защо? Само палтото ли?

	__БАЩАТА__
	За да ги окачим за миг… Ще бъдете ли така добри? Нали нямате нищо против?

	__АКТРИСИТЕ__
N	(като си свалят шапките и една-две дори палтата, продължавайки да се смеят, отиват да ги закачат по закачалките)
	Защо не в края на краищата?
	Ето, готово!
	Ама вижте, това наистина е глупаво!
	Трябва ли да ги разположим като на изложба?

	__БАЩАТА__
	Именно, точно така, госпожо: като на изложба!

	__РЕЖИСЬОРЪТ__
	Но кажете най-после: защо и с каква цел?

	__БАЩАТА__
	Разбирате ли, господине: възможно е, като подготвим по-добре сцената, тя да бъде привлечена от самите предмети на своята търговия и кой знае дали няма да се появи между нас…
N	(Кани другите да погледнат към входа в дъното на сцената.)
	Погледнете! Погледнете!


N	Вратата в дъното се отваря и няколко стъпки напред излиза мадам Паче, отвратителна жена, невероятно тлъста, с помпозна перука от вълна, с цвят на морков и една пламтяща роза, втикната от едната страна, по испански. Тя е цялата намацана, облечена с безвкусна елегантност в крещящо червена коприна, с ветрило от пера в едната ръка, а другата е вдигнала, защото между пръстите си държи запалена цигара. При появяването й Актьорите и Режисьорът веднага хукват да бягат навън от сцената с рев на уплаха, слизат по стълбичката и понечват да се спуснат по пътеката. От своя страна Доведеницата смирено притичва към мадам Паче, като към господарка.


	__ДОВЕДЕНИЦАТА__
N	(притичвайки)
	Ето я! Ето я!

	__БАЩАТА__
N	(сияещ)
	Тя е! Аз казвах ли ви? Ето я тук!

	__РЕЖИСЬОРЪТ__
N	(потискайки първоначалния си страх, възмутен)
	Какви са тези номера?

	__ПЪРВИЯТ АКТЬОР__
N	(почти заедно с него)
	Ама къде се намираме в края на краищата?

	__МЛАДИЯТ АКТЬОР__
N	(както по-горе)
	Откъде изскочи пък тази?

	__МЛАДАТА АКТРИСА__
N	(както по-горе)
	Държаха я в резерва!

	__ПЪРВАТА АКТРИСА__
N	(както по-горе)
	Това е евтин трик на фокусници!

	__БАЩАТА__
N	(овладява протестите)
	Извинете! Но защо искате да разрушите в името на някаква вулгарна фактологическа истина това чудо на една раждаща се действителност, една действителност, призована, привлечена и създадена от самата сцена, и която повече от вас има право да живее тук, защото е доволно по-истинска от вас? Коя актриса сред вас би могла да превъплъти мадам Паче? Ето, пред вас е мадам Паче! Трябва да се съгласите с мене, че актрисата, която ще я превъплъти, ще бъде по-малко реална, отколкото тази — която е самата тя лично! Погледнете: моята дъщеря я позна и веднага се приближи до нея! Послушайте, послушайте какво си говорят!


N	Смутени, Режисьорът и Актьорите се качват на сцената.
N	Но по време на възмутените реплики на Актьорите и отговорът на Бащата сцената между Доведеницата и мадам Паче вече е започнала, полугласно, съвсем тихо, изобщо по нормален и естествен начин, тъй както не би било възможно да стане това на сцената. Когато Актьорите, призовани от Бащата да послушат, се обръщат да видят мадам Паче, която вече е сложила ръка под брадичката на Доведеницата, за да вдигне лицето й, чуват, че тя говори по неразбираем начин и известно време напрегнато се вслушват. Скоро след това остават разочаровани.

	__РЕЖИСЬОРЪТ__
	Е, и после?

	__ПЪРВАТА АКТРИСА__
	Ама какво казва?

	__ПЪРВИЯТ АКТЬОР__
	Тъй нищо не се чува!

	__МЛАДИЯТ АКТЬОР__
	По-високо! По-високо!

	__ДОВЕДЕНИЦАТА__
N	(оставя мадам Паче, която се усмихва с една неповторима усмивка, и се изправя пред групата на Актьорите)
	„По-високо!“ Нали! Какво ти „високо“! Това не са неща, които могат да се кажат високо! Аз бих могла да ги кажа високо за негов срам,
N	(сочи Бащата)
	това ще бъде моето отмъщение! Но за мадам нашият разговор би означавал нещо съвсем друго, господа: би означавал затвор!

	__РЕЖИСЬОРЪТ__
	И таз добра! Тъй, значи? Но тук в театъра, драга госпожице, думите трябва да се чуват добре. Дори ние, които сме на сцената, не чуваме. Представете си колко ще чуе публиката в театъра! Тази сцена трябва добре да се изиграе. И, от друга страна, вие можете прекрасно да си разговаряте високо, защото ние няма да сме тук, както сега, та да слушаме: вие ще си представите, че сте сами, в една стая в задната част на ателието, и че никой не ви слуша.

N	Доведената дъщеря, с пресилено кокетство, усмихвайки се злобно, прави няколко пъти знак „не“ с пръст.

	__РЕЖИСЬОРЪТ__
	Как така „не“?

	__ДОВЕДЕНИЦАТА__
N	(тихо и тайнствено)
	Има някой, който ще ни чуе, господин директор, ако тя
N	(сочи мадам Паче)
	говори високо!

	__РЕЖИСЬОРЪТ__
N	(отчаян)
	И друг ли ще изскочи?

N	Актьорите понечват отново да избягат от сцената.

	__БАЩАТА__
	Не, не, господине. Тя намеква за мене. Аз трябва да бъда там, зад онази врата, очакващ, и мадам Паче знае това. Дори, разрешете ми! Отивам, за да бъда готов!
N	(Тръгва.)

	__РЕЖИСЬОРЪТ__
N	(спира го)
	Не, не, чакайте! Тук трябва да се спазват изискванията на театъра. Преди вие да сте готов…

	__ДОВЕДЕНИЦАТА__
N	(прекъсва го)
	Да, разбира се, веднага, веднага! Умирам от желание да преживея, да видя отново онази сцена! Ако той е готов, аз също съм съвсем готова!

	__РЕЖИСЬОРЪТ__
N	(вика)
	Но трябва първо да се открои съвсем ясно сцената между вас и онази там.
N	(Сочи мадам Паче.)
	Разберете най-после!

	__ДОВЕДЕНИЦАТА__
	Ох, боже мой, господине! Тя ми каза онова, което вие вече знаете: че работата на майка ми и този път е лоша, че платът е похабен и че аз трябва да се съглася, ако искам да ни помага и занапред в нашата бедност.

	__МАДАМ ПАЧЕ__
N	(излиза напред и си придава голяма важност)
	Е да, сеньор, защото аз не желае да апровечар, да използва…

	__РЕЖИСЬОРЪТ__
N	(почти ужасен)
	Как, как? Тъй ли приказва?
N	Всички Актьори избухват в шумен смях.

	__ДОВЕДЕНИЦАТА__
N	(и тя се смее)
	Да, господине, тъй си говори, почти само на испански… Много смешно говори!

	__МАДАМ ПАЧЕ__
	Ах, сеньор… на мен но пар… не хубаво възпитание… че не мога да аблар… ваш език, сеньор.

	__РЕЖИСЬОРЪТ__
	Не, съвсем не! Дори още по-добре! Говорете си тъй, говорете си, както знаете, госпожо! Успехът е сигурен! По-хубаво не би могло и да се измисли, та да се поразведри с комичен ефект грубостта на ситуацията. Говорете, говорете си, както знаете! Много е добре!

	__ДОВЕДЕНИЦАТА__
	Много добре! Как не, разбира се! Да слушаш някои предложения с такъв изговор, успехът е сигурен, защото ти прилича едва ли не на виц, господине! Човек започва да се смее, когато чуе да му кажат, че има един „виехо сеньор“, който иска да „прави малко амур“ — нали, мадам?

	__МАДАМ ПАЧЕ__
	Тъй, виехито… стар! Ланда, но толкова по-добре пара ти… за тебе… Макар да не ти прави удоволствие, той не ще прави скандал!

	__МАЙКАТА__
N	(впуска се сред учудването и съчувствието, изразено от всички Актьори, които до този миг не са й обръщали внимание и които сега се стряскат от нейния вик и се опитват да я задържат. Ала те се смеят в същото време, защото Майката смъква перуката на мадам Паче и я хвърля на земята)
	Вещица! Вещица! Убийца! Моята дъщеря!

	__ДОВЕДЕНИЦАТА__
N	(притичва, за да задържи Майката)
	Не, не! Мамо, не! Моля те!

	__БАЩАТА__
N	(също притичва)
	Успокой се! Успокой се! Седни!

	__МАЙКАТА__
	Тогава махнете я да не я гледам!

	__ДОВЕДЕНИЦАТА__
N	(на Режисьора, който също е притичал)
	Не е възможно, не е възможно майка ми да остане тук!

	__БАЩАТА__
N	(също към Режисьора)
	Те не могат да бъдат заедно тук! И тъкмо за това, разбирате ли, онази там не беше с нас, когато дойдохме! Ако останат заедно, по необходимост развръзката ще настъпи веднага.

	__РЕЖИСЬОРЪТ__
	Няма значение! Няма значение! Сега за сега ние само нахвърляме. Това е нещо като пробна репетиция. Всичко е от полза, стига да успеем ей тъй в бъркотията да уловим различните моменти.
N	(Обръща се към Майката и я отвежда, за да я накара да седне отново на мястото си.)
	Хайде, хайде, госпожо, успокойте се, успокойте се! Моля ви, седнете на мястото си!
N	Междувременно Доведеницата застава отново сред сцената и се обръща към мадам Паче.

	__ДОВЕДЕНИЦАТА__
	И така, хайде, мадам.

	__МАДАМ ПАЧЕ__
N	(обидена)
	А, не, грасиас! Аз тук нищо повече не ще прави, щом майката присъства!

	__ДОВЕДЕНИЦАТА__
	Стига, стига! Накарайте го да влезе този стар сеньор, за да се позабавлява, като прави малко амур!
N	(Обръща се властно към всички.)
	Тази сцена, тъй или иначе, трябва да я направим! Хайде, почваме!
N	(Към мадам Паче.)
	Вие си вървете!

	__МАДАМ ПАЧЕ__
	Ах! На мене… Аз си отива, отива си, сегураменте…
N	(Излиза си, кипяща от гняв, като грабва от земята перуката и високомерно изглежда Актьорите, които хихикат и ръкопляскат.)

	__ДОВЕДЕНИЦАТА__
N	(към Бащата)
	А вие сега изиграйте влизането! Не се въртете така! Елате тука Представете си, че вече сте влезли! Ето тъй: аз седя с наведена глава — скромна! Хайде! Да чуем гласа ви! Кажете ми с друг, бодър глас, както човек, който идва отвън: „Добър ден, госпожице…“

	__РЕЖИСЬОРЪТ__
N	(вече слязъл от сцената)
	Гледай ти! Вие ли режисирате, или аз?
N	(Към Бащата, който го поглежда в очакване, объркан.)
	Изпълнете, каквото ви каза: идете в дъното, без да излизате и се върнете напред.

N	Бащата изпълнява нареждането почти изплашен. Твърде блед, но вече вживял се, сблъскал се с реалността на своето превъплъщение, се усмихва, приближавайки се откъм дъното на сцената, сякаш не подозира драмата, която ще го връхлети. Актьорите почват внимателно да наблюдават започващата сцена.

	__РЕЖИСЬОРЪТ__
N	(тихо и бързо към Суфльора в будката)
	А вие сега внимавайте, много внимавайте и записвайте!

N	Сцената.

	__БАЩАТА__
N	(като се приближава, казва с променен глас)
	Добър ден, госпожице.
	__ДОВЕДЕНИЦАТА__
N	(навела глава, с едва сдържано отвращение)
	Добър ден.

	__БАЩАТА__
N	(опитва се да види лицето й, надниквайки под шапката, която почти я закрива, и като вижда, че е твърде млада, възкликва едва ли не на себе си. Възклицанието изразява едновременно задоволство и страх да не се изложи в една рискована авантюра)
	А… Та… навярно… вие не идвате тук за първи път, нали?

	__ДОВЕДЕНИЦАТА__
N	(както по-горе)
	Не, господине.

	__БАЩАТА__
	Значи, идвали сте и друг път?
N	(Доведената дъщеря потвърждава с глава.)
	Повече от един път?
N	(Изчаква малко, после отново разглежда лицето й под шапката. Усмихва се и казва.)
	Е, значи, вие не би трябвало да се държите толкова… Разрешавате ли ми да ви махна тази шапка?

	__ДОВЕДЕНИЦАТА__
N	(внезапно, за да го предвари, като не може повече да потиска отвращението си)
	Не, господине! Сама ще си я махна!
N	(Изпълнява това бързо, конвулсивно.)

N	Майката се е отдалечила заедно със Сина и с другите си две малки деца, които я следват неотлъчно, но не в онзи край, където са застанали Актьорите, а на отсрещната страна. Тя стои като на тръни, следи с менящо се изражение на болка, на възмущение, на мъка, на ужас думите и действията, като ту крие лицето си, ту стене.

	__МАЙКАТА__
	О, боже, боже мой!

	__БАЩАТА__
N	(чувайки стона, остава за известно време като вкаменен, после отново с предишния тон)
	Ето, дайте ми я, аз ще я закача.
N	(Взема й шапката от ръката.)
	Само че на една такава хубава, мила главичка като вашата бих желал да видя по-прилична шапка. Бихте ли ми помогнали после да ви избера една измежду шапките, които предлага мадам? Нали!

	__МЛАДАТА АКТРИСА__
N	(прекъсва го)
	Внимание! Отидоха ни шапките!

	__РЕЖИСЬОРЪТ__
N	(веднага, много ядосан)
	По дяволите! Тишина! Без духовитости! Там се репетира!
N	(Обръща се към Доведената дъщеря.)
	Започнете отново, моля ви, госпожице!

	__ДОВЕДЕНИЦАТА__
N	(подхваща отново)
	Не, благодаря господине!

	__БАЩАТА__
	Хайде, хайде, не ми отказвайте! Нали ще я приемете? Ще се обидя… Има хубави шапки, погледнете! И после от това мадам ще бъде доволна. Та тя точно за това ги излага тук!

	__ДОВЕДЕНИЦАТА__
	Моля ви, не, господине, аз няма как дори да си я сложа…

	__БАЩАТА__
	Навярно се тревожите за това какво ще си помислят в къщи, като ви видят да се връщате с нова шапчица? Ех, това не е беда! Нали знаете какво се казва в такива случаи?

	__ДОВЕДЕНИЦАТА__
N	(не може да издържа повече и избухва)
	Не в това е работата, господине! Не бих могла да я нося, защото съм… нали ме виждате: бихте могли сам да се досетите!
N	(Показва черната си дреха.)

	__БАЩАТА__
	А, траур, вярно! Истина: виждам, виждам. Моля за извинение. Вярвайте, наистина съм натъжен.

	__ДОВЕДЕНИЦАТА__
N	(със смело усилие потиска възмущението и отвращението си)
	Стига, стига, господине! Би трябвало аз да благодаря, а не вие да се натъжавате или да съжалявате. Моля ви не обръщайте повече внимание на онова, което казах. Също и за мен, разбирате, нали…
N	(опитва се да се усмихне и прибавя)
	ще бъде по-добре да не си спомням, че съм облечена така.

	__РЕЖИСЬОРЪТ__
N	(прекъсва ги, като се обръща към Суфльора в будката, и се качва на сцената)
	Чакайте, чакайте! Не пишете, прескочете, прескочете последните думи от репликата!
N	(Обръщайки се към Бащата и Доведеницата.)
	Отлично! Отлично!
N	(После само към бащата.)
	Оттук вие после ще продължите, както се уговорихме!
N	(Към Актьорите.)
	Тази сцена с шапките излезе добре, не ви ли се струва?

	__ДОВЕДЕНИЦАТА__
	Да, ама най-хубавото сега идва! Защо не продължаваме?

	__РЕЖИСЬОРЪТ__
	Потърпете за миг!
N	(Отново се обръща към Актьорите.)
	Ще трябва да се изпълни, разбира се, с малко повече лекота…

	__ПЪРВИЯТ АКТЬОР__
	Да, малко по-свободно…

	__ПЪРВАТА АКТРИСА__
	Да, разбира се. Не е кой знае какво.
N	(Към Първия актьор.)
	Можем веднага да я изрепетираме, нали?

	__ПЪРВИЯТ АКТЬОР__
	О, лично аз нямам нищо против. Ето отивам, за да изиграя влизането!
N	(Излиза, за да е готов да влезе през вратата в дъното.)

	__РЕЖИСЬОРЪТ__
N	(към Първата актриса)
	И тъй, значи, вижте, сцената между вас и онази мадам Паче е свършила. Аз после ще се погрижа да я напиша. Вие стоите… Не, къде отивате?

	__ПЪРВАТА АКТРИСА__
	Почакайте, ще си сложа шапката…
N	(Отива да вземе шапката си от закачалката и си я слага.)

	__РЕЖИСЬОРЪТ__
	А, да, отлично! Значи, вие сядате тук с наведена глава.

	__ДОВЕДЕНИЦАТА__
N	(насмешливо)
	Да, ама не е облечена в черно!

	__ПЪРВАТА АКТРИСА__
	Ще бъда облечена в черно, и то много по-изискано от вас!

	__РЕЖИСЬОРЪТ__
N	(към Доведеницата)
	Помълчете, моля ви. Погледайте малко сега! Има какво да научите!
N	(Пляска с ръце.)
	Хайде! Почвайте: влизането!

N	И отново слиза в салона, за да обозре ефекта от сцената. Вратата в дъното се отваря. Влиза Първият актьор със свободно и дръзко държане на стар женкар. Представянето на сцената от страна на Актьорите трябва още от самото начало да бъде нещо съвсем различно от предишната сцена, ала в същото време ни най-малко не бива да прозвучи като пародия. По-скоро сцената трябва да бъде някак „разкрасена“. Разбира се, Доведеницата и Бащата, като не могат да се познаят в Първата актриса и Първия актьор и като чуват да се произнасят собствените им думи, изразяват по различен начин ту с жестове, ту с усмивки, ту посредством прояви на нетърпение или с открито недоволство впечатлението, което се създава у тях, както ще се види и по-долу. Ясно се чува откъм будката гласът на Суфльора.

	__ПЪРВИЯТ АКТЬОР__
	„Добър ден, госпожице…“

	__БАЩАТА__
N	(не успява да се сдържи)
	Ама не е така!
N	В същото време Доведеницата, виждайки как Първият актьор влиза, избухва в смях.

	__РЕЖИСЬОРЪТ__
N	(побеснял)
	Млъкнете, за бога! А вие престанете веднъж завинаги да се смеете! Тъй не може да продължава!

	__ДОВЕДЕНИЦАТА__
N	(като се приближава откъм авансцената)
	Извинявайте, не успях да се сдържа, господине! Госпожицата
N	(сочи Първата актриса)
	си стои кротко, но ако аз бях на нейно място, уверявам ви, и чуех да ми кажат „Добър ден“ по този начин, с този тон, бих избухнала в смях точно тъй, както сега се изсмях!

	__БАЩАТА__
N	(и той се приближава малко)
	Да, вижте, тъкмо така… видът, тонът…

	__РЕЖИСЬОРЪТ__
	Какъв ти тон, какъв ти вид! Оттеглете се сега и ме оставете да гледам репетицията!

	__ПЪРВИЯТ АКТЬОР__
N	(излиза напред)
	Тъй като аз трябва да представлявам възрастен мъж, който влиза в дом със съмнителна репутация…

	__РЕЖИСЬОРЪТ__
	Много добре, но не им обръщайте внимание, моля ви! Почнете отново, почнете! Всичко върви отлично!
N	(Дава знак на Актьора да почне.)
	И така…

	__ПЪРВИЯТ АКТЬОР__
	„Добър ден, госпожице…“

	__ПЪРВАТА АКТРИСА__
	„Добър ден…“

	__ПЪРВИЯТ АКТЬОР__
N	(преповтаря движенията на Бащата, тоест опитва се да надникне под шапката, ала после изиграва твърде отчетливо първо задоволството, после страха)
	„Ах… та… вярно ли е, че не идвате тук за първи път?“

	__БАЩАТА__
N	(не успява да се сдържи и го поправя)
	Не „вярно ли е, че…“, а „навярно“!

	__РЕЖИСЬОРЪТ__
	Казва „навярно“ — и после другото…

	__ПЪРВИЯТ АКТЬОР__
N	(сочи към Суфльора)
	Аз чух „вярно ли е“.

	__РЕЖИСЬОРЪТ__
	Добре де! Все едно е дали е „навярно“, или „вярно ли е“! Продължете, продължете нататък. Впрочем, вижте, изпълнете го с по-малко напрежение, с по-малко шарж… Ето, сега аз ще го направя, погледайте…
N	(Качва се и сам изиграва началото на сцената, почвайки от влизането.)
	„Добър ден, госпожице…“

	__ПЪРВАТА АКТРИСА__
	„Добър ден.“

	__РЕЖИСЬОРЪТ__
	„Ах… та… навярно… вие“
N	(Обръщайки се към Първия актьор, за да му обърне внимание върху начина, по който е погледнал Първата актриса под шапката.)
	Изненада… страх… и радостно задоволство…
N	(После към Първата актриса.)
	„Не идвате тук за първи път, нали…“
N	(Отново се обръща с многозначителен поглед към Първия актьор.)
	Ясно ли е?
N	(Към Първата актриса.)
	И вие тогава: „Не, господине“.
N	(Отново към Първия актьор.)
	Изобщо, как да кажа? Souplesse!
	(И слиза отново от сцената.)

	__ПЪРВАТА АКТРИСА__
	„Не, господине…“

	__ПЪРВИЯТ АКТЬОР__
	„Значи, идвали сте и друг път? Повече от един път?“

	__РЕЖИСЬОРЪТ__
	Не, не, чакайте! Оставете я да направи преди това
N	(сочи Първата актриса)
	утвърдителен знак. „Значи, идвали сте и друг път?“
N	(Първата актриса повдига малко глава, като притваря мъчително, сякаш от отвращение очи и после при едно „Хайде сега!“ от страна на Режисьора, тръска два пъти глава.)

	__ДОВЕДЕНИЦАТА__
N	(неудържимо)
	Господи!
N	(И веднага поднася ръка до устата си, за да сподави смеха си.)

	__РЕЖИСЬОРЪТ__
N	(обръща се)
	Какво има?

	__ДОВЕДЕНИЦАТА__
N	(веднага)
	Нищо, нищо!

	__РЕЖИСЬОРЪТ__
N	(към Първия актьор)
	Сега вие! Продължавайте!

	__ПЪРВИЯТ АКТЬОР__
	„Повече от един път? Е, значи… вие не би трябвало да се държите толкова… Разрешете да ви махна тази шапка!“
N	Първият актьор изрича последното изречение с такъв тон и го придружава с такива движения, че Доведеницата, все още с ръце на устата, колкото и да иска да се сдържи, не успява, и смехът избухва през пръстите й — неудържим и шумен.

	__ПЪРВАТА АКТРИСА__
N	(възмутена се връща на мястото си)
	Ах, аз да не съм тука палячо за посмешище на онази там!

	__ПЪРВИЯТ АКТЬОР__
	И аз не съм! Стига!

	__РЕЖИСЬОРЪТ__
N	(крещи към Доведената дъщеря)
	Престанете! Престанете!

	__ДОВЕДЕНИЦАТА__
	Да, простете… простете ми…

	__РЕЖИСЬОРЪТ__
	Вие сте просто невъзпитана! Ето какво сте! Една безсрамна жена!

	__БАЩАТА__
N	(опитва се да се намеси)
	Да, да, господине, вярно е, вярно е. Ала извинете я…

	__РЕЖИСЬОРЪТ__
N	(качва се на сцената)
	Няма какво да извинявам! Това е просто безобразие!

	__БАЩАТА__
	Да, да, господине, но повярвайте, повярвайте, че всичко, което виждаме, създава у нас особено, странно впечатление.

	__РЕЖИСЬОРЪТ__
	Странно? Какво е странно? Защо странно?

	__БАЩАТА__
	Господине, аз се възхищавам на вашите актьори: на онзи господин,
N	(сочи Първия актьор)
	на госпожицата,
N	(сочи Първата актриса)
	ала, без съмнение… вижте, те не са ние…

	__РЕЖИСЬОРЪТ__
	И таз добра! Как искате да бъдат „вие“, когато те са актьорите?

	__БАЩАТА__
	Именно, актьорите! И много добре играят нашите роли. Но повярвайте, тяхната игра ни изглежда нещо съвсем друго. Би трябвало да бъде същото, но, така или иначе, не е!

	__РЕЖИСЬОРЪТ__
	Как така не е? Какво е тогава?

	__БАЩАТА__
	Някак… става нещо тяхно, не е вече нещо наше.

	__РЕЖИСЬОРЪТ__
	Разбира се, така и трябва да бъде! Вече ви обясних това!

	__БАЩАТА__
	Да, разбирам, разбирам…

	__РЕЖИСЬОРЪТ__
	И така, стига!
N	(Обръща се към Актьорите.)
	После ние ще си репетираме тъй както трябва. Винаги е било цяло наказание за мене да репетирам пред авторите! Никога не са доволни!
N	(Обръща се към Бащата и към Доведеницата.).
	Хайде да опитаме отново с вас и да видим дали ще е възможно тя да не се смее повече.

	__ДОВЕДЕНИЦАТА__
	А, няма да се смея вече, няма да се смея! Сега за мене идва най-интересното, уверявам ви!

	__РЕЖИСЬОРЪТ__
	И така, когато вие казвате: „Моля ви, не обръщайте внимание на онова, което казах… И за мене, разбирате, нали…“
N	(обръща се към Бащата)
	вие трябва веднага да подхванете: „Разбирам, ах, разбирам…“ и веднага да попитате…

	__ДОВЕДЕНИЦАТА__
N	(прекъсва го)
	Какво да попита?

	__РЕЖИСЬОРЪТ__
	По каква причина носите траур.

	__ДОВЕДЕНИЦАТА__
	Не, не, господине! Вижте: когато аз му казах да не обръща внимание, че съм облечена така, знаете ли какво ми отговори той? „Ах, много добре! Тогава да ги махнем веднага тези дрешки.“

	__РЕЖИСЬОРЪТ__
	И таз добра! Отлично! Та да обърнем с главата надолу целия театър!

	__ДОВЕДЕНИЦАТА__
	Но това е истината!

	__РЕЖИСЬОРЪТ__
	Ама каква истина, моля ви се! Тук сме в театър! Истината — докъдето може!

	__ДОВЕДЕНИЦАТА__
	Тогава, извинете, какво представление смятате да създадете?

	__РЕЖИСЬОРЪТ__
	Ще го видите, ще го видите! Сега оставете на мене тази работа!

	__ДОВЕДЕНИЦАТА__
	Не, господине! От моето отвращение, от всички причини, една от друга по-жестоки и по-долни, за да съм „тази“ и „такава“, навярно вие бихте искали да замесите една романтична сантиментална история с него, който ще ме пита за причините на траура, и аз, която ще му отговоря, обливайки се в сълзи, че преди два месеца е умрял татко? Не, не, господине! Трябва той да ми каже онова, което наистина ми каза: „Тогава да ги махнем веднага тези дрешки!“ И аз, потънала в скръб, в траур, само от два месеца, отидох там — виждате ли, там! — зад онзи параван, и с тези пръсти, които трепереха от срам и отвращение, разкопчах корсажа си, полата…

	__РЕЖИСЬОРЪТ__
N	(като се хваща, за косите)
	Имайте милост! Какво говорите?

	__ДОВЕДЕНИЦАТА__
N	(крещи вън от себе си)
	Истината! Истината, господине!

	__РЕЖИСЬОРЪТ__
	Добре, не отричам, нека това да е истината… И разбирам, разбирам целия ви ужас, госпожице, но и вие разберете, че всичко това на сцената не може да се покаже!

	__ДОВЕДЕНИЦАТА__
	Не може ли? О, тогава, покорно благодаря, аз се отказвам!

	__РЕЖИСЬОРЪТ__
	Ама не, вижте…

	__ДОВЕДЕНИЦАТА__
	Отказвам се! Отказвам се! За онова, което може да се покаже на сцената, вие двамата сте се споразумели оттатък! Благодаря! Отлично го разбирам! Той иска веднага да стигнем до представянето
N	(с карикатурно подчертаване)
	на неговите душевни терзания. Ала аз искам да представя моята драма, моята!

	__РЕЖИСЬОРЪТ__
N	(високомерно вдига рамене, изпълнен с досада)
	Ох, боже мой, вашата, вашата! Извинявайте, но драмата е колкото ваша, толкова и на останалите! Например съществува неговата драма,
N	(сочи Бащата)
	на майка ви. Не е прието едно действащо лице да излезе премного напред и като завладее сцената, да остави другите на заден план. Трябва всички да се съчетават в един хармоничен ансамбъл и да се представя онова, което може да се представи! И аз сам много добре зная, че всеки си има свой вътрешен живот, че всеки иска да го покаже наяве. Но трудността е тъкмо тук: да извадиш на показ само толкова, колкото е необходимо и има връзка с другите. И колкото и да е малко това, което показваш, чрез него да накараш да се подразбере целият сложен живот, останал скрит вътре! Ах, колко лесно щеше да бъде, ако всяко действащо лице в един пространен монолог… или дори, да кажем… в една публична лекция можеше да излее пред публиката всичко, което му е накипяло!
N	(Вече с добродушен, примирителен тон.)
	Трябва да се сдържате, госпожице. Повярвайте ми, във ваш интерес е; защото, предупреждавам ви, цялата тази изобличителна ярост и това прекалено отвращение може да напрани лошо впечатление на публиката. Особено, извинете ме, след като самата вие си признахте, че преди да отидете с него при мадам Паче, вече сте били с други, я то не един път!

	__ДОВЕДЕНИЦАТА__
N	(навежда глава, с дълбок глас след известна пауза на вглъбяване)
	Истина е! Но помнете, че в онези, в другите мъже, аз пак виждам него!

	__РЕЖИСЬОРЪТ__
	Как, в другите — той? Какво искате да кажете?

	__ДОВЕДЕНИЦАТА__
	В очите на изпадналия в грях, господине, виновен за всички по-нататъшни грешки не си ли остава винаги оня, който пръв го е вкарал в прегрешение? А за мене той е виновният дори преди да се родя. Погледнете го и ще видите дали не е вярно!

	__РЕЖИСЬОРЪТ__
	Отлично! И малка ли ви се струва тежестта на толкова угризения върху него? Дайте му възможност да ги покаже на сцената!

	__ДОВЕДЕНИЦАТА__
	А как, моля ви, ще стане това? Как ще може той да представи всички свои „благородни“ угризения, всички свои „морални“ страдания, ако вие му спестите ужаса да види, че в прегръдките му се е намерило — след като е поканил момичето да махне траурните дрехи на прясната скръб — онова дете, господине, онова момиченце, което той отиваше да посреща на излизане от училище, вече станало жена, и то паднала?
N	(Изрича последните думи с глас, треперещ от вълнение.)

N	Майката, като чува тези думи, се задавя от избухване на непреодолима мъка, която първо се проявява в глухи стонове, а после се превръща в безнадежден плач. Състраданието завладява всички.
N	Дълга пауза.

	__ДОВЕДЕНИЦАТА__
N	(веднага щом Майката почне да се успокоява, добавя с глух и решителен глас)
	Тук засега сме си между нас, публиката още не ни познава. Утре вие ще дадете представлението за нас, както смятате за добре, ще го изпълните според вашите разбирания. Но желаете ли да видите действителната драма такава, каквато избухна и се разрази?

	__РЕЖИСЬОРЪТ__
	Разбира се, не бих могъл да желая нещо по-добро, тъй ще почерпя от нея още отсега колкото може повече!

	__ДОВЕДЕНИЦАТА__
	Много добре, тогава накарайте онази майка там да си отиде.

	__МАЙКАТА__
N	(прекъсва плача си и изкрещява)
	Не, не! Не позволявайте това да стане, господине! Не позволявайте!

	__РЕЖИСЬОРЪТ__
	Но те само ще репетират, госпожо!

	__МАЙКАТА__
	Не мога да го понеса! Не мога!

	__РЕЖИСЬОРЪТ__
	Ама нали всичко това се е случило, моля ви! Нищо не разбирам!

	__МАЙКАТА__
	Не, то се случва сега, случва се винаги! Моята мъка не е свършила, господине! Аз съм жива и съм тук! И отново, и отново изстрадвам всеки миг на моето нещастие, което непрекъснато се повтаря, което вечно се подновява. Ала чули ли сте някога да говорят онези две малки същества там? Те не могат вече да говорят, господине! Те още се държат здраво о мене, за да не стихват моите мъки: но самите те вече не съществуват, тях ги няма! А тази,
N	(сочи Доведеницата)
	господине, се измъкна, избяга от мене и пропадна, пропадна… И ако аз сега виждам и нея тук, то е пак по същата причина, то е само за да подновява винаги, винаги да съживява и държи пред очите ми мъката, която съм изстрадала и заради нея!

	__БАЩАТА__
N	(тържествено)
	Вечният миг, както аз ви казах, господине! Тя
N	(сочи Доведеницата)
	е тук, за да ме улови, да ме върже, да ме държи прикован и увиснал вечно на позорния стълб в този единствен бързотечен и срамен миг от моя живот. Тя не може да се откаже от това, а и вие не можете да ме избавите.

	__РЕЖИСЬОРЪТ__
	Не съм казвал, че не трябва да го представим: дори то ще представлява ядката на цялото първо действие, докато стигнем до ненадейното й появяване…
N	(сочи Майката)

	__БАЩАТА__
	Точно така. Защото то е моята присъда, господине: всички наши страдания трябва да стигнат своята връхна точка във финалния й вик!
N	(Той също сочи Майката.)

	__ДОВЕДЕНИЦАТА__
	Още звучи в ушите ми! Подлуди ме този вик! Вие може да ме представяте, както си искате, господине: няма значение! Може и облечена, стига само ръцете ми да са голи, поне ръцете, защото, погледнете, като стоях така,
N	(приближава се до Бащата и обляга глава на гърдите му)
	с глава, облегната тъй, и ръце, обвити около неговия врат, видях, че тук на ръката ми пулсира една жила и тогава, сякаш само тази жива жила събуди отвращение у мен, стиснах очи ей така и отпуснах глава на гърдите му!
N	(Обръща се към Майката.)
	Викай, викай, майко!
N	(Отпуска глава на гърдите на Бащата и като вдига рамене, за да не чуе вика, добавя със задавен от мъка глас.)
	Викай, както извика тогава!

	__МАЙКАТА__
N	(спуска се да ги раздели)
	Не! Дъще, дъще моя!
N	(И след като я откъсва от Бащата.)
	Нещастнико, нещастнико, та това е моята дъщеря! Не виждаш ли, че е моята дъщеря?

	__РЕЖИСЬОРЪТ__
N	(като чува вика, отстъпва чак до рампата. Актьорите също са ужасени) Отлично, да, отлично! И тъкмо тук ще трябва завеса!

	__БАЩАТА__
N	(дотичва при него, разтърсен от силното преживяване)
	Ето, виждате ли, защото беше тъкмо така, господине!

	__РЕЖИСЬОРЪТ__
N	(убеден и с възхищение от видяното)
	Но, да, тука на това място, без друго! Завеса, тук, завеса!


N	При повтарящите се викове на Режисьора, Сценичният техник спуска завесата, като оставя отвън при рампата Режисьора и Бащата.


	__РЕЖИСЬОРЪТ__
N	(гледа нагоре и вдига ръце)
	Какъв глупак! Рекох завеса, като исках да кажа, че действието трябва да свърши тук, на това място, а той взе, та наистина спусна завесата!
N	(Към Бащата, като придръпва една дипла в края на завесата, за да се прибере на сцената.)
	Да, да, отлично! Сигурен успех! Тъй трябва да свърши действието. Аз гарантирам, гарантирам за първото действие!

N	Прибира се заедно с Бащата.
N	При вдигането на завесата се вижда, че Сценичният техник и работниците са разредили набелязаната преди това стая при ателието на мадам Паче и са подредили на нейно място градински кът с малък басейн.
N	От едната страна на сцената са седнали в редица един до друг Актьорите и Актрисите, а от другата — Лицата. Режисьорът е прав в средата на сцената, свил юмрук пред устата си, потънал в размишления.

	__РЕЖИСЬОРЪТ__
N	(като се сепва след кратка пауза)
	Да, да! И така: дойдохме до второ действие! Оставете на мене да го направя тъй, както решихме още в началото, и всичко ще се нареди!

	__ДОВЕДЕНИЦАТА__
	Ние ще влезем сега в неговата
N	(сочи Бащата)
	къща за неудоволствие на оня там!
N	(Сочи Сина.)

	__РЕЖИСЬОРЪТ__
N	(нетърпеливо)
	Добре, само оставете аз да се погрижа, нали се разбрахме!

	__ДОВЕДЕНИЦАТА__
	Стига да проличи ясно неговата неприязън!

	__МАЙКАТА__
N	(от мястото си, като клати глава)
	И какво ли добро произлезе от това…

	__ДОВЕДЕНИЦАТА__
N	(обръща се внезапно към нея)
	Няма значение! Колкото повече вреда за нас, толкова повече угризения за него!

	__РЕЖИСЬОРЪТ__
N	(нетърпеливо)
	Разбрах! Разбрах! Това ще бъде основната идея! Не се съмнявайте!

	__МАЙКАТА__
N	(умоляващо)
	Господине, моля ви, постарайте се добре да се разбере, за успокоение на моята съвест, че аз се помъчих по всички възможни начини…

	__ДОВЕДЕНИЦАТА__
N	(презрително я прекъсва и продължава изречението)
	… да ме умири, да ме посъветва да не върша спрямо него предизвикателство!
N	(Към Режисьора.)
	Направете, както тя иска, направете го, защото то е истина! Аз изпитвам от това удоволствие, вие ясно виждате, защото, колкото повече тя го умолява, колкото повече се опитва да смекчи сърнето му, толкова повече той се дърпа настрана, става „чужд“! Какво удоволствие ми доставя!

	__РЕЖИСЬОРЪТ__
	В края на краищата ще почваме ли второ действие, или не?

	__ДОВЕДЕНИЦАТА__
	Няма да се обаждам повече! Но аз ви предупреждавам, че няма да бъде възможно цялото действие да се развие в градината, както искате вие!

	__РЕЖИСЬОРЪТ__
	Защо няма да е възможно?

	__ДОВЕДЕНИЦАТА__
	Защото той
N	(сочи отново Сина)
	винаги стои настрана от другите, заключен в стаята си! И после цялата роля на онова бедно, объркано момче там, както вече ви казах, трябва да се разиграе в къщата.

	__РЕЖИСЬОРЪТ__
	Ех, може би! Но, от друга страна, трябва да разберете, няма да вземем да закачваме надписи или да сменяме сцената насред представлението, по три-четири пъти на действие!

	__ПЪРВИЯТ АКТЬОР__
	Някога се е правело…

	__РЕЖИСЬОРЪТ__
	Да, когато публиката навярно е била невръстна, като онова момиченце там!

	__ПЪРВАТА АКТРИСА__
	И когато е било по-лесно да се създаде илюзия!

	__БАЩАТА__
N	(става внезапно)
	Илюзия? Имайте милост, не произнасяйте тази дума! За нас тя е особено жестока!

	__РЕЖИСЬОРЪТ__
N	(удивен)
	Ама защо, моля ви?

	__БАЩАТА__
	Но да! Жестока, жестока! Трябва да разберете това!

	__РЕЖИСЬОРЪТ__
	А как трябва да казваме тогава? Ние създаваме тук у зрителите…

	__ПЪРВИЯТ АКТЬОР__
	… Посредством нашето изпълнение…

	__РЕЖИСЬОРЪТ__
	… илюзия за една действителност!

	__БАЩАТА__
	Разбирам, господине! Но навярно вие не разбирате нас. Извинете ме! Защото, вижте, тук за вас и за вашите актьори всичко е само една игра, и това е правилно.

	__ПЪРВАТА АКТРИСА__
N	(прекъсва го възмутена)
	Как тъй игра! Да не сме деца! Тук ние изпълняваме съвсем сериозно роли!

	__БАЩАТА__
	Не казвам, че не е сериозно. Тъкмо това имам пред вид: вашата изкусна игра, която именно трябва да създаде — както казва господинът — съвършена илюзия за една действителност.

	__РЕЖИСЬОРЪТ__
	Точно така!

	__БАЩАТА__
	Сега вземете под внимание, че ние, такива, каквито сме,
N	(посочва себе си и с общо движение другите пет Лица)
	нямаме друга действителност извън тази илюзия!

	__РЕЖИСЬОРЪТ__
N	(втрещен, гледа своите Актьори, които също са изненадани и объркани)
	Какво говорите?

	__БАЩАТА__
N	(след като ги наблюдава за кратко време с едва доловима усмивка)
	Но, разбира се, тъй е, господа! Каква друга действителност имаме ние? Това, което за вас е илюзия, създадена от вас, за нас е единствена реалност.
N	(Кратка пауза. Излиза напред няколко крачки към Режисьора и добавя.)
	При това, обърнете внимание, не само за нас. Добре си помислете!
N	(Гледа го в очите.)
	Можете ли да ми кажете кой сте вие?
N	(И остава неподвижен, с показалец, насочен към него.)

	__РЕЖИСЬОРЪТ__
N	(объркан, с полуусмивка)
	Как така кой съм аз? Аз съм аз!

	__БАЩАТА__
	А ако ви кажа, че не е вярно, че вие сте — аз?

	__РЕЖИСЬОРЪТ__
	Ще ви отговоря, че сте луд!

N	Актьорите се смеят.

	__БАЩАТА__
	Имате право да се смеете, защото тук е място за игра;
N	(към Режисьора)
	и вие можете следователно да ми отговорите, че само на игра онзи господин там,
N	(сочи Първия актьор)
	който е „той“, трябва да се въплъти в „мене“, докато аз съм действително „този“! Видяхте ли, че ви хванах в капан?
N	Актьорите отново се смеят.

	__РЕЖИСЬОРЪТ__
	Но това вече го казахме преди малко! Пак ли ще почваме отначало?

	__БАЩАТА__
	Не, не. Съвсем не исках да кажа това. Дори аз ви приканвам да изоставите тази игра —
N	(гледайки Първата актриса, сякаш за да предвари нейните думи)
	художествена, художествена игра! — към която вие сте свикнали тук с вашите актьори, и отново ви питам сериозно: кой сте вие?

	__РЕЖИСЬОРЪТ__
N	(като се обръща почти удивен и в същото време раздразнен към Актьорите)
	О, гледайте какъв нахалник! Някой си, който се представя за „действащо лице“, идва да ме пита аз кой съм!

	__БАЩАТА__
N	(с достойнство, но без високомерие)
	Едно действащо лице, господине, винаги има право да пита някой човек кой е „той“, защото действащото лице има наистина свой живот, белязан с неговите характерни черти, поради което то е винаги „някой“. Докато един човек — не казвам за вас, а за един човек, взет ей тъй, изобщо, може и да не бъде „някой“.

	__РЕЖИСЬОРЪТ__
	Да! Но вие питате мене, който съм директор и режисьор! Не разбирате ли?

	__БАЩАТА__
N	(почти под сурдинка, сладкодумно и угоднически)
	Питам само за да узная, господин директор, дали вие, такъв, какъвто сте сега, се виждате… такъв, какъвто сте били някога, преди много време, с всички илюзии, които тогава сте хранили. Дали виждате всички неща в и извън вас, каквито тогава сте ги виждали и каквито без съмнение действително са били за вас! И тъй, господин директор, като си спомните за тези илюзии, които сега вече не храните, за всички ония неща, които сега не ви се „струват“, каквито са „били“ едно време, не чувствате ли да се губи под краката ви, не казвам този дъсчен под, а почвата под краката ви? Та нали по същия начин „това“, което чувствате, че сте сега, с цялата реалност на днешното, такова, каквото е, е осъдено да ви изглежда илюзия утре?

	__РЕЖИСЬОРЪТ__
N	(без да е разбрал добре, объркан от хитроумната аргументация)
	Е, и? Не разбирам докъде искате да доведете работата.

	__БАЩАТА__
	О, доникъде, господине. Искам да ви накарам да разберете, че ако ние
N	(отново сочи себе си и другите Лица)
	освен илюзията нямаме друга действителност, добре ще бъде и вие да не се доверявате твърде много на вашата действителност, на тази действителност, която днес вие дишате и живеете, защото — тъй както и вчерашната — тя е предопределена утре да ви се открие като илюзия.

	__РЕЖИСЬОРЪТ__
N	(опитва се да обърне всичко на шега)
	А, отлично! Очаквам да кажете още, че вие, с тази ваша пиеса, която идвате да ми представяте тук, сте по-действителен, по-реален от мене!

	__БАЩАТА__
N	(напълно сериозен)
	Но това е несъмнено, господин директор!

	__РЕЖИСЬОРЪТ__
	Тъй ли?

	__БАЩАТА__
	Мислех, че сте го разбрали още от началото.

	__РЕЖИСЬОРЪТ__
	Че сте по-реален от мене?

	__БАЩАТА__
	Щом вашата реалност може да се изменя всеки изминат ден.

	__РЕЖИСЬОРЪТ__
	Цял свят знае, че може да се променя. Променя се непрекъснато, тъй като реалността на всичко се сменя, сменя се непрекъснато!

	__БАЩАТА__
N	(с вик)

	Но не и нашата реалност, господине! Сега разбрахте ли? Това е разликата! Не се променя, не може да бъде променена, нито да стане друга, никога, защото е фиксирана. Ние сме си „такива“ завинаги — о, това е ужасно, господине! Нашата неизменна реалност трябва да ви кара да треперите, когато се приближавате до нас!

	__РЕЖИСЬОРЪТ__
N	(ненадейно се изправя пред него поради хрумване, което е възникнало неочаквано)
	Само че бих желал да зная кога се е видяло едно действащо лице да излезе от своята роля и да започне да я тълкува, да я защищава, да обяснява. Можете ли да ми отговорите? Аз никога не съм виждал такова действащо лице!

	__БАЩАТА__
	Не сте виждал, господин директор, защото авторите обикновено крият мъките на своето творчество. Когато действащите лица са живи, живи в действителност пред очите на своя автор, той не прави нищо друго, а само следи думите, които говорят, жестовете, които те сами му предлагат. И трябва той да иска да бъдат такива, каквито самите те искат да бъдат. Тежко му, ако не постъпва така! Щом едно действащо лице е вече родено, то добива веднага, такава независимост дори от самия свой автор, че всеки би могъл да си го представи в безброй други ситуации, в които авторът не е и мислил да го поставя. Дори понякога действащите лица добиват значение, каквото авторът никога не е и сънувал да им придава.

	__РЕЖИСЬОРЪТ__
	Да, разбира се, това го зная!

	__БАЩАТА__
	Тогава защо се учудвате на нас? Представете си какво нещастие е за едно действащо лице да се роди живо във въображението на някой автор, а после авторът да не пожелае да му даде възможност да живее! Кажете ми дали това лице, оставено тъй, живо, но без възможност за живот, няма право да върши това, което правим ние сега пред вас, след като сме правили дълго и предълго същото пред него, за да го убедим, за да го подтикнем? Ту аз му се появявах, ту тя,
N	(сочи Доведеницата)
	ту онази клета майка…

	__ДОВЕДЕНИЦАТА__
N	(излиза напред като в сън)
	Вярно е, и аз съм правила същото, господине, и аз съм го правила, за да го изкушавам, правех го толкова пъти в неговия тъжен и пуст кабинет, в часовете на здрач, когато той, отпуснат в едно кресло, не се решаваше да превърти електрическия ключ и оставяше мрака да нахлува в стаята му, а в този мрак ние се тълпяхме, за да го изкушаваме…
N	(Сякаш и сега е в онзи кабинет и се чувства неудобно от всички присъстващи Актьори.)
	Да бяхте се махнали всички вие! Да бяхте ни оставили сами! Ето мама със своя син. Аз с това момиченце. А онова момче там винаги само. И после аз с него —
N	(сочи с бегло движение Бащата)
	и после аз сама, аз сама… в този мрак.
N	(Скача внезапно, сякаш след въображаемия знак вижда собственото си видение, и заслепена от него, иска да го хване.)
	Ах, моят живот! Какви сцени, какви сцени му предлагахме! Аз, аз го изкушавах повече от всички!

	__БАЩАТА__
	Да! Но може би той не ни даде възможност да живеем тъкмо заради тебе, заради твоята настойчивост, заради твоята невъздържаност

	__ДОВЕДЕНИЦАТА__
	Ами! Та нали той самият пожела да бъда такава!
N	(Отива близо до Режисьора, сякаш за да му се довери.)
	Господине, мисля, че това беше по-скоро от униние или от възмущение към театъра такъв, какъвто публиката обикновено го разбира и го иска…

	__РЕЖИСЬОРЪТ__
	Хайде да продължим, драги господа, да продължим репетицията, за бога, и да стигнем до съществения факт!

	__ДОВЕДЕНИЦАТА__
	Е, струва ми се, имате предостатъчно факти още с идването ни в неговата къща.
N	(Сочи Бащата.)
	Нали сам казахте, че не могат да се закачват надписи или да се променя сцената всеки пет минути!

	__РЕЖИСЬОРЪТ__
	Тъй е! Но точно затова трябва да ги свържем, да ги съберем в едно стремително и стегнато действие, а не както вие преди малко искахте да видите как вашето братче се връща от училище, как обикаля като привидение из стаите, как се крие зад вратите, измъчвано от една мисъл, която… не си спомням думата, която употребихте…

	__ДОВЕДЕНИЦАТА__
	Изсмуква го, обезкървява… напълно!

	__РЕЖИСЬОРЪТ__
	Необичайна дума! Добре, съгласен съм, и се превръща целият „само в очи“, нали?

	__ДОВЕДЕНИЦАТА__
	Да, господине, ето го там!
N	(Сочи го. Момчето е застанало до Майката.)

	__РЕЖИСЬОРЪТ__
	Ха така! И в същото време бихте желали да се представи и онова момиченце, което играе, без да подозира нищо, в градината. Той в къщи, тя в градината; това възможно ли е?

	__ДОВЕДЕНИЦАТА__
	Ах, да играе на слънце в градината, господине, да бъде щастлива! Това е единствената ми награда, нейната радост, нейният празник в онази градина, да я видя избавена от мизерията, от неприветливостта на ужасната стая, където спяхме и четиримата! И аз спях с нея, помислете си, аз, с ужаса на моето заразено тяло, бях до нея, а тя ме прегръщаше силно със своите нежни и невинни ръчички. В градината, щом ме видеше, изтичваше да се хване за ръката ми. Големите цветя не виждаше, отиваше и намираше всички онези „длебнички, длебнички“ и искаше да ми ги покаже, и ми се радваше, радваше…
N	(Като казва така, разкъсана от спомена, избухва, в дълъг, отчаян плач, удряйки глава върху отпуснатите си на масата ръце. Жалост завладява всички. Режисьорът се приближава и се опитва едва ли не бащински да я успокои.)

	__РЕЖИСЬОРЪТ__
	Добре, добре, ще подредим и градината, бъдете спокойна! Ще има градина. Ще видите, ще останете доволна! Там ще съсредоточим сцените!
N	(Извиква един сценичен работник по име.)
	Ей… спусни някое и друго дръвче! Две кипарисчета! Тук отпред, пред този басейн!

N	Отгоре се спускат на сцената две кипарисчета. Сценичният техник притичва, за да ги прикове.

	__РЕЖИСЬОРЪТ__
N	(към Доведеницата)
	Засега набързо приспособяваме нещо, колкото да се създаде впечатление.
N	(Вика по име сценичния работник.)
	Ей… Дай сега малко небе!

	__СЦЕНИЧНИЯТ РАБОТНИК__
N	(отгоре)
	Какво?

	__РЕЖИСЬОРЪТ__
	Малко небе! Някакъв фон, който да падне тук отзад, зад този басейн!

N	Отвисоко над сцената се спуска завеса от бял креп.

	__РЕЖИСЬОРЪТ__
	Ама не бяло! Казах ти небе! Нищо, остави го, аз ще се справя.
N	(Вика.)
	Ей, осветителя, загаси всичко и ми дай малко атмосфера… лунна атмосфера… синьо, синьо от всички страни и на бялата завеса… Така! Стои!

N	При командата на сцената се възцарява тайнствена лунна вечер, която принуждава Актьорите да говорят и да се движат, сякаш се намират по вечерно време в градина на лунна светлина.

	__РЕЖИСЬОРЪТ__
N	(към Доведеницата)
	Ето, погледнете! Сега Момичето, вместо да се крие зад вратите на стаите, би могло да обикаля тук из градината и да се крие зад дърветата. А с малката работата е по-трудна. Не е лесно да се намери момиченце, което да изиграе добре сцената, там, дето ви показва цветята.
N	(Обръща се към Момчето.)
	Ела, ела ти по-добре! Да се помъчим да направим, каквото може!
N	(И тъй като Момчето не се помръдва.)
	Ела, ела!
N	(После Режисьорът го дърпа напред и се опитва да му наложи да държи вдигната главата си, която всеки път отново клюмва.)
	Ах, струва ми се, големи неприятности ни чакат и с това момче… Но как така?… Боже мой, ала все пак то трябва да каже нещичко…
N	(Приближава се още повече до него, слага ръка на рамото му, завежда го зад декорите, които представляват дървета.) Ела, ела малко насам! Я да видя? Я се поскрий тук… Тъй, опитай да подадеш малко глава, да дебнеш…
N	(Отдръпва се, за да види впечатлението, което се създава, и щом Момчето изпълнява нареждането сред уплахата на Актьорите, които са поразени, той добавя.)
	А, отлично… отлично…
N	(Обръща се към Доведеницата.)
	Ако малката го изненада тук да дебне, не би ли могла да му измъкне поне някоя и друга дума от устата?

	__ДОВЕДЕНИЦАТА__
N	(става права)
	Не се надявайте да проговори, докато тук присъства оня там!
N	(Сочи Сина.)
	Първо трябва да го изпратите да си върви.

	__СИНЪТ__
N	(приближава се решително към една от двете стълби към залата)
	Веднага! Ще се махна с най-голямо удоволствие! По-добро от това и не желая!

	__РЕЖИСЬОРЪТ__
N	(веднага го задържа)
	Но къде отивате? Чакайте!

N	Майката се надига смутена, уплашена от мисълта, че Синът наистина си отива, и инстинктивно вдига ръце, сякаш за да го задържи, без изобщо да направи крачка от мястото си.

	__СИНЪТ__
N	(стига до рампата, към Режисьора, който го задържа)
	Аз изобщо нямам работа тук! Оставете ме да си отида, моля ви! Оставете ме да си отида!

	__РЕЖИСЬОРЪТ__
	Как така нямате работа тук?

	__ДОВЕДЕНИЦАТА__
N	(спокойно, с ирония)
	Ама не го задържайте! Той и без това няма да си отиде!

	__БАЩАТА__
	Той трябва да представи ужасната сцена в градината заедно с майка си!

	__СИНЪТ__
N	(веднага, решително, гордо)
	Аз нищо няма да представя! И още отначало заявих това!
N	(Към Режисьора.)
	Оставете ме да си отида!

	__ДОВЕДЕНИЦАТА__
N	(притичва при Режисьора)
	Разрешавате ли, господине?
N	(Смъква ръцете му, с които той задържа Сина.)
	Оставете го!
N	(После, обръщайки се към него, веднага щом Режисьорът го пуска.)
	Хайде де, върви си!
N	(Синът остава устремен към стълбата, но сякаш прикован от невидима сила, не може да слезе по стъпалата. После, сред удивлението и уплахата на Актьорите, се придвижва бавно покрай рампата, насочва се към другата стълба за салона, но като стига до нея, остава и там устремен, ала без да може да слезе. Доведената дъщеря, която го следи с предизвикателен поглед, избухва в смях.)
	Виждате ли, че не може? Не може! Принуден е да остане тук, завързан е за веригата, без да може да се изтръгне. Но щом дори аз, която хуквам да бягам, когато става онуй, което трябва да стане — тъкмо поради омразата ми към него, поради нежеланието ми да го гледам с очите си, — е, та щом дори аз стоя още тук и издържам неговия вид и неговата компания — тогава, представете си, дали той е в състояние да си отиде, той, който трябва наистина да остане тук с тоя свой достоен баща и с оная майка там, без други деца освен него…
N	(Обръща се към Майката.)
	Хайде, хайде, мамо! Ела…
N	(Обръщайки се към Режисьора, за да му я посочи.)
	Погледнете, беше се надигнала, за да го задържи…
N	(Към Майката, сякаш привличайки я с магическа сила.)
	Ела, ела…
N	(После отново към Режисьора.)
	Представете си каква смелост притежава тя, за да показва тук на вашите актьори онова, което чувства. Ала желанието й да се приближи до него е толкова голямо, че ето, виждате ли? — съгласна е да изживее отново своята сцена.

N	И наистина Майката се е приближила и щом Доведеницата произнесе последните думи, тя разтваря ръце, за да изрази съгласие.

	__СИНЪТ__
N	(веднага)
	Аха, но не и аз! Не аз! Щом не мога да си отида, ще остана тук, но повтарям, че няма нищо да представям!

	__БАЩАТА__
N	(към Режисьора, силно възбуден)
	Вие можете да го принудите, господине!

	__СИНЪТ__
	Никой не може да ме принуди!

	__БАЩАТА__
	Ще те принудя аз!

	__ДОВЕДЕНИЦАТА__
	Чакайте, чакайте! Първо, малката в басейна!
N	(Изтичва да вземе Момиченцето, пада на колене пред него и взема личицето му между дланите си.)
	Бедничка моя душичке, ти гледаш объркана с хубавите си големи очи. Навярно не разбираш къде се намираш! Ние сме на сцена, душичке! Какво е сцена? Ето, виж, то е едно място, където се играе и нещата се правят съвсем като наистина. Играе се пиеса. И сега ние ще изиграем пиесата. Съвсем като наистина, нали! И ти също…
N	Прегръща я, притиска я до гърдите си и я люлее.)
	Душичке моя, душичке моя, как ужасна е твоята роля в пиесата. Какво отвратително нещо е измислено за тебе! Градината, басейна… Е, разбира се, той не е истински! Лошото е тъкмо туй, скъпичко момиченце, че тук всичко не е истинско! О, може пък на тебе, понеже си малко момиченце, да ти хареса повече един неистински басейн, отколкото един истински, за да можеш да си играеш, нали? Уви, не, само за другите всичко ще бъде игра, но не и за тебе, за нещастие, защото ти си истинска, душичке, и защото играеш наистина при един истински басейн, голям, зеленясал, с много палмови листа, които правят сянка и се оглеждат, и с много диви патици — те плуват по повърхността и разбиват отраженията. Ти искаш да хванеш една от тези диви патици…
N	(С вик, който изпълва всички с боязън.)
	Не, миличка Розета, не, мама не се интересува от тебе заради онзи там син, един истински мерзавец! Моята глава ще се пръсне от дяволските мисли, които ме измъчват… А оня там…
N	(Оставя Момиченцето и се обръща с обичайната: си недружелюбност към Момчето.)
	Какво стоиш тук, вечно с тоя вид на просяк? Ако малката се удави, и ти ще си виновен. Заради това твое държане, сякаш съм виновна, задето ви накарах да влезете в къщата, като че не съм платила за всички!
N	(Сграбчва ръката му и го принуждава да я измъкне от джоба.)
	Какво държиш? Какво криеш? Извади, извади тази ръка!
N	(Измъква ръката му от джоба и пред ужасените присъстващи открива, че той държи револвер. Известно време го гледа сякаш с някакво задоволство, после казва рязко с глух глас.)
	Ах! Откъде си го взел?
N	(И понеже Момчето, уплашено, продължава да стои както винаги със замрежени, празни очи и не отговаря.)
	Глупако, на твое място вместо да се самоубивам, бих убила някой от ония двамата или дори двамата: бащата и сина!
N	(Изблъсква го зад кипарисчето, откъдето преди това Момчето дебне, после взима Момиченцето и го пуска в басейна, тъй че да остане скрито. Накрая сама се отпуска на парапета на басейна с лице между ръцете.)

	__РЕЖИСЬОРЪТ__
	Отлично!
N	(Обръщайки се към Сина.)
	И в същото време…

	__СИНЪТ__
N	(презрително)
	Какво ти в същото време! Не е вярно, господине! Не се е разиграла никаква сцена между мене и нея!
N	(Сочи Майката.)
	Нека самата тя ви каже как стана всичко.

N	Междувременно Втората актриса и Младият актьор са се отделили от групата на Актьорите. Втората актриса се е приближила, за да наблюдава с голямо внимание Майката, която е срещу нея, а Младият актьор — Сина, за да могат после да повторят играта им.

	__МАЙКАТА__
	Да, истина е, господине! Аз бях влязла в неговата стая.

	__СИНЪТ__
	В моята стая, чувате ли какво казва? А не в градината!

	__РЕЖИСЬОРЪТ__
	Но това няма значение! Действието трябва да се съсредоточи на едно място, казах вече!

	__СИНЪТ__
N	(забелязвайки Младия актьор, който го наблюдава)
	Вие какво искате?

	__МЛАДИЯТ АКТЬОР__
	Нищо, наблюдавам ви.

	__СИНЪТ__
N	(обръщайки се на другата страна към Втората актриса)
	А, и вие сте тук? За да повторите онова, което върши?
N	(Сочи Майката.)

	__РЕЖИСЬОРЪТ__
	Точно така, точно така! Струва ми се, би трябвало да бъдете благодарен заради това внимание!

	__СИНЪТ__
	А, така ли? Много благодаря! Но още ли не сте разбрали, че вие не можете да създадете тази пиеса? Ние не сме оживели вътре в самия вас, а вашите актьори ни гледат отвънка. Как мислите, възможно ли е да се живее пред едно огледало, което не стига, че ни кара да леденеем, като ни показва нашия собствен образ, но в същото време го отразява, предавайки му една неразпознаваема от самите нас гримаса?

	__БАЩАТА__
	Това е вярно! Това е вярно! Разберете, че той има право!

	__РЕЖИСЬОРЪТ__
N	(към Младия актьор и Втората актриса)
	Добре, отдръпнете се!

	__СИНЪТ__
	Излишно е! Аз не съм съгласен.

	__РЕЖИСЬОРЪТ__
	Вие сега мълчете и ме оставете да чуя какво ще каже майка ви!
N	(Към Майката.)
	Е, и? Бяхте ли влезли в стаята?

	__МАЙКАТА__
	Да, господине, като не можех да издържам повече, влязох в неговата стая, за да облекча сърцето си, като изплача цялата мъка, която ме притискаше. Но той, щом ме видя да влизам…

	__СИНЪТ__
	… Никаква сцена! Отидох си, отидох си, за да не стане сцена. Защото никога не съм правил сцени, разбрахте ли?

	__МАЙКАТА__
	Истина е! Тъй е! Тъй.

	__РЕЖИСЬОРЪТ__
	Ала сега сцената между вас и него трябва да стане! Тя е необходима!

	__МАЙКАТА__
	Колкото за мене, господине, ето ме, готова съм! Ех, да можехте вие да ми покажете как да му поговоря, поне за малко, да изплача всичко, което ми е в сърцето.

	__БАЩАТА__
N	(приближава се към Сина разгневен)
	Ти ще разиграеш тази сценка. Заради майка си!

	__СИНЪТ__
N	(по-решителен от всякога)
	Няма да изиграя нищо!

	__БАЩАТА__
N	(хваща го за реверите и го разтърсва)
	За бога, послушай! Послушай! Не чуваш ли как ти се моли? Нямаш ли синовно чувство?

	__СИНЪТ__
N	(и той го сграбчва)
	Не! Не! И престани веднъж завинаги!

N	Всеобщо възбуждение. Майката, уплашена, се опитва да ги раздели.

	__МАЙКАТА__
	Моля ви се! Моля ви се!

	__БАЩАТА__
N	(без да го пуска)
	Трябва да се подчиниш! Трябва да се подчиниш!

	__СИНЪТ__
N	(бори се с него и накрая го блъска на земята до стълбата сред всеобщия ужас)
	Ама каква е тази лудост, която те е обзела? Нямаш спирачка, показваш пред всички своя и нашия срам! Аз не съм съгласен! Не съм съгласен! И тъкмо по този начин въплътявам волята на онзи, който не е искал да ни даде възможност да живеем на сцената!

	__РЕЖИСЬОРЪТ__
	Да, но нали всички вие сами дойдохте?

	__СИНЪТ__
N	(сочи Бащата)
	Той, не аз!

	__РЕЖИСЬОРЪТ__
	А вие не сте ли тук?

	__СИНЪТ__
	Трябваше да дойде той, да довлече всички нас и да тръгне да се споразумява оттатък заедно с вас не само за онова, което действително се случи, сякаш то не е достатъчно, а и за онова, дето никога не е било!

	__РЕЖИСЬОРЪТ__
	Но кажете, кажете поне вие какво е станало! Кажете го на мене! Наистина ли излязохте от стаята си, без да кажете нито дума?

	__СИНЪТ__
N	(след моментно двоумение)
	Нито дума. Тъкмо за да не направя сцена!

	__РЕЖИСЬОРЪТ__
N	(подтиквайки го да продължи)
	Добре, а после? Какво направихте после?

	__СИНЪТ__
N	(в центъра на мъчителното внимание на всички, като прави няколко крачки по сцената)
	Нищо… Прекосявайки градината…
N	(Прекъсва мрачен, потънал в себе си.)

	__РЕЖИСЬОРЪТ__
N	(подтиквайки го да продължи, все повече под впечатлението на неговото държане)
	Да, и? Прекосихте градината?

	__СИНЪТ__
N	(отчаян, като крие лице зад ръката си)
	Но защо искате да ме накарате да го кажа, господине? Ужасно е!

N	Майката трепери цяла и изпуска сподавени стонове, гледайки към басейна.

	__РЕЖИСЬОРЪТ__
N	(като забелязва нейния поглед, се обръща тихо към Сина, с растящо безпокойство)
	Момиченцето?

	__СИНЪТ__
N	(гледа право пред себе си, към залата)
	Там, в басейна…

	__БАЩАТА__
N	(все още на земята, сочейки със състрадателен жест Майката)
	И тя вървеше след него, господине!

	__РЕЖИСЬОРЪТ__
N	(към Сина, с безпокойство)
	И тогава вие?

	__СИНЪТ__
N	(бавно, като продължава да гледа пред себе си)
	Дотичах, спуснах се да я извадя… Но спрях, защото зад дърветата видях нещо, от което кръвта ми се смрази: Момчето, Момчето стоеше неподвижно, с обезумял поглед и гледаше в басейна удавената си сестричка.
N	(Доведеницата, останала превита при басейна, за да крие Момиченцето, отговаря като ехо, хълцайки отчаяно.)

N	(Пауза.)

	Приближих се и тогава…

N	Зад дърветата, където е останало скрито Момчето, проехтява пистолетен изстрел.

	__МАЙКАТА__
N	(със сърцераздирателен вик притичва заедно със Сина и с всички Актьори сред всеобщата бъркотия)
	Сине! Синчето ми!
N	(И после, след всеобщата паника и несвързаните викове на другите.)
	Помощ! Помощ!

	__РЕЖИСЬОРЪТ__
N	(сред виковете, като се мъчи да си пробие път, докато Момчето бива вдигнато за главата и краката и отнесено извън сцената, зад бялата завеса, която изобразява небе)
	Нарани ли се? Наистина ли се нарани?

N	С изключение на Режисьора и Бащата, който е все още на земята до стълбата, всички изчезват зад спуснатата в дъното завеса, която служи за небе, и остават там, като си говорят разтревожено. После от едната и от другата страна на завесата Актьорите се връщат, на сцената.

	__ПЪРВАТА АКТРИСА__
N	(прибира се на сцената отдясно, натъжена)
	Мъртво е! Бедното момче! Мъртво! Ах, какво нещастие!

	__ПЪРВИЯТ АКТЬОР__
N	(влиза отляво, като се смее)
	Как така — мъртво! Преструвка! Преструвка! Не вярвайте!

	__ДРУГИ АКТЬОРИ ОТДЯСНО__
	Преструвка ли? Действителност! Действителност! Мъртъв е!

	__ДРУГИ АКТЬОРИ ОТЛЯВО__
	Не! Преструвка! Преструвка!

	__БАЩАТА__
N	(надига се и вика заедно с тях)
	Каква ти преструвка! Действителност! Действителност, господа! Действителност!
N	(И се скрива, изпълнен с отчаяние, зад завесата.)

	__РЕЖИСЬОРЪТ__
N	(не издържа повече)
	Преструвка! Действителност! Вървете по дяволите всички! Светлина! Светлина! Пуснете светлина!

N	Внезапно цялата сцена и цялата зала на театъра се озаряват от много силна светлина. Режисьорът въздъхва, сякаш се освобождава от кошмар, и всички на сцената се споглеждат, изненадани и объркани.

	Ах! Никога не ми се е случвало такова нещо! Загубих целия ден!
N	(Гледа часовника си.)
	Вървете си, вървете си! Какво повече може да правим сега? Твърде късно е да започнем отново репетицията. Довиждане до тази вечер!
N	(И Актьорите си отиват, след като са го поздравили.)
	Ей, осветителя загаси всичко!
N	(Преди още той да завърши тези думи, театърът потъва за миг в гъст мрак.)
	Ех, по дяволите! Остави ми запалена поне една малка лампа, за да виждам къде стъпвам!

N	Зад завесата в дъното на сцената, сякаш поради погрешно включен контакт, веднага блясва един зелен прожектор, в лъчите на който ще се откроят, големи и отделени една от друга, сенките на Лицата без Момчето и Момиченцето. Като ги вижда, Режисьорът хуква навън от сцената в ужас. Едновременно с това изгасва прожекторът зад завесата и на сцената се възцарява предишното нощно синьо небе. От дясната страна на завесата бавно излиза напред Синът, последван от Майката с протегнати към него ръце, после от лявата страна — Бащата. Спират на средата на сцената и остават за малко там като в сън. Последна излиза отляво Доведеницата, която изтичва към една от стълбите. На първото стъпало спира за миг, за да погледа другите трима, избухва в писклив смях, спуска се по пътеката между столовете, като спира още само веднъж и пак се изсмива, гледайки останалите трима горе. Изгубва се от залата и отново се чува нейният смях вече заглъхнал от разстоянието. Малко след това пада завесата.
