	[* Инокентий Аненски в статията си „За съвременния лиризъм“ (1909) коментира това стихотворение на Брюсов по следния начин: „Колкото повече се развива градския живот, толкова повече и безизходно градски стават самите души, приспособявайки се към камъните, музеите, изложбите. Чудните мозайки от икони, пред които никой не се моли, вълните на красива река, криещи отвратителна смърт, любов, грация и красота сред кулисите, в златната пудра и под електрическите лампи, в тайната на спиритическите сеанси — и свободата в червени дрипи — ето обстановката, в която израстват нашите млади поети“. (_Ин. Анненский._ Книги отражений. Москва, 1979, с.360-361.)]
P>
	Ти властваш над поля пустинни,
	с огньове звездни засиял,
	но от фабричните комини
	отвред си обграден без жал.

	О, тухлен, стъклен и стоманен,
	и в мрежи кабелни обвит,
	ти си магьосник непрестанен,
	ти — вечен, всемогъщ магнит.

	О, дракон хищен, и безкрил, и
	издигнат като страж над нас,
	днес по железните ти жили
	текат вода, и ток, и газ.

	Знам, твойта алчуща утроба
	е като зинала уста —
	не млъква там, клокочи Злоба
	и страшно стене Бедността.

	А ти, гиганте хитроумни,
	се къпеш в златна светлина,
	издигайки палати шумни —
	за книги, статуи, платна.

	А после дръзваш да щурмуваш
	дворците свои чрез сганта,
	на черни митинги бушуваш:
	Безумство, Гордост, Нищета!

	Докато в нощите се киска
	Развратът пищен, огнелик,
	и нежно в чашите се плиска
	отрова сластна всеки миг,

	ти мачкаш робите покорни,
	та все по-бясно да сноват
	машините им неуморни
	и остриета да коват.

	Коварен змей със взор чаровен
	с върховен, сляп от ярост жест,
	ти своя собствен нож отровен
	над себе си издигаш днес.

@@	1907
P$
