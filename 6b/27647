	Всичко свърши за минута. Само една трепереща ръка, протегната към слепия зъркел на небето, се задържа за миг като поздрав от паметник на безименния герой и така обозначи мястото, където доскоро клечеше Веселяка. Но блатото се уригна глухо, утробно и ръката бавно потъна в гадорията след всичко останало.
	— Край — равнодушно рече Кривогледия. — Измайтапи се за последно…
	— Радваш ли се, гнидо такава? — пак толкова равнодушно изсъска Шишко, опитвайки се незабележимо да провери колко здрава е купчината под задника му.
	— Радвам се, разбира се — откровено призна Кривогледия. — Когато и ти поемеш към дъното, пак ще се радвам. А когато и всички останали започнете да пускате мехури, ще му ударя празнични песни и танци.
	— Надяваш се да ни надживееш, тъй ли? — спокойно попита Отшелника, опънат по гръб и безгрижно вперил очи в сивото небе — там, накъдето току-що в предсмъртно откровение сочеше ръката на потъващия Веселяк.
	Небето беше печално тъпо и безсмислено като погледа на уморен идиот.
	— Ами че как! — радостно се отзова Кривогледия и също се изпъна по гръб, с юмруци под главата. — Иначе не си заслужава да се живее.
	— То това живот ли е — изкоментира спокойно Мърморко от своята мъничка купчина, която едва се показваше над водата.
	„На Мърморко му остава малко — с половин съчувствие си помисли Шишко и огледа със задоволство купчината си, на която можеха да се разположат поне още двама дебелака като него. — Да-аа, няма да го бъде дълго нашия Мърморко, бас държа!“
	— И защо, молим, според теб това да не е живот? — реши да поспори Кривогледия.
	„Защо сега се заяжда?! — поклати глава Шишко. — Не вижда ли, че на момчето я му остават два часа живот, я не…“
	— Да се живее е изкуство! — философски отбеляза Отшелника. — И като всяко изкуство се оценява само субективно.
	— Да бе! — извиси писклив глас Пъпката, който бе проспал гибелта на Веселяка и сега се опитваше да навакса пропуснатото. — Животът е сложно нещо. Понякога, както си живееш спокойно, по царски, и изведнъж — бац! А понякога обратно…
	— Как така обратно?! — не разбра Кривогледия.
	— Ами ей на така — прозя се Пъпката. — Както не живееш, не живееш, и докато се огледаш — блатото спечелило!
	— Случва се — спокойно потвърди Отшелника. — Тук доскоро имаше един такъв, казваха го Отракания… Вие не го заварихте… Той все така се въртеше насам-натам, все си подреждаше купчината, все разправяше какъв живот ще започне… И изведнъж хлоп — и в блатото! Подхлъзна се, докато оправяше северния край. Сега на неговата купчина живее Дългуча.
	— Е па на, живея си! — нервно изхърка Дългуча. — И какво от това? Да не искате и аз да се подхлъзна като Отракания?! На, няма да го дочакате!
	— Какво така всички се разпалихте — миролюбиво каза Шишко. — Живееш — не живееш, потънал — не потънал, субективно — обективно… Всички някой ден ще кажем „бълбук“. Важното е докато не кажем „бълбук“, да не си хабим нервите. Има ли къде да спим? Има. Има ли кльопачка? Има. Ето това е обективно. А всичко останало е… блато.
	— Пък аз ще се махна, каквото ще да става! — отсече Мърморко.
	„И къде на майната си ще идеш? — помисли си Шишко и дори сам се засрами от подтекста на тази своя мисъл. — От блатото още никой никъде не си е тръгвал…“
	— Като че ли пък някой те задържа! — изсъска Кривогледия.
	— Но и никой не го гони — равнодушно допълни Отшелника.
	„Но и никой нищо няма да изгуби, ако се махне“ — помисли си Шишко и пак се засрами от себе си.
	— Каквото ще да става, ще се махна! — почти изкрещя Мърморко. — Не може така… цял живот върху купчинка…
	— Може, може — рече Отшелника и се прозя.
	— Трябва! — допълни Кривогледия и се изсекна яростно.
	— По-добре така, отколкото до уши в блатото — доразви мисълта Пъпката, почесвайки се.
	Шишко си помисли, че… Но съвсем се засрами от тази своя мисъл, затова реши да прогони всичките си мисли надалеч.
	— Каквото щете си казвайте, но аз ще се махна! — тъжно заключи Мърморко и им обърна гръб.
	Купчината под краката му бе станала съвсем малка.
	Шишко се обърна, за да не гледа тази тъжна картина, и се опита да дремне.
	Когато се събуди, върху купчинката на Мърморко нямаше никой.
	Така и не разбра: дали Мърморко най-после наистина си е тръгнал, или, което е по-вероятно, просто е бълбукнал.
	Абе, от блатото няма къде да се махнеш!
	Повече никой не отвори дума за Мърморко.
	И Шишко скоро го забрави.
	Само веднъж му се стори, че чува тихия му тъжен глас. Случи се точно в деня, когато Пъпката се подхлъзна и бълбукна и на купчината му се премести Дългуча.
	Но после и Дългуча бълбукна.
	И Кривогледия, който толкова се надяваше да надживее всички, и той бълбукна.
	А когато дойде редът на Отшелника, той под секрет призна на Дебеланко, че Мърморко бил идвал. И бил казал, че само на два дни път оттук блатото свършва и там уж било имало твърда земя… Но Отшелника не му повярвал. И за да не може Мърморко с тъпанарските си приказки да размътва мозъците им, той — Отшелника — на сутринта го бълбукнал.
	И съвсем правилно!
	Около нас е блато! Само блато и блато!
	И НА ТОЯ СВЯТ НЯМА НИЩО ДРУГО!
	Дяволите да го вземат тоя Мърморко! Винаги си е бил гнида!
	Мърмори ли, мърмори. Пък и мисли!
	Да, ама купчината стана съвсем мъничка. Докато се огледаш — и си бълбукнал.
	Нима онзи глупак беше прав?!
	И какво — изобщо не съм живял?!
