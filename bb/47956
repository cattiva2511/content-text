P>
	С рендето, с чука и с теслата
	работиш скромно занаята;
	дървото, с майсторска направа
	в солидна мебел оживява.

	Превиваш с честен труд гърбина
	за нас, любимите си сина —
	деца сме ученолюбиви,
	заслужили суперлативи.

	Ти ученик си бил отличен,
	но дядо прост и безпаричен,
	те дал чирак да чиракуваш,
	на чужди хора да слугуваш.

	Училищните ти другари,
	богатски синове — двойкари,
	учението продължили,
	с престижни служби се сдобили.

	А ти, понеже си бил беден,
	от пръв си станал мъж последен —
	до гроб на тежък труд обречен,
	но в смели планове увлечен,

	обет си дал още тогава —
	каквото ще със теб да става,
	ако децата ти се учат,
	от теб издръжка да получат.

	Не стигат средствата оскъдни,
	но с вяра гледаш в дните бъдни,
	когато по-щастливо време
	дългът от твоя гръб ще снеме.

	Не ти е лесен занаята,
	но ти е леко на душата,
	че виждаш в нас осъществени
	мечтите свои дръзновени!
@@	с. Лехчево — 1985 г.
P$
