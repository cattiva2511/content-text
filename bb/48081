	Едно културно събитие с особено съдържание и блясък бе отбелязано наскоро в Трявна — град, сгушен в Стара планина, съхранил богато културно наследство и традиции на чистата българщина от Възраждането до днес.
	В една от най-старите и хубави тревненски къщи, наречена „Калинчевата къща“, представителка на прочутата тревненска възрожденска архитектурна и строителна школа, бе открита художествена галерия с над 400 картини, дарение на Тотю Панайотов Гъбенски.
	Тотю Гъбенски е роден в Трявна през 1899 г. Още от най-ранна възраст проявява любов към изобразителното изкуство. Завършва право в София, където се установява да работи и живее.
	В продължение на повече от 60 години Гъбенски събира и съхранява в своя дом картини от най-известните представители на българското изобразително изкуство от всички поколения.
	„От всяка картина, купена от мен, съм изпитал удоволствие — споделя колекционерът. — И това е била радостта през целия ми живот. Можех да придобия много неща, но аз предпочетох картините. Чрез изобразителното изкуство обикнах още повече природата, хората, красотата в живота!“
	Всред колекцията се открояват творбите на такива ярки художници като Владимир Димитров-Майстора, Петър Морозов, Константин Щъркелов, проф. Иван Петров, Димитър Вълканов, Стоян Василев, проф. Панайот Панайотов, проф. Никола Маринов, а от по-младите — Димитър Казаков, Кирил Христов, Милко Павлов — общо над сто автора, изразители на своето време с оригинален почерк, виждане и възприемане на света.
	Колекцията на Тотю Гъбенски, оценена от специалисти в стойностно изражение, сега струва над 400000 лева. Но тази висока цена има далеч по-голямо нравствено измерение. Хуманната и патриотична постъпка тепърва ще получава оценка и признание като пример за поколенията. Гъбенски е заложил в подписания договор за дарение с Общинския народен съвет в Трявна пожелания и завети за осмисляне на това духовно богатство и за пълноценното му използване:
	„Картинната галерия да представлява самостоятелен културно-просветен институт и дарението правя именно за осъществяване на нейните цели: да допринесе за естетическото възпитание и утвърждаване любовта към изобразителното изкуство и спомогне за творческото развитие на изкуството особено всред младежта, да се сближава изкуството с народа, да върши научно просветителска работа, като се провеждат кръжоци по рисуване, организиране на лектории във връзка с развитието на изобразителното изкуство в миналото и сега, изнасяне на лекции…“
	В откритите 10 зали и помещения на картинната галерия в Калинчевата къща, реставрирана и подредена от Общинския народен съвет, са създадени всички условия за разгръщане на такава широка културна дейност.
	Със своя дарителски акт Тотю Гъбенски, верен на дълбоко всадената в народа дарителска традиция, издига високо факела на родолюбието и внася нова ценна придобивка в културната съкровищница както на малкия балкански град, така и на България.
@	Костадин Семерджиев
@@	Агенция „София прес“
@@	Ул. „Славянска“ 29, София
@@	ЦМ-№421/XII.1983
