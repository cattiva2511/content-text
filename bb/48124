	РЕПУБЛИКА БЪЛГАРИЯ, НАРОДНО СЪБРАНИЕ
	София, 2015 г.

	До
	Г-н Костадин Семерджиев, гр. Трявна


	УВАЖАЕМИ ГОСПОДИН СЕМЕРДЖИЕВ,
	Във връзка с Ваше заявление вх. №5194-8 от 22.01.2015 г., в архива и библиотеката на Народното събрание беше извършено проучване за дейността на Вашия син Руслан Семерджиев като народен представител в Тридесет и шестото Народно събрание.
	Господин Руслан Семерджиев е избран за народен представител в Тридесет и шестото Народно събрание от Седми избирателен район — обл. Габрово от квотата на Съюза на демократичните сили. През периода 1991–1993 г. е член на Парламентарната група на СДС, след което до месец юли 1994 г. е независим народен представител. На 29 юли 1994 г. става учредител на Парламентарната група „Нов избор“ и е избран за неин заместник-председател.
	В Тридесет и шестото народно събрание г-н Семерджиев е член на четири постоянни парламентарни комисии — Комисия по външната политика, Комисия по правата на човека, Комисия по транспорта и Комисия за произвеждане на тайно гласуване. Избран е и в две временни парламентарни комисии — Временната анкетна комисия по въпросите на вноса, преработването, реализирането и износа на нефт и нефтопродукти и състоянието на „Нефтохим-АД“ — Бургас и „Плама-АД“ — Плевен и Временната анкетна комисия относно неправомерни намеси на неоторизирани лица и институции, накърняващи установеното от Конституцията разделение на властите в Република България, която да се базира на фактите и обстоятелствата, изнесени от Ани Крулева.
	По време на целия си мандат г-н Семерджиев е парламентарен секретар на Народното събрание.
	Към настоящето писмо ви изпращаме пълна справка за всички изказвания на г-н Руслан Семерджиев от парламентарната трибуна. Изпращаме Ви и копие от стенографските протоколи, в частта им с тези изказвания. Някои от тях включват изказвания и на други народни представители, за да получите в най-голяма степен яснота за идеите и предложенията на г-н Семерджиев.
	Копие на изказванията на народния представител Руслан Семерджиев в парламентарните комисии не можем да Ви предоставим, защото съгласно Закона за Националния архивен фонд, документите от дейността на Тридесет и шестото Народно събрание вече са предадени за съхранение и използване в Централния държавен архив, гр. София, ул. „Московска“ №5. Само там могат да се прочетат и проучат тези документи.
	Изпитваме огромен респект към благородното дело, с което сте се заели на вашата достолепна възраст. Желаем Ви крепко здраве и успех. С радост ще Ви помогнем, в случай, че имате други въпроси.
	Приложения: Съгласно текста.
@	ГЛАВЕН СЕКРЕТАР НА НАРОДНОТО СЪБРАНИЕ: ИВАН СЛАВЧОВ
@@	София 1169, пл. „Народно събрание“ №2. тел. 939–39, факс: 981-31-31
