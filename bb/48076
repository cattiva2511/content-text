E>
	Всеки човек е един малък космос.
@	Екзюпери
E$

	Човешката мисъл е онази вълшебна енергия, незрима, неуловима — лети неограничавана, подвластна само на разума. Мислите на две силни личности — баща и син Семерджиеви, невинаги летяха в синхрон, но винаги верни на идеалите си.
	Обществените и политически изяви на съпруга ми Костадин Семерджиев започват още като ученик. Той е всеотдаен във всички сфери на живота, до които се е докоснал. Посветил се на обществото до такъв предел, че е ощетил в известна степен семейството си. Отдаде му много обич и грижи, но не му остана време да бъде приятел на децата си. Възхищаваме му се на волята и таланта да напише и издаде тази книга.
	Що се отнася до сина ни Руслан, колкото и каквото да опиша, ще бъде бледо отражение на истината. Една ярка личност! Той притежаваше ерудиция, интелект, далновидност и още много. Талантлив перфектен професионалист. Като хидроенергиен инженер, където и да е работил у нас и в чужбина, е оставял светла, запомняща се следа. Като общественик и политик виждаше събитията, предстоящи и бъдещи, с невероятен усет.
	Изгради здраво, прекрасно семейство.
	Любящ и грижовен съпруг и баща, незаменим приятел на децата си.
	Личности като него невинаги се оценяват по достойнство. Не му бяха спестени и много огорчения. Милият Руслан — отиде си с наранена душа. Ще живее и след смъртта си докато има кой да си спомня за него с уважение и обич.
	Авторът на книгата се постара да опише мислите и делата на баща и син. Тя има и дълбоко емоционален и морален подтекст: молба за прошка.
	Дано е успял.
@	Петя Семерджиева
