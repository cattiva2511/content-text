P>
	До твоите тленни останки
	сложихме цветя и чемшир
	и с мрачни лица, като сянки
	застанахме в скръбен шпалир.

	От жълтите восъчни свещи
	покапаха едри сълзи…
	Порой от сълзи по-горещи
	попариха мойте страни.

	Не стана желаното чудо,
	по-силна излезе смъртта…
	Сърцето ти, пърхайки лудо,
	подскочи, притихна и спря.

	Отиваш си ти. Безвъзвратно
	отнасяш с теб цял един свят.
	И Господ не може обратно
	живота да върне назад.

	Но в тези минути последни
	мълвя от сърце и душа,
	целувайки бузите ледни:
	„За всичко ти благодаря!“
@@	с. Лехчево — 1987 г.
P$
