P>
	Весел смях игриво ромоли
	като извор, бликащ от връх снежен.
	Ту се извисява и звъни,
	ту притихва като шепот нежен.

	Внуците ми, „ангелчета“ две
	вкъщи безпрепятствено лудеят,
	тичат, тропат, пляскат със ръце
	и по детски от сърце се смеят.

	Ненадейно чувам трясък: Прас! —
	пак счупиха ваза или чаша.
	Тежка отговорност нося аз,
	от подобни шумове се плаша.

	Хуквам бързо като луд към тях,
	мъмря ги уж строго и сърдито.
	Те едвам сподавят своя смях
	и се хилят гузно, дяволито.

	Изведнъж като отприщен бент
	дружният ни троен смях отеква
	и усещам в същия момент
	как гневът ми се топи, омеква.

	Палави деца! Смехът е дар.
	Смейте се безспир, до изнемога!
	Нека той ви бъде скъп другар
	цял живот — и в радост, и в тревога!
@@	Сидни, Австралия — 2010 г.
P$
