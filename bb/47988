P>
	„Момичетата“ от Кингз Крос*,
	[* Кингз Крос — кварталът на леките момичета в Сидни, Австралия]
	на сладкия порок играчка,
	излязоха на Харбър мост
	и обявиха гладна стачка.

	Откакто СПИН се появи,
	една кампания умела
	наполовина намали
	редовната им клиентела.

	Борбата тръгна в едър план
	от жадната за клюки преса,
	след нея малкият екран
	добави своята намеса.

	Създаде се обществен съд,
	до бога чак се вдигна врява,
	че болестта по полов път
	като зараза се предава.

	Че жертвите безспир растат
	и няма лек, нито ваксина;
	към гибел тъй върви светът
	след всяка следваща година.

	А за реалните беди
	за земния живот заплаха —
	рак, катастрофи, глад, войни…
	едва се каза дума плаха.

	На Харбър бридж стачкуват днес
	девойките оклеветени;
	те искат да се трудят с чест
	и при условия почтени.

	В двубоя кой ще бъде бит,
	кой победител? То се знае!
	Не може мъжкият елит
	без обич дълго да изтрае!
@@	София — 1987 г.
P$
