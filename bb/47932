P>
	Зима снежна, мразовита
	в късна нощ ни връхлетя
	и природата честита
	непробуден сън заспа.

	В улиците запустели
	вятър вий неукротим,
	от къщурки побелели
	се извива синкав дим.

	Скрит на топло зад пердето,
	аз отправям взор навън,
	тъмни сенки по шосето
	се задават с весел звън.

	И като стрела прелита
	цял табун коне в галоп…
	От копитата излита
	тежък тропот — троп, троп, троп…

	Тъй и мойте мисли буйни
	като кончета летят
	над потоци бързоструйни,
	над огрян от слънце кът.

	Там, сред кичести върхари,
	в шумни лагерни игри
	с група весели другари
	преживях щастливи дни.

	Свири вятър упорито
	край прозорци и врати,
	зимата реве сърдито,
	а снегът вали… вали…
@@	с. Лехчево — 1951 г.
P$
