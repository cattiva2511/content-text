P>
	Веднъж лисица среброкоса
	попитала в гората коса:
	„Кажи, как песни съчиняваш?
	Навярно дарба притежаваш.

	И аз опитах два-три пъти,
	но мозъкът ми се размъти
	и да си кажа съвсем честно,
	не се получи нищо свестно.“

	Излязъл от гнездото коса
	и тъй отвърнал на въпроса:
	„Преди с нов текст да се заема,
	избирам подходяща тема;

	отмервам съответна доза
	и първо я развивам в проза;
	след туй я вкарвам в стегнат ритъм
	и стройни стихове изплитам.

	Накрая с група синоними
	подменям думи, слагам рими.
	Така написаната песен,
	оставям като хляб замесен,

	да «втаса» и да «ферментира».
	Почине ли си мойта лира,
	отново с нея се залавям,
	зачерквам, сменям и поправям,

	догде напълно се шлифова
	и чак тогава е готова.
	Разбираш ли, не с дарба свише,
	с огромен труд се песен пише!“
@@	София — 1986 г.
P$
