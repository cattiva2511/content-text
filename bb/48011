P>
	Тих, ситен дъжд нощес валя навън
	и ме събуди от кошмарен сън,
	сърце безчувствено да утеши,
	негодно веч да плаче със сълзи.

	Аз страдах в безнадеждна самота —
	Хронична рана в моята душа!
	Отчаяно те търсех със ръце
	и знаех, че без теб са празни те.

	Но като слушах хълцащия звук
	на падащия в тъмното капчук
	чух ясно твоя сладък, нежен глас,
	да ме зове по име… и тогаз

	прозореца отворих… Изведнъж
	ме плисна душ от топъл майски дъжд,
	лицето ми целуна с буен плам —
	аз знаех, о, любов, че ти си там.

	Сълзите, що сърцето ми проля,
	от Рая в мир се стичаха в нощта.
	Догде сив облак плачеше над мен,
	прегърнал те с ръце, аз спах блажен.
@	Джеймз Роу
@@	Свободен превод от английски — 2011 г.
P$
