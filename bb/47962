P>
D>
	на Л. Д.
D$

	Феерия от багри и позлата,
	по-пъстра от небесната дъга,
	една фиеста пищна и богата
	на тържествуващата красота.

	Невидимата мрежа на ефира,
	окъпана от слънцето блести,
	от всеки кът живот кипи, пулсира
	и всичко тръпне, пее и звъни.

	Минавам омагьосан край поляни
	сред девствени тропически гори,
	привет ми пращат вейки и лиани
	и лилии от бисерни води.

	Художничката идва и ме пита:
	„Коя от тез картини си избра?“
	Омаян от наслада и възхита,
	„Не знам — отвръщам — всички! До една!“

	Хармония от багри и позлата…
	О, Боже, ако съществува Рай,
	той не е там, при Тебе, в небесата,
	а в островите дивни на Хавай!
@@	София — 1976 г.
P$
