P>
E>
	Една майка може да отгледа десет деца,
	но десет деца не могат да гледат една майка!
@	Народна поговорка
E$

	През младостта си ти живот ми даде
	и с много обич, с воля упорита,
	не само тялом, духом ме създаде —
	човекът в мен отгледа и възпита.

	И време, сили, здраве не пожали,
	за да ме видиш пръв сред първенците,
	стремеж към съвършенство в мен разпали,
	респект, любов ми вдъхна към жените.

	Но, майко мила, често днес се питам,
	какво ти дадох аз? Защо тъй стана,
	че чак сега, на старини отчитам,
	че нищо не получи ти в замяна?

	Защо така и не намерих време,
	лице към грижите ти да обърна,
	поне веднъж да снема твойто бреме,
	на помощта ти с помощ да отвърна?

	Не бях до теб и в оня час последен,
	очите ти за сбогом да затворя,
	праха ти да положа в гроба леден…
	Направиха го други, чужди хора.

	Пред паметника ти стоя разстроен
	със лутащи се мисли във безреда.
	Защо човекът е така устроен,
	напред към своите деца да гледа

	и обичта си, с нищо несравнима,
	на тях да дава щедро, безусловно,
	а да загърби майката любима,
	що го създаде тялом и духовно?!
@@	Сидни, Австралия — 1998 г.
P$
