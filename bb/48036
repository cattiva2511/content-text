P>
	Сам потеглям в нощ небесно синя,
	пътят каменист блести в мъгла.
	В Бог се вслушва тихата пустиня
	и звезда говори със звезда.

	В небесата е спокойно, чудно!
	Спи земята в ярка синева.
	А защо ми е тъй болно, трудно?
	Що ли чакам? За какво тъжа?

	Веч не чакам нищо от живота
	и за миналото нямам жал,
	търся свобода и мир с охота —
	сън дълбок, забрава бих желал.

	Но не хладен сън във гроб могила,
	искам да заспя навек, така
	че в гръдта да дреме жива сила
	и с дъха да се издига тя.

	За любов глас сладък да ми пее,
	ден и нощ да гали моя слух,
	тъмен дъб над мен да зеленее,
	с шумолене, като шепот глух!
@	М. Ю. Лермонтов
@@	Превод от руски — 2011 г.
P$
