	Прелистваш последната страница на книгата на Костадин Г. Семерджиев „По стръмните пътеки на живота“ и почувстваш, че той става още близък и свой на СВВНВУ, ШЗО и РВГ (родолюбивото войнство и гражданство), на които е последователен и упорит член.
	Като трибун на незабравеното легионерско движение, духът му и родолюбивата същност продължават да звучат все така бащински, многопланово, човешки. Минал по стръмните пътеки на живота, устоял на терзанията и подлостта, съхранил родното, българщината, той не спира, мимо натежалите години, да се бори и съхранява възхода и добруването на разпокъсаното и обезверено общество.
	Една емоционална личност, обладана от звуците на родната песен, литературното творчество, самоустояването, дълга и честта. В живописната и кокетна Трявна Костадин Семерджиев беше, е, и ще продължава да бъде беззаветен и смел деятел на заветното верую на Съюза — винаги да остава верен на славното ни военноисторическо минало. Едно достойно минало, без което едва ли ние и Родината ни щяхме да бъдем същите. На Националните събрания и съвещания на Съюза той винаги присъстваше и от трибуната редовно призоваваше с неугасващ жар и будност, нещо ново и родолюбиво в подсилване на общата дейност. Приканваше с подчертана и възпламеняваща топлина да прегърнем истината и само с нея да шестваме все напред и напред. С приемливи, народни думи разказва за родовото си битие, вижда се почитателната българска патриархалност и сплотеност. Твърдо държеше в една прегръдка да бъдат семейство, отечество, училище, казарма и църква. За да се успокои, хваща перото и написва топли и сърдечни, свързани с трънливия и зигзагообразен житейски път, стихотворения.
	Похвално е неговото преклонение към Ръдиърд Киплинг като помества в своята книга силното му и многоцелево стихотворение „Ако“. Едно „Ако“, на което всичко залага и хвърля своя зар за всестранен успех и бъдеще и се изявява в огнен нрав, за да се тачи свидното българско племе. Сега и до Веки. Родната песен е негова втора природа. Общува и поддържа непрекъснати връзки с утвърдени композитори и музиканти и сее човешка, певческа радост, за да ускори незаглъхналите родолюбиви стъпки из будните улици на любимата Трявна. Отговорно и с лекота в този балкански край се леят предимно фолклорни песни и мелодии, което сближава поколенията и животът става по-смислен и желан. Той е радетел културният порив да не стихва, затова с охота излага и поднася силни моменти в своите книги и стихотворения и е контактен с всеки човек, който носи радост и признание към бащина Родина.
	Неговите виждания, спомени и взаимоотношения искат и задължават всеки нов ден да бъде по-добър и различен от вчерашния, отишъл в безкрайността. Все още е силна неговата воля и подтик и му благодарим от сърце, по воински, за огромната дейност към клуб „Трявна“, респективно Съюза, който е един от водещите в страната. Неговите книги не отлежават по рафтовете на библиотеката ни, а се четат с удоволствие. Те заслужават и са пътен камък към всеобхватна родолюбива деятелност на Съюза и личното му творчество.
	С успех и само „Пълен напред“ в живота е съюзната благопожелателна и топла, към родолюбеца Костадин Семерджиев, благодарност и ангажираност.
@@	Месец февруари, 2017 г.
@@	Управителен Съвет на запасните воини
