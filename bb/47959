P>
	Не мога да повярвам, че те няма!
	Нима е сън или шега зловеща?
	От днес нататък вече само мама
	на село в празен дом ще ни посреща.

	Тежи ми мъката като олово,
	но в траура и болката нескрита
	утеха търся в мъдрото ти слово,
	с което ме закърми и възпита.

	Един съвет от детските години
	през спомени мъгливи се прокрадва:
	„Нещастен ли си, не тъгувай, сине,
	но и щастлив да си, недей се радва!“

	Заръката разбрах и съм уверен,
	че в чувствата си веч съм по-умерен!
@@	София — 1987 г.
P$
