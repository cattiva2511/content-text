	ДО
	Г-Н КОСТАДИН СЕМЕРДЖИЕВ, ГР. ТРЯВНА
	ПОЗДРАВИТЕЛЕН АДРЕС ОТ
	ИНЖ. ДРАГОМИР НИКОЛОВ, КМЕТ НА ОБЩИНА ТРЯВНА


	УВАЖАЕМИ Г-Н СЕМЕРДЖИЕВ,
	За мен е истинско удоволствие да Ви поздравя с излизането на Вашите две мемоарни книги: „Достойни дела и светли имена“ и „По стръмните пътеки на живота“. Поздравявам Ви за смелостта и настойчивостта, с които извървяхте нелекия път на всеки автор, дръзнал да види отпечатано своето слово. Вашите съчинения продължават една впечатляваща поредица от спомени за Трявна и тревненци, която води началото си от първите години на XX век, и сред която личат имената на Тодор Духовников, Дабко Уста Генчов, Христо и Богомил Даскалови, Димо Казасов, Кънчо Пенчев, Вера Христова, д-р Димитър Беров. Мисля, че и Вие сте успели да намерите своите значими теми и личности, които да осветлите като добросъвестен и емоционален разказвач. В този смисъл приносният характер на Вашите книги е несъмнен. Без да са история, те ще представляват безспорен интерес както за историците, така и за обикновените хора, изкушени от случилото се и случващото се в Тревненския край и България. В този смисъл съм щастлив, че община Трявна успя да подпомогне тяхната поява на бял свят.
	Уважаеми г-н Семерджиев,
	Искам да пожелая на Вас и Вашите близки преди всичко здраве. Съхранявайте впечатляваща си жизненост, бъдете все така обществено ангажиран и отговорен човек. И продължавайте да се радвате на подкрепата, разбирането и обичта на своите близки, без които никой човек не може да сътвори нещо значимо.
	Честито и до следващата книга!
	С уважение
	_ИНЖ. ДРАГОМИР НИКОЛОВ, Кмет на община Трявна_
@@	30.04.2010 г.
@@	гр. Трявна
