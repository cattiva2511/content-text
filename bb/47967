P>
	Играят футбол нашите момчета
	пред погледа на цялата планета,
	но ту завършват битките наравно,
	ту губят най-позорно и безславно.

	__Спокойствие! Това е хитра тактика,__
	__приложена за първи път на практика.__

	Тез загуби са просто минимални,
	с тях те запазват шансове реални,
	защото след победи или крах
	печелят точки другите за тях.

	__Внимание! Това е сложна тактика,__
	__пресметната по Ганьовски на практика.__

	А с чужда помощ стигнат ли финала,
	ще стъпят с пресни сили на педала
	и ще покажат спортната си класа
	над футболната изтощена маса.

	__Разбирате ли? Туй е висша тактика,__
	__обвързала теорията с практика!__

	И нека слисаният свят да гледа
	как грабват те мечтаната победа!
	Най-сетне и във футбола ни с чест
	ще стигнем своя спортен Еверест.

	__Ей, туй е българската славна тактика,__
	__мечтите ни превъплътила в практика!__
@@	София — 1970 г.
P$
