P>
	Изкачих хълма на живота,
	пребродих равното плато
	и пак понесох с неохота
	надолу своето тегло.

	Отмина младостта прекрасна,
	сребро в косите заблестя,
	към мен десницата си властна
	протяга хищно старостта.

	И ме поглъща жива лава
	от свят унил и примирен,
	а пътят все по-тесен става
	и по-къс есенният ден.

	Къде отиват тези хора?
	Къде извежда този път?
	Защо за отдих и отмора
	не могат никога да спрат?

	Каква е тази висша сила,
	която огнения свят
	от хаоса е сътворила
	в неспирен вечен кръговрат?

	Въпроси, хиляди въпроси,
	по-сложни от човешки ума!
	А пъстрата тълпа се носи
	по стръмния житейски друм.

	И в мрака на небитието
	безброй потъват без следа.
	В двубой свещен през вековете
	вървят животът и смъртта.

	И аз един ден ще изчезна
	там долу, в пъкления мрак.
	Кой знай, дали от тази бездна
	ще се завърна нявга пак.

	Ще срещна ли там майка, татко,
	роднини, древни прадеди
	и таз, що „Да!“ ми рече сладко
	и с любовта си ме дари.

	Какъв съм бил? Какво ще стана?
	Човек, животно, птица?… Плът,
	от страст и болка разтуптяна,
	сърце стаила в тленна гръд.

	В каквото и да се превръщам,
	след всяка смърт по-жив, по-нов
	на този свят ще се възвръщам
	за глътка обич и любов!
@@	София — 1991 г.
P$
