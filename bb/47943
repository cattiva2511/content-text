P>
	Не се опитвай с гол съвет
	да поучаваш своя зет!
	От чек не си ли защитена —
	ще бъдеш заклеймена.

	И „златната“ си дъщеря
	ако засегнеш без вина,
	макар от теб да е родена —
	ще бъдеш заклеймена.

	Намекнеш ли, че си добра,
	то значи сватята е зла.
	От завист, с месеци таена —
	ще бъдеш заклеймена.

	И в кухнята ако блестиш,
	подронваш нейния престиж.
	С гримаса леденостудена —
	ще бъдеш заклеймена.

	Ако ли с такт и с мил похват
	намериш път към своя сват,
	макар че си жена почтена —
	ще бъдеш заклеймена.

	Помагаш ли с голям ищах,
	ще станеш за резил и смях,
	зер още тъща си зелена —
	ще бъдеш заклеймена.

	Ако в досаден монолог
	кусури търсиш с поглед строг,
	застанала като на сцена —
	ще бъдеш заклеймена.

	Красива ли си, с вид напет
	и все с различен тоалет,
	с изискан грим и натъкмена —
	ще бъдеш заклеймена.

	Каквото и да правиш, знай,
	трагичен ще е твоят край,
	скалпирана, с душа ранена —
	ще бъдеш заклеймена!
@@	София — 1987 г.
P$
