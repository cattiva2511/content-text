P>
	Една търговска дъщеря —
		Наташа, се затрила.
	След три дни вкъщи си дошла
		и паднала без сила.
	Тревожни майка и баща
	я питали, где е била.
		Тя плаче и въздиша,
		трепери, едва диша.

	Тъгували те месец, два…
		Накрая се предали,
	но тайната й за беда
		така и не узнали.
	Тя станала като преди
	засмяна, с розови страни,
		пред портата седяла
		и с дружки си играла.

	Веднъж пред портата така
		спокойно с тях седяла
	и тройка с дива бързина
		по пътя се задала.
	Младеж стоял непоклатим,
	конете си завил с килим;
		команди им издава,
		с камшик ги направлява.

	Той приближил и я видял.
		Наташа го видяла.
	Той като вихър прелетял,
		тя смъртно пребледняла.
	„Това е той! Познах го! Той!“ —
	надала тя неистов вой,
		към къщи полетяла,
		„Спасете ме!“ — крещяла.

	Обзела близките печал,
		поклащали главите.
	Баща й питал, пощурял
		и майката, сестрите:
	„Кой те обиди ни кажи!
	Какво те мъчи и гнети?“
		Наташенка оклюмва
		ни дума не продумва.

	Сватовница на сутринта
		дошла в момински двори;
	Наташа щедро хвали тя,
		с баща й тъй говори:
	„Аз виждам стоката у вас,
	но купувачът е у нас,
		левент красив, разумен,
		добър и сладкодумен.

	Богат е и пред никой той
		в поклон гръб не превива…
	Достойнствата му нямат брой —
		момчето си го бива.

	Жена си с кожено палто,
	със перли, с пищно облекло,
		със пръстени от злато
		ще надари богато.

	Видял я вчера на езда,
		с другарки да играе
	и с хубост в миг успяла тя,
		ума му да замае.“
	На прага сватята седи,
	приказва, доводи реди…
		А бъдната невеста
		мълчи край тях злочеста.

	Съгласие бащата дал,
		направили годежа —
	Наташа в църква под воал
		ще влезе със младежа.
	Момата в ранни младини
	с мъж трябва да се задоми,
		огнище да му свие,
		с деца да се сдобие.

	Изправила се тя пред тях,
		но се поколебала,
	избухнала във плач и в смях,
		и се разтресла цяла.
	Към нея сватята търчи,
	с вода студена я пои,
		и плисва пълна чаша
		в лицето на Наташа.

	А тя добила ум и свяст,
		им рекла по неволя:
	„Добре! Ще ви послушам аз,
		да бъде вашта воля.
	Жениха доведете тук,
	печете хляб, месо, суджук
		и пчелен мед вадете,
		на пир съд призовете!“
	__Бащата:__
	„За теб Наташа, ангел мой,
		аз всичко ще направя!“
	Голяма сватба вдигнал той,
		тъй както подобава.
	Почтени гости надошли —
	шеги, закачки, веселби,
		другарки пеят, плачат,
		летят шейните, скачат…

	Женихът скоро там дошел,
		звънят, трещят стакани,
	с наздравица черпак поел
		сред гостите пияни.
	__Женихът:__
	„Защо, приятели добри,
	невестата ми днес мълчи
		и ни яде, ни пие —
		каква ли мъка крие?“
	__Годеницата:__
	„Ще ви разкрия най-подир
		аз свойта неудача,
	защото нямам вече мир
		и денонощно плача.

	Кошмар сънят ми тих смути.“
	Баща й: „Сън? Какъв? Кажи!
		Я обясни, какво е
		дете любимо мое!“

	„Сънувах — обяснила тя —
		гора непроходима;
	бе късно, светеше луна
		през облак едва зрима.
	Сред тази пустош аз вървях
	сама и ме обхвана страх,
		дочувах шумолене
		на борове край мене.

	И изведнъж отпред тогаз
		селяшки дом изникна;
	на входа тропах, виках аз
		но никой не откликна.
	Врата открехнах… Гледам там
	мъждука свещ във хол голям
		и вред сребро и злато,
		и пищно и богато.“
	__Женихът:__
	„Чудесен сън! Вещае той
	брак с бъдеще богато.“
	__Годеницата:__
	„Почакай, господарю мой!
		Аз на сребро и злато,
	на кърпи, платове, брокат,
	на плюш, килими с пъстър цвят
		цял час се наслаждавах
		и им се удивлявах.

	Но ето чух младежки глас
		и тропот на копита;
	врата притворих, клекнах аз
		зад печката прикрита.
	И чувам още гласове —
	видях дванадесет мъже
		и с тях и гълъбица
		красавица девица.

	Нахлуха шумно изведнаж
		иконата закриха,
	насядаха без «Отче наш»
		и шапки не свалиха.
	На лично място — по-стар брат,
	на дясно — втори брат, по-млад,
		на ляво — гълъбица,
		красавица девица.

	Гълчава, песни, смях и звън,
		разпуснато безделие…“
	__Женихът:__
	„Че не е страшен твоят сън,
	вещае той веселие“.
	__Годеницата:__
	„Постой, не съм свършила аз.
	Измина може би цял час,
		гуляят им бушува,
		девойката тъгува.

	Не пие, не яде… мълчи,
		поток сълзи пролива,
	а братът старши нож върти,
		във нея поглед впива.
	И изведнъж с див бяс в очи
	той хвана нейните коси,
		косата й отсече,
		девойката посече.“

	„Небивалици са това —
		женихът обяснява,
	но не тъгувай, спри плача
		и имай с нас забава!“
	„А от чия ръка, кажи,
	е този пръстен? Погледни!“ —
		Наташа тъй мълвяла
		и пръстена въртяла.

	Той затреперил, пребледнял…
		Наскачали мъжете.
	И заповед съдът издал:
		„Убиеца хванете!“
	Злодеят там бил заловен,
	осъден и обезглавен.
		Прослави се Наташа
		и приказката наша!
@	А. С. Пушкин
@@	Свободен превод от руски — 2011 г.
P$
